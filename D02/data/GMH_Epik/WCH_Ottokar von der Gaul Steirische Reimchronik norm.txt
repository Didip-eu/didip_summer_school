Swer selten gewert,
des man an in gert,
der verliust umb die schulde
dicke guoter liute hulde:
alsô vorht ich mir geschehen,
swie selten daz wirt ersehen,
daz mir sô gelinge,
daz mich hoflicher dinge
begrüeze ieman,
wand ich ir leider niht enkan,
iedoch swaz ich vermac,
dâmit ich gern bejag
der liut gruoz unde ir gunst,
von mîner kleinen kunst
nam ich mich an ze suochen
ûz den alten buochen
keiser zal unde pfaht
unde hân daz ze liehte brâht
ze tiutsche von latîn
als verre der sin mîn
mohte geziugen,
sô hân ich sunder liugen
ir deheinen hin lâzen,
die an dem gewalte sâzen,
des ersten in assyria,
ze kriechen unde in persia,
darnâch in rômischen rîchen
unz an den lesten keiser vridrîchen,
der aller vuore unde leben,
wie ich ez mit worten hân vür geben,
alsô ich ez ouch hân gelesen,
unde wolt nû müezic sîn gewesen.
dô wart ich gebeten
von den, die liep heten
ze wizzen diu maere,
waz hie geschehen waere
nahen unde wîten
sît keiser vridrichs zîten-
als lânge lâgen si mir an,
unz ich der arbeit began.
nû bit ich alle die,
die hernach unde die hie
an disem buoche lesen,
daz si mir genaedic wesen
unde mich von den schulden
lâzen in ir hulden,
daz ich sinnelôser man
der werlt ze dienste hân getân
daz best, daz ich vermocht.
ich het mich bedâht,
daz ich wolt muoze hân gephlegen
unde wolt hân lâzen under wegen
aller der künec getât,
die man gemacht hât
sît keiser vridrichs tôt;
dô wart mir gedrôt,
belibe ez verswigen,
ich wurde gezigen,
ich waere unversunnen,
daz mir der red waer zerunnen,
sô daz manic tât verswigen waere,
diu lustsam unde redebaere
möht werden hernach
in iegelicher sprach.
durch der selben tadel
sô muoz ich den zadel
an disen maern vermîden,
ob ich niht wil lîden
spotlichez schelten.
sold aber ich des enkelten,
des ich nie genozzen hân,
dâ vergaezen si sich an,
die mir darumbe wurden gram:
ich sag, als ez mich an kam
von den, die mich berihten
diu maere ze tihten.
I . diu reht wurden heiser,
dô ez sô lâng an keiser
unde âne künec stuont;
wand nieman niht versuont
unde ouch mit gerihte
nieman niht verslihte
zwischen den vürsten,
die begunde sêre dursten
nâch des rîches guote.
in wart des wol ze muote
hie ze tiutschen lânden,
daz si sich underwanden,
swaz daz rîche het
burg unde solher stet,
die dâr zuo niht entohten,
daz si beliben mohten
ân eteliche hêrschaft.
der pfalzgrâf mit sîner kraft
an sich nam unde las,
swaz sô im gelegen was,
daz dem rîche zuo gehôrt,
unde swaz an irem ort
den sahsen was gelegen,
daz hetens in ir pflegen,
dem rîch tete ouch vil ange
marcgrâf ott der lânge;
von meinze unde von koln
mit unrehten zoln
daz rîche sô beswârten
die bischolf unde vârten
des rîches an dem guote,
daz ez die wîsen muote.
swaz hêrren mohten gesîn
in swâben oder an dem rîn,
die schuofen nach ir muote
mit des rîches guote.
ouch liezens in enplânden
in welhischen lânden
nach keiser vridrichs tôt:
dâ wart angst unde nôt
sô gar lîhte veil,
sich huop widerteil
in steten unde in kasteln.
die pfaffen mohten niht geheln,
daz si sîns tôtes heten haz.
an sînem kunn erzeigten daz
der bâbest unde die sînen.
daz mocht daran wol schînen,
wand er sînen boten sant
gegen vrancrîch zehant
unde luot den karlot.
der was sunder spot
marcgrâf ze provenze.
sich huop grôz getenze,
dô er kom gevarn
ze rôm mit sînen scharn.
der bâbst enphienc in harte wol,
als der wirt den gast sol,
der im willekomen ist.
darnach in vil kurzer vrist
der bâbest unde die cardinal
des rîches guot über al
hern karlot erloubten.
hei, wie si dô beroubten
der witze manegen guoten kneht
der des want, ez waer gereht,
swaz si ze rôme taeten.
mit solhen hinderraeten
daz rîche wart gegriffen an.
ez enmohte doch sô niht ergan,
wand er dâ rehtes niht enhât.
dô vuor der künec kuonrât
gegen lamparten,
dâ sîn mit triwen warten
vil manic hôher man.
datz aglei schift er an
mit einem tiwerlichen her
unde vuor die gerihte ûf dem mer
gegen pullen sâ zehant,
dô wurden sâ von im besant
die besten von dem rîch,
die kômen vrôlich
unde swuoren im ze helfen,
die gibelîn gegen den welfen
gesterket wurden sêre.
ouch sûmte sich niht mêre
der bâbst unde der karlot,
si brâhten manege rot
gegen dem künec ûf daz velt;
unde als man in daz widergelt
bereit enkegen vüeren sach,
dô vuor der bâbst an sîn gemach.
Ii . nû wart ein veltstrît gestriten,
an dem sô gar wart verriten
der karlot unde sîn her,
sô daz er sich mit wer
gegen niht mê sazte.
von zorne sich dô krazte
der bâbest unde die cardinal,
dô künec kuonrât daz wal
mit sig gehabt hât,
dô reit er an der stat,
die stat ze napels er gewan,
dâ rach er sînen zorn an:
die mûre brach er gar darnider,
niht wold er kêren wider,
der burgaer hiez er zehen hâhen,
daz daz die andern sâhen,
unde dô der künec rîch
besaz gewalticlich
Cecili, daz guote lânt,
vil schiere man den künec vant
mit siechtum überladen.
daz kom ze grôzem schaden
allen des rîches holden.
die niht enperen wolden,
er solde erzenîe pflegen.
dô er guot wîle het gelegen,
ein arzet kom gestrîchen,
der jach gewislichen,
er machte in schier gesunt.
dô tete manz dem künec kunt,
der was des vil vrô
unde sande nâch dem arzte dô.
ez muoz mich iemer riwen,
daz man der untriwen
datz dem arzte niht erkande.
ob in dar iemen sande,
des wil ich nieman zîhen,
doch liez in got gedîhen
vil übel an dem lîbe.
niht mer ich von im schrîbe:
daz muoz ich lâzen durch den ban.
den mac dehein leie hân:
darnâch verstêt ouch, ob ir welt,
wem diu geturst sî gezelt.
Iii . ich sag iu, wiez dem künec gienc.
der arzt ez sus âne vie:
er het mit grôzer gunterveit
ein glisteri bereit,
dâ was der tôt inne.
des brâht er wol inne
den künec, wand er dâ von starp:
als schier der arzet sô gewarp,
daz daz glisteri in in kom,
dô was daz leben im benom.
mit wârheit was der zal
nach krists geburt über al
zwelf hundert vürwâr
unde driu unde vunfzic jâr.
iu . dô der künec lac tôt,
dô huop sich angst unde nôt
über al in dem lânt,
ez wart allez anders gewant:
Vranzoisaer unde pfaffen,
in wâren nû beschaffen
mit gemach diu lânt
...der keiser einen sun liez,
künec mehtfrid der selbe hiez,
Prinze was sîn ander nam.
Cecili mocht wol âne scham
im sîn selbes gunnen:
er was von kuniges kunne
ouch muoterhalp geborn;
ze hêrren was er ouch erkorn
in pullen unde in calaber.
reht als die swîn den haber
unerwert ezzen,
alsô wolden vrezzen
Vranzoisaer den selben man.
daz wart aber understân:
er gap in strîtes widergelt,
er angt in wazzer unde velt
ze rossen unde in kielen.
doch swâ ir tûsent vielen,
dâ sant der bâbest tûsent wider.
die muosten rüeren iriu glider,
ob si wolden genesen.
daz muost ot alsô wesen.
ouch was daz ein grôziu nôt,
sô ein bâbst gelac tôt
unde ein ander wider wart,
der trat zehant an die vart,
dâ ez der vorder liez.
daz was nur durch geniez,
den man von des rîches guote het.
der karlot durch des bâbstes bet
kêrte sâ mit heres kraft,
dâ sîn mit grôzer hêrschaft
der edel prinze warte.
der ouch mit ernste vârte
sînes schaden, des het er reht.
im jach des manic guot kneht,
er waere gar versunnen,
wan daz im was zerunnen
guotes sinnes daran:
ez was dehein sô tiwer man,
der umb deheiner slahte schulde
verlure des kunigs hulde,
daz er mit ihte mocht gedingen,
in müeste ze hulden bringen
sîner gîgaer einer.
daz was ein sin kleiner,
daz er sich sô liez vermaeren
mit sînen gîgaeren.
den vürsten sol vür unmuot wegen,
daz si kurzewîle pflegen,
unde doch mit den mâzen,
sô daz si des niht lâzen
durch deheiner kurzewîl gelust,
si hüeten staet vor der verlust
ir lânt unde ir liute,
unde gedenken ouch, waz bediute
der zepter unde diu krône
unde der aphel, der sô schône
ûz golde ist gemacht.
swie vrôlich er lacht,
er sol doch staet gedenken
an daz hêre schenken,
daz man im tuot mit dem ol,
daz der heilikeit ist sô vol,
daz sich im niht gelîchet.
warumb manz an in strîchet,
dâ hân ich ê von gesagt,
dâ von sô belîbt ez nû verdagt.
unde daz ich sîn nû hân gedâht,
daz machet wan der grôze braht,
des der künec prinze pflac
beide nacht unde tac
mit sînen videlaeren,
ich sag iu, wer si waeren.
einer, der was niht ze junc,
der hiez meister wildunc,
unde einen alten man dâ sach,
hiez meister wernher von ruofach.
ez wart ouch einer gar dâ rîch,
von valschenberc meister vridrich,
er was ouch einem gar holt,
der hiez meister ramwolt.
ouch mêrt einer dâ sîn hab,
der was geheizen meister pab.
ez was ouch dâ mit grôzer zer
von der sittou meister walther,
ouch was dâ gar ze nôtlich
von wirzpurc meister vriderich.
dâ worht ouch manic tôrenwerc
meister kuonrât von kôtenbërc,
der nâch des prinzen hinevart
lânc hernâch mîn meister wart.
ez was ouch dâ durch sîn gebot
von ertfurt meister sîbot,
dâ was ouch meister otte,
des man vil dicke spotte
durch den hover, den er het.
ouch kom durch des kunigs bet
von lândeskrôn meister heinrich,
ez wart ouch einer gar dâ rîch
der hiez meister gebehart,
der selb ouch dâ erslagen wart,
er tete ouch grôze helfe schîn
meister uolrich dem glesîn.
dannoch was dâ niht litze
meister walthers von swînitze,
im was ouch gar heimlich
von merspurc meister alberich.
ouch behielt dâ wol sîn stat
von tyrol meister kuonrât,
ouch nam vil gerne sînen solt
von sumereck meister perhtolt.
swaz ich ir nû hân genant,
an die was diu er gewant,
daz si meister wâren;
sold ich ir namen vâren,
die noch vidlaere hiezen,
des möht iuch wol verdriezen
ir was ot mêre denne genuoc,
unde triben solhen unfuoc,
daz im die stete wurden gram.
dâ von er grôzen schaden nam.
ouch swâ der künec lac ze velt,
dâ heten wegen unde gezelt
ir ieglicher besunder.
des nam vil dicke wunder
vil manegen komenden gast,
daz im der sinne sô gebrast,
daz er niht tac unde nacht
dâ gegen trahte unde gedâht,
daz er des über waere,
daz sîn lânt unde in verbaere
beide laster unde schaden;
wand der bâbest het geladen
den karloten mit sîner krôn.
wold er den solt unde den lôn
des bâbstes undervarn,
dâ sold er sich zuo warn-
ich waen, dâ gehôrt niht gîgen zuo,
wand in spâte unde vruo
der karlote mande
mit roube unde mit brande.
daz tete er im hin wider,
beide ûf unde nider,
swâ er der pfaffen guot
mocht vinden unbehuot,
an dem er sich vil vaste
rach unde maste.
er gewan ouch in sîn wer
ein gar kreftigez her
von den heiden ze mitschiere,
daz wâren helde alsô ziere
mit swerten unde mit bogen,
die sach man vaste zogen
ûf der pfaffen schaden.
die sach man überladen
mit ernste unde mit zorn.
doch heten si verlorn,
swaz dâ die heiden nâmen,
mit gemach si wider kômen
der vranzois halben ungestriten.
an den heuberc si riten.
V . nû het der künec von arrogoun-
-ich waen vil selten in daz gerou,
daz er des prinzen tohter het-
der widerbôt an der stet
dem karloten unde den sîn.
er wolde helfen vrîn
sîner konen erbe.
er was wol sô bederbe
an triwen unde an manheit,
daz er niht des vermeit,
daz ze vrumikeit gezôch,
alliu missewend in vlôch.
sus kunden si der saelden pflegen,
diu het sich nindert verlegen
bî ir einem über jâr.
swer sîn rehte naeme war,
hiwer diser, hinz jâr der,
sus gienc ez under in entwer.
Messîn unde barlit
pflâgen getriulicher sit,
Bare unde sant german
helf unde dienstes undertân
wâren dem künec unde mehtfridûn.
predigaere unde garzûn
heimlichen brief truogen umb,
dâmit si machten krump,
sô man ir botschaft gelas,
swaz rehts in andern steten was,
daz wart etswâ verkêret,
unde irresal gemêret
dem rîch in sînen steten.
als lânge si daz teten,
unz daz der karlot gewan
guoten teil in tuskan;
in cecili unde in pullen
eteliche gern erfullen
des bâbsts gebot wolden.
der jach unde si solden
ir triu, ir eide ledic wesen.
daz heten si erlesen
an einem alten vlec zlatran,
daz man dem rîche sîne man
alsô enphüeren solde.
swer reht wesen wolde,
der solt dem bâbste tuon sîn reht
unde sold ouch daran wesen sleht,
daz er dem keiser leist daz sîn.
daz wart an unserm hêrren schîn,
dô im die juden wurfen vür
unde si mit valschlicher kür
in gerne wolden vâhen,
ob er sich übergâhen
mit der rede kunde.
si sprâchen ûz einem munde:
 <
Jesus, lâ dich niht betragen,
geruoche uns rehte sagen,
daz diene wir, die wîl wir leben,
wem sul wir den zins geben,
dem künec oder dem keiser hêr?>
dô sprach got selp: < bringet her
einen pfenninc iwer munz!>
nû kom mit balder duns
ein jude, der einen brâhte;
unde als er im genâhte,
er wold im geben in zehant.
Jesus sprach: < geselle, stant
unde schouwe, wes daz bilde sî,
daz mit gebraech gemachet sî
mit dem îsen in den rinc .>
der jude sach an den pfenninc
unde sprach: < ich sich des keisers zeichen .>
 <dem sult ir ouch den zins reichen .>
darnâch sprach er aber dar:
 <ir sult vil rehte nemen war,
daz ir dem keiser gebt daz sîn;
sô sol ouch iwer witze schîn
werden, daz ir seht daran,
waz der künec sol hân .>
sît got selbe gab den rât,
swaz ieder man ze rehte hât,
daz im daz belîben sol,
sô liezen ouch die pfaffen wol
Vi . den leien, daz si sullen hân,
unde swaz in waer undertân,
dâ taeten si ir willen mit,
daz von in der alte sit
schône wurd behalten,
sô müeste man ir walten
mit liebe unde mit triwen.
sust muoz die leien riwen,
daz constantinus niht spart
die milde, daz er gebend wart
den pfaffen, des si niht bestuont.
dâmit si nû vil dicke tuont,
dâ man sîn gedenket bî.
der rede nû genuoc sî.
Vii . der prinze dem karloten
enkegent dick mit rotten,
daz er in underkêrte,
unz daz der tiuvel mêrte
der walhe untriwe,
sô ez got noch riwe,
daz si in ie verrieten
durch deheiner slahte mieten.
grâf gardan einer hiez
got erbarme, daz er ie gestiez
in die touf nâch im sîn hant
datz im diu untriu wart erkant,
daz er durch den karloten
sînen rehten toten
sô gar übel verriet,
daz er in von dem leben schiet,
ouch hiez ein hôher hêrre
grâf thomas von der scherre,
der was des prinzen verchmâc,
an dem diu ungefuoge lac,
daz er ouch hete pfliht
an der übelen geschiht,
daz der rât wart gegeben,
dâ von der prinz verlôs daz leben,
daz ich si alle nenne,
der schulde ich erkenne,
daz sî als mê vermiten:
ich sag iu, die darunder riten,
der was zwei tûsent oder mê.
sô si müezen sîn unhêr,
die daz an truogen!
daz ichs darumbe luogen
noch müez an einem galgen!
diu saeld begund walgen
hiute her, morgen hin;
sus was der wechsel under in
unz in daz zwelfte jâr,
daz ir ietweders var
den andern selten vermeit.
nû wart ez zwischen in geleit
ûf einen rehten veltstrît,
dâ solt ir vêhde unde ir nît,
des tages sich verenden,
unde daz daz nieman möht erwenden,
des wart beidenthalp gesworn.
diu zît wart ouch dâr zuo erkorn
ûf sant bartholmes tac.
nû besanden man unde mâc
die hêrren gegen einander.
die vranzois mand er
der karlot ir êren,
daz si geruochten mêren
ir lop unde ir hôhen prîs,
sô daz si in deheine wîs
mit ir helf vermiten.
nû kom ouch geriten
her ze tiutschen lânden
die boten, die her sanden
der künec unde die sînen,
daz im ir helf wurd schînen,
daz warp er an die vürsten:
swer in den getursten
waere, daz er kêrte dar,
die wurden allesamt bar,
manegels unde armuot.
dar kom manic helt guot,
den ir armuot sô geholfen wart,
daz in daz hâr unde der bart
niemer mê wart lânger.
si dorfte ouch niht zanger
durch siechtum gemachen dar,
wand in niemer mê geswar
weder ouge noch zant.
dô diu zît hin geswant
unde daz zil nâhet,
menlich dô gâhet
sich dâr zuo bereiten,
die tiwer pfelle breiten
den rossen si dô sniten ûf,
swenn si ze stôze unde ze hûf
in dem strîte solden komen,
daz dâ wurde ûz genomen,
diu koste an ir wappenkleide,
des vlizzen si sich beide.
Viii . dô der selbe tac erschein,
ûf den si wurden des enein,
daz der strît solde geschehen,
dâ wart wunder gesehen,
ûf helme unde ûf decken,
daz begund den ougen wecken
sô brehenden widerglast,
der sunnen des ein teil gebrast,
daz si iht verre liuhte vor.
ûf manegem helme swebt empor
sô tiwer gezimierde,
daz er von schulden zierde
die vrouwen, die ez worhten.
dô sich die unervorhten
heten beidenthalp geschart
unde daz berihtet unde bewart
was beide spitze unde banier,
darnâch sie wâren komen schier,
daz si sich wol besâhen;
unde dô si kômen sô nâhen,
daz si die ruofe huoben an,
dô rief ein alt getriwer man,
der was an triwen gar ein helt:
 <her künec seht ûf, ob ir welt,
ze wiu sich daz muge gelîchen.
ich sich dort hin strîchen
ein grôzez volc mit rotten
von uns zdem karloten,>
der künec des wortes sêr erschrac,
er sprach: < daz ist der tac,
den ich niht überwinde .>
welhischen rief er swinde:
 <neinâ, ziere helde guot,
hüetet iuch vor solhem muot,
der iwer laster alsus mêrt.
gedenket, daz der keiser kêrt
an iuch ie guot unde êre,
unde daz ich iemer mêre
iur hab mit lêhen unde mit geben,
verlieset sô niht mîn leben
mit disem lesterlichen wanc,
ouch muoz von schulden heizen kranc
iwer prîs von disen schulden,
nû habt ir mînen hulden
gesworen hiut unde mînen rât,
seht, wie iu daz an stât:
ez wirt an iu geheizen mein,
daz ich mit iu hiut enein
wart mîner geheim unde mîner sache,
ob iuch daz kranc mache,
daran gedenkt, ir hêrren,
unde ruochet widerkêren,
des bit ich innerlich .>
dô si dem tâten niht gelîch,
daz si belîben wolden,
als si doch billich solden,
der künec vil lût rief aber dar;
er sprach: < ir hêrren, nû nemt war,
sît iwer ellen ist verkêrt,
daz ir iuch selben dran unêrt,
sît ir mir helfe welt versagen,
dem karlot sô geruocht verdagen,
swaz iu noch hiut an disem tag
beidiu von hôren unde von sag
an mînem rât ist worden kunt,
daz daz doch an diser stunt
den einen tac werd verswigen.
daz ich des iht werd verzigen,
darumbe wil ich verkiesen,
daz ich iuch hiut muoz verliesen .>
wir sullenz kurz machen.
mit deheiner slahte sachen,
der künec si mocht behaben.
man sach si hin snaben
wol mit vier tûsent mannen.
der künec kêrte dannen
wider zuo dem alten,
der triwe kund behalten.
Er sprach: < occursius, gedenke,
daz du waer des keiser schenke,
unz er mich dir enphalch.
vür tiutsche unde vür walch
getrût er nieman denn dir ein.
lâ dich erbarmen disen mein,
den mîne mâge unde man
an mir hiute habent getân,
unde rât nû daz beste .>
 <vil gerne, ob ich weste,
riet ich, sprach der grîse,
nû bin ich niht sô wîse,
wand ez ist leider nû sô spât,
daz mich vliuhet wîser rât .>
seht, wie der strît gêt entwer!
die tiutschen treip man vaste her
unde von mitschier die heiden.
geloubt, daz an den beiden
des tages al sîn êr gelac;
daz er sô lânger wer pflac,
von den zwein scharen daz geschach.
zuo dem künec der grîse sprach:
 <her, wâ ist meister wildunc?
nû solt wir haben einen klunc
sîner guoten doene.
des wurde sô gar hoene
der karlot unde die sîn,
daz si ir vehten liezen sîn
unde hüeben lîht ein tanzen an .>
aber sprach der wîse man:
 <oder waer hie meister ramwolt,
dem sît ir vür uns alle holt,
daz er disen stolzen leien
videlte den niwen reien,
den der grâve kemerlinc gemacht hât,
sô wurde unser guoter rât.
gedenket, hêrre, waz ich sprach,
dô man iuch sô versparten sach
datz orte ûf iwerm kastel.
dô der klânc was sô hel
von iwern videlaeren
unde si begunden laeren
diu guoten vaz mit wîn .>
dô sprach ich: < her, lât sîn
in disen zîten iur geriusch!
bis diemüetic unde kiusch
mit werken unde mit worten,
iwern widerworten
beide ze nîde unde ze haz.
wizt, als si vernement daz
daz ir iuch nach witzen stellet
unde sô starclich niht gesellet
disen trunken snurraeren,
der liunt von iu muoz beswaeren
alle die iu wider sint .>
dô jâht ir, < herr, ich waer ein kint
guoter witz, daz schin daran,
daz ich mich niht kund verstân,
waz hubscheit an videlen waere.
ouch jach der rotenbergaere,
ir solt mich heizen henken,
swie ich getorste krenken
iwer wîs unde iwer vuor.
ir hiet ûf iwer seitensnuor
mit drivaltigem swanz
gemachet ein sô süezen tanz,
mit iwer selbes liden,
ez waer künec daviden
der kunst genuoc gewesen .>
 <wâ ich daz hiet erlesen,>
sprach meister vriderich,
 <daz ich ein künec sô rîch
getorst alsô gestrâfen:
 «hübscher muot unde wâfen
zeinander niht gehôrt.
hubscher muot enpôrt
den hêrren solhen gedanc,
dâ von ir trûren wirt kranc.
sô kunnen die platten
unde die halsperge satten
den lîp solher müede,
daz in zdes meien blüete
ist ze mâzen gâch . »>
der künec zuo dem grîsen sprach:
 <wer solt getrûwen des,
daz diu untriu ir ves
an die haben wolde,
die ich mit silber unde mit golde,
mîn tage hân gerîchet.
der triu mir nû entswîchet .>
Occursius sprach aber dô:
 <waerlich, herr, ich waer des vrô,
daz ich eine sturbe
unde iu damit erwurbe.
daz ir soldet genesen.
nû mac ez leider sô niht wesen.
Ix . daz uns die videlaere
nû hulfen von swaere,
daz waer uns guot vür den tôt.
nû lîdent si vil grôze nôt
in der küele bî dem klaren wîn.
wand daz sol alsô sîn,
daz si sich hüeten nacht unde tac:
wand wurd ir einem ein slac
ûf ein vinger in die tenken hant
dâ wurd uns schade an erkant,
er möht daz notel niht vergellen.
darumbe si nû wellen
hüeten der vinger.
ich waen si wege ringer
unser schade hiute
denn eteliche liute,
gegen den iu was ze swaere
ze geben bernaere,
sô man in silber unde golt
als vil als iegelicher wolt,
gap nach ir behage.
bî der zal unde bî der wâge,
her, nû gebet mirz ze solt,
daz ir hie an iht zornes dolt,
ob ich ze vil geschimphet hân.
wand daz ist darumb getân,
daz mir der jâmer nahen lît,
daz ich vür hiutige zît
iuch sol niemer mê gesehen;
dâ ist mir leider an geschehen,
dan daz ich müez ersterben.
möht wir nû sô gewerben,
daz ir wurdet hinnen braht!
ich hân mir eines gedâht:
ez siht hie nieman vor dem melm;
gebt balde her mir den helm
unde nemt hin den mînen.
ouch sol an iu niht schînen
deheiner slahte wappenkleit:
wand die grôzen schar breit,
die dâ sint gevaren hin,
die habent witze unde sin
ûf iwern schaden gestalt.
möht ir nû wesen sô balt,
daz ir möhtet komen schiere
zuo den heiden von mitschiere,
die braehten iuch wol danne .>
dem getriwen manne
der prinze volgte drâte.
nû waz ez leider ze spâte,
wand die in verrieten,
die wolden sich niht nieten
sîn mit ir gesihte;
von der leiden geschihte
mocht er sich niht entsagen:
von diu er leider wart erslagen.
ich sag iu doch, wie daz geschach,
die hêrren, die man ê des sach
von dem künec kêren,
die baten einen hêrren,
daz er in dâ mit lônte
unde der walhe schônte,
die noch an dem prinzen wâren,
des begunden si mit nîde vâren
der tiutschen unde der heiden.
ich waen daz von den beiden
iht drîzic man genâsen,
man vant ûf einem wasen
die tiutschen unde die heiden tôt.
dem künec sîn manheit gebôt,
daz er genendiclichen streit
unde mit helfe niht vermeit
Occursium den vrechen,
mit slahen unde mit stechen
tete man im vil gedon,
wand des kuniges helm schôn
ûf sînem houbt erlûhte,
dâ von si alle dûhte,
daz ez der künec selben waere
unde diser sîn dienaere,
daz der künec selben was
unde ouch sterbens niht genas,
warumbe sold ich ez lânge sagen?
wand si wurden beid erslagen,
dô si der helme wurden bar
unde si des kunigs wurden gewar,
daz er dâ tôter gelac,
niht vürbaz man dô pflac
deheinen walh ze slahen,
man hiez si nur vâhen.
swaz aber der tiutschen was,
die tôtwunt lâgen ûf dem gras,
die muost man voltoeten.
wartâ zuo den noeten!
wes zêch man die armen?
ez mocht wol got erbarmen
daz quelen unde daz pînen.
der bâbest unde die sînen
der geschiht wurden gewar.
dem karlotten gebôt er dar,
sît er des siges pflaege,
daz er stille laege,
dâ ers het überwunden,
unde an swelher stat si vunden
den künec alsô tôten,
der bâbst alsô gebôt en,
daz in des nieman überhüebe,
daz man in an der stat begrüebe
unde daz man über sîn grap
in kriuzes wîs deheinen stap
solde stecken oder stôzen.
man sold in boumes blôzen
in dem grab verbünen
unde steine darûf rünen
den gibelîn ze smaehe.
nû pfoy unde pfaehe,
welh ein vertâne râch,
diu an der edlen vruht geschach,
an der tôten lîch
sô gar unbillich!
des herz, die wîl er lebte,
sô lobelichen swebte
in wirden unde in hôhem prîs.
an miltikeit deheine wîs
dehein künec im mocht genôzen.
man sach vil manegen blôzen
gast zuo im strîchen,
den er vrô unde rîchen
sand hin heim ze lânde.
mîn triwe sî ze pfande
den ellenden gesetzet,
daz si unergetzet
müezen wesen leider
der milten hêrren beider:
des prinzen unde ûz beierlânt
der herzog heinrich was genant.
die kunden unde westen,
wie manz ellenden gesten
erbieten sol . des sag in danc,
vor dem der wille unde gedanc
als diu werc erkant sint.
waerlich, si sint an witzen blint,
die rîcher lânde pflegent
unde sich sô gar bewegent,
daz si niht kunnen sich berâten
solhes lobes als si hâten
der prinz unde herzog heinrich.
doch tuot in beiden wol gelîch
von beiern herzog ott.
des swuor mir sunder spot
ein vrumer man ûf sînen eit,
er waer ân alle gunterveit,
ân valsch, ân untriw unde ân zadel,
sô daz nieman deheinen tadel
an im erfinden möhte.
vürwâr er dâr zuo töhte-
sît er ist alles arges vrî,
sô waen ich, daz er nutze sî
den argen vürsten zitewîze,
swie sich doch ir deheiner vlîze,
daz erz mit tât well nîden:
ê wellens gerne lîden,
daz man in vür si alle lob
unde daz sîn prîs den andern ob
sweb als der adelar
tuot der krâ . nû nemet war,
die hêrren beide sint erstorben,
ir milte iedoch hât erworben,
daz ir lop noch hiute lebt.
durch daz, ir edlen hêrren, gebt,
die wîl manz von iu nemen wil.
iu kumt vürwâr noch daz zil,
daz iu geben niht gezimt,
wand nieman nihtes von iu nimt.
hie mit der rede sî genuoc.
der maere, der ich ê gewuoc,
X . der mac ich noch niht verdagen.
dô der prinze wart erslagen,
der karlot sich underwant
burge, stete unde lânt.
etlich wâren sô gemuot,
daz si mit lîbe unde mit guot
sich wolden lâzen schoun
an dem künec von arrogoun
durch sîn manheit unde vernunst,
wand er mit triwen unde mit gunst
dem rîche zuo legte,
billich in dâr zuo wegte
spât unde vruo sîn wîp,
an die er guot unde lîp
kêrt mit ganzen triwen,
nû muoz mich iemer riwen
der klâre; süeze weise:
an der selben reise
her karlot niht vermeit,
vür daz kastel er dô reit,
dâ man die magt ûf het.
durch sîn drô unde durch sîn bet
antwurte man die klârn,
künec mehtfrides barn,
dem karloten unde daz hûs.
von der geschiht sô grôzen grûs
etlich walch gewunnen,
unde dô von dann entrunnen
was der grâve kemerlinc,
dô wart der vranzoisaere dinc
in cecili dester bezzer.
si heten daz mezzer
begriffen bî dem hefte.
dô in mit ritterschefte
nieman wider drabte
unde dô er ze gîsel habte
des prinzen tohter eine,
dô wart ir sorgen kleine.
diu zît, dâ ditz an geschach,
daz man den prinzen tôten sach,
der was zwelf hundert mit der zal
nâch krists geburt über al
unde vunf unde sehzic jâr mê.
ouch pflac der kristenheit mit êr
bâbst urban der vierde,
bî dem sich conduwierte
diser jâmer unde diu nôt.
er lac ouch schiere dar nâch tôt.
Xi . nû hân ich iu ein teil geseit
unde mit worten gekleit,
waz leides, angst unde nôt
nach keiser vridrichs tôt
geschach in welhischen lânden,
unde wie in übel ernanden
die pfaffen gegen des rîches teil,
ich züg als lîht an einem seil
wider wazzer einen vlôz,
ê ich mit rede machte blôz
manic tât unde geschiht,
der si ze tuon hâlen niht
des rîches widerwarten,
wand si mit nide vârten
des rîches an den êren.
damit wil ich kêren
her ze tiutschen lânden wider,
dâ wart ûf unde nider
unstift unde urliuge,
ich waen ez wol erziuge
mit stîre unde mit ôsterrîch.
wand duo der edel herzog vridrich,
unser rehter herr, erstarp,
der des leider niht erwarp,
daz im got gaeb dehein erben,
dô muost an im enterben
lânt unde liute-
daz schînet noch hiute-
wand si nâch lêhens orden
dem rîch sint ledic worden.
ich sag iu, wie der zal was,
als ich ze lilienvelde las,
von krists geburt unz an die zît,
daz bî der lîtach an dem strît
herzog vridrich wart erslagen,
sol ich iu daz ze rehte sagen,
sô was sîn vürwâr
reht zwelf hundert jâr
unde sehs unde vierzic mêre.
uns geschach diu herzensêre
unde diu grôze klag
reht an sant vîtes tag.
des jâres ouch begraben wart
von salzpurc bischolf eberhart.
ich hân ez oben geseit,
wie ernstlich der keiser kleit
den vürsten ûz ôsterrîch.
doch het der keiser vriderich
daz rîch ze mêren gesworn,
dâ von beleip ez unverborn,
sîne boten man hie sach,
ein hôhen hêrren von ach,
der sich der lânde underwant.
darumbe het in ûz gesant
von rom der keiser vriderich
her ze stîr unde zôsterrîch.
dô er daz het begangen,
dô beleip er hie unlângen,
zuo dem keiser kom er sider.
der sande dô her wider
von tyrol grâf meinharten,
daz im diu lânt solden warten.
daz tetens nach des keisers willen.
des lât iuch niht bevillen,
daz ir gerne woldet wizzen
wie manic jâr her het verslizzen
der keiser nâch dem herzogen:
der vindet ez vil unbetrogen
oben, als ich mich sîn verstân,
an dem buoch, dâ ich ez geschriben hân.
ich waen er lebt vürwâr
nâch im reht vünf jâr.
dâ von der grave meinhart
vil schiere des ze râte wart,
dô man dem rîche hulde swuor,
daz er wider heim vuor.
darnach dô man des wart gewar,
daz daz rîch was hêrren bar,
dô wart ez übele gestalt:
ieglich hêrre wart sô balt,
daz er tete unde liez,
als vil als in sîn wille hiez.
ez wart ouch in den steten,
daz ez die rîchen heten
an gewalt über die armen:
swaz in niht wold erbarmen,
daz siz durch got niht liezen,
gerihteshalp si stiezen
daz zil swar si dûhte guot.
diu reht wurden unbehuot.
man sach gemeiniclichen
an armen unde an rîchen
hôchfart unde übermuot.
ieglichen dûht, er waer sô guot,
daz er sich wol beriht,
ê daz ez wurd versliht,
er müest- ê ziehen sînen zuc;
dâ von geschach vil manic ruc,
des laster unde sunde was.
ieglicher nam an sich unde las,
swaz er mocht betwingen.
im nam ouch vür gelingen
maneger swâ er übel tete,
dâ von daz er nieman het,
der in darumbe buozt.
vil maneger wart gegruozt
umb alle sîne hab,
alsô daz er darab
nieman tete dehein klagen,
unde swaz er an dem nâch jagen,
niht wider mocht gewinnen,
des muost im zerinnen,
swie wol er in erkant.
iedoch stuont unser lânt
nâch ungenâden verre baz
hie ze stîr, geloubet daz,
denn daz lânt zôsterrîch.
dâ zugen gar ungelîch.
die hôhen hêrren under in:
etlich in zalten zuo gewinn
herzog vriderîches tôt;
etlich legten grôze nôt
an sich mit ernstlicher klag.
des wurden vriunt unde mâc
gescheiden an dem willen.
offenlich unde stillen
jâhen, die sich mit triwen
den herzogen liezen riwen,
ez het der vürste liupolt
umb ir vordern sô versolt,
daz si niht wolden erwinden
der triu an andern sînen kinden.
wand der herzog vriderich
ein swester het, die êlich
des keisers sun ze konen nam,
künec heinrich, von des sâm
si zwên schoene süne truoc,
der ich ouch ê des gewuoc.
Xii . doch hôret, wie ez im ergienc:
dô der keiser in den vater vienc,
in der vencnus er starp,
nû hôret, wie der keiser warp
mit den selben zwein knaben:
die begund er in huote haben,
daz er si niht von im enliez.
sîn selbes herz im daz gehiez,
kaemen diu kint zuo ir mâgen
unde si gewüehsen zuo ir tagen
hie ze tiutschen lânden,
si liezen sich lîht anden
ires rehten vater tôt,
daz er des kaem in grôze nôt:
daz understüende er dâmit,
unde er naeme im den sit,
daz er si von im niht enliez,
der keiser zwêne rîter hiez,
daz si des niht verlaegen
unde ir schône pflaegen.
daz geschach wol nâch êren.
dô die selben hêrren
vil nâhen komen wâren
zuo zwelf jâren,
unde dô der keiser erstarp,
ich sag iu, wie der prinze warp:
sîner vetern er sich underwant.
der eine was vridrich genant,
Heinrich der ander hiez.
owê daz man si niht enliez
komen zuo ir tagen!
daz wil ich got tiwer klagen
daz si niht sullen leben.
leider in wart vergeben.
ich enweiz, wen ich sîn zîhe,
wan daz er übel gedîhe,
des wünsch ich im von herzen.
dô den jâmers smerzen
diu künegin margret vernam,
ob ir herze dô iht bran
in jâmer unde in leide?
daz merken die beide,
den kindes liebe ist erkant,
man oder wîp genant.
waz sol diu küneginne tuon,
dô si weder man noch suon
hete noch den bruoder?
ir wart des jâmers vuoder
geschubert unde gehouft,
ûz vröuden si sich slouft.
in den sorgen grôz
gedâht diu vröuden blôz,
si wolt niht lenger sparn,
si wolt her nider varn
zires vater erbe.
si dûhten sô bederbe
die hêrren von ôsterrîch,
daz si getriulich
an ir armen taeten.
mit sô getânen raeten
kom si gevarn her nider.
nû was ir lutzel iemen wider,
si gunden ir alles guoten wol.
si wolden ouch gern hân vür vol
an aller sachen underwint
herzog vridrichs bruoder kint,
Heinrich der selbe hiez,
der die herzogin gedrûten liez,
wer ouch ir muoter waere,
welt ir daz tiwer maere
hôren, sô wizzet vürwar
nâch krists geburt zwelf hundert jâr
was sîn unde vunf unde zweinzic mêre,
daz herzog heinrich der hêre
des lântgrâven swester nam,
von dem diu selb gedrût kam.
die gap man êlichen
nach herzog vriderîchen
des kuniges sun ûz bêheimlânt,
der was heinrich genant
unde was marcgrâf erkant
von merhaern dem guoten lânt,
der lebt bî ir vürwâr
nur anderthalp jâr,
dô nam der tôt hin sîn leben,
darnâch diu vrouwe wart gegeben
von baden marcgrâf herman,
welt ir gerne kunt hân,
wie lânc des selben sî?
des lâz ich iuch niht vrî,
ich sag iuz zewâr:
nach krists geburt zwelf hundert jâr
unde niun unde vierzic zelt,
dô wart si geselt
dem marcgrâven ze konen,
dô der mit ir begunde wonen,
zwei kint, als ich vernomen hân,
diu vrouwe schier bî im gewan,
einen sun, hiez vriderich,
unde ein tohter lobelich,
er lebte mit ir, daz ist wâr,
reht unz in daz vierde jâr.
dô enphalch man den werden,
marcgrâf herman der erden.
Xiii . nû dise vrouwen beide
nâch ir grôzem leide
wonten klegelich
in dem lânde zôsterrîch,
die hern sich dô vereinten,
daz si in bescheinten
dienst unde triwe.
nû was ein maere niwe
in dem lânde zôsterrîch:
si dûhte all unbillich,
daz herzog vridrîchen zeran,
die wîl er lebt, sô manic man,
damit er wol het behuot,
beide sîn hûs unde sin guot,
daz ûf starkenberge lac
unde des ein tiutscher hêrre pflac
mit besihte unde mit huot.
nû vorderte man daz guot
unde daz hûs dâr zuo.
der bruoder sprach, ez waer ze vruo;
nâch der vordrung, die si hâten,
wold er sich berâten
mit sîner meisterschaft,
mit listen unde mit kraft,
diu an dem guoten hûse lac,
was er des vor unz ûf den tac,
daz si gezugen iren zuc.
nû seht durch got, welh ein tuc
an geistlichen liuten,
wie si die schrift bediuten,
diu des niht enhilt:
gip wider unde gilt,
oder hie unde in enem leben
werdent dir die sunde niht vergeben.
die hêrren doch bezornte daz,
daz der munich sô lânge saz
ze starkenberge ûf der veste.
iedoch wart ez ze leste
geteidingt alsô verre,
daz der tiutsche hêrre
gap daz hûs unde daz guot.
den hêrren wart des wol ze muot,
daz si vil sêre darûf triben,
swaz noch des guotes was beliben,
daz man daz teilt endriu.
ich sag iu umbe wiu:
wand der vrouwen wâren drî,
den daz reht wonte bî,
daz si des guotes solden walten.
daz wart an in behalten,
der künegin margreten
ein teil si geben heten.
Xiv . darnach ez sô ergie,
diu herzogin gedrût enphie
daz ander teil an dem guot.
ouch wart den hêrren des ze muot,
daz man den dritten teil sande
hin gegen mîhsenlânde:
den enphie durch reht dâ
diu marcgraevin constantia.
daz was vil billich, wand ich las,
daz si herzog vridrichs swester was.
nû gedâhten die hêrren in ir sinne,
wie si die zwô vurstinne
mit einander verrihten
unde alsô verslihten,
sô si beste kunden.
vil schiere si erfunden,
daz diu künegin margret
Heinburc inne het
unde ein grôz urbar dâr zuo.
waz diu herzogin gedrût tuo?
der war medlic benant
unde swaz man darumbe vant
einer raste wît,
daz zuo der selben zît
an dem selben orte
dem vürsten zuo gehôrte.
sus wart den vrouwen ir gemach
bescheiden . dô daz geschach,
dô wart aber in dem lânde
von roube unde von brande
michel angest unde nôt.
der vrouwen ougen wurden rôt
vil dicke umbe die geschiht;
daz siz erwenden mohten niht,
daz was ir meistez klagen.
darnâch hôrt ich sagen,
daz die hêrren zuo den stunden
sich zweien begunden.
den einen teil huop
der schenk von rôtengruop.
geloubet âne strît
der was zder selben zît
der genendigisten einer.
dem gehal ouch ein kleiner,
herr hadmâr von liehtenwert,
dem grôz witze was beschert.
swie er twergen waer gelîch,
sô was er doch sinne rîch,
daz man in drumbe widersaz
unde des vil selten vergaz,
man het in vorderlich.
im gehal ouch der rîch,
herr otte von haslouwe,
unde swaz bî tuonouwe
der hern man dâ gesezzen vant,
unde dishalp bî der zerwant.
mit gunst im ouch zuo warf
der hêr von potendorf;
die priuzel unde die weisen
zallen iren reisen
gestuonden vlîziclich,
unde doch besunderlich
swaz si der aller besten
dishalp tuonouwe westen,
die man dâr zuo nennen sol,
die warn vereinet alsô wol,
als noch vriunt wellen.
sold ich si sunder zellen,
die an dem andern teile warn-
der muoz ich eteliche sparn:
der truhsaez von veltsperc,
der sô tugentliche werc
begie mit hûsêre,
sô daz im niemer mêre
daran mocht gelîchen,
unde von kuonrinc die rîchen,
mit den gehullen ouch enein
der missouwaer unde von liehtenstein
der witzige heinrich.
der was sô gar sinne rîch,
von schulden het man in dest baz;
darumb sin maneger hete haz.
von sunnberc unde von zelkingen,
swaz die in mohten bringen
ze helfe unde ze rât,
mit williger tât
liezen si daz schînen.
nû begund ouch pînen
die hêrren umb ir herze
der jâmer unde der smerze,
den man tegelichen sach.
an den strâzen man ab brach
pilgrînen unde koufliuten.
ich kan iu niht bediuten,.
waz dem lânde geschach
ze leid unde zungemach.
waz dô die hêrren tâten?
si begunden sich berâten
mit einander swaz ir was
unde kômen dar gesprochen was
zwischen in hinz trebensê
ein tac, daz daz unde mê
solt verrihtet werden,
daz si sich ûf der erden
dâmit niht verworhten,
daz si niht in vorhten
ieglicher die sînen het.
ez was dâ ir aller bet,
daz si des gedaehten
unde ez dâr zuo braehten,
daz diu lânt iht verdurben,
wie si darumbe wurben,
daz daz iht wurd ze spâte.
dô wurden si ze râte
die waegist unde die besten,
wand si vürwâr wol westen,
die wîl daz lânt waere
rehter hêrren laere,
sô liez sich nieman lenken.
darumb solt man gedenken,
wie man gewunne die hêrschaft.
diu mit gefuoge unde mit kraft,
mit liebe unde mit slihte
daz lânt wol verrihte.
Xv . nû sande got der guot
in ir herz unde in ir muot,
daz si gehullen daran,
man sold erbaere boten hân
hin ze mîhsen in daz lânt,
die dâ taeten bekant
dem marcgrâven heinrich,
daz daz lânt zôsterrîch
sîner kind eins ze hêrren gert;
daz er si des niht entwert,
daz woldens iemer dienen,
kaem er in die stat ze wienen.
sô waer er sîn lîht erbeten.
 <ouch sult ir niemer getreten
hinder iuch einen schrit.
swes er gert oder bit,
daz gelobt im vür uns alle .>
mit sô getânen schalle
die boten wurden gesant.
vil dicke wurden die gemant
von leien unde von pfaffen,
si soldenz alsô schaffen,
daz in von got ze lône
wurd diu himelisch krône;
wand swer erbarmic waere
über die selben swaere,
die bûliut unde kloster liten,
umb den die engel solden biten
mit allen iren scharn.
wer die boten warn,
daz wil ich iu niht verdagen,
als ich ez dâ hôrte sagen.
ob ich sîn reht gedenke,
von hûspach der schenke
der was vürwâr der ein,
and hêr heinrich von liehtenstein.
die stet ouch sanden vür sich dar
einen brobst hiez dietmâr
von niwenburc unde einen abt;
der holden dicke warn entlabt
in urliuges vreise,
des gelobten si die reise
ze rîten verre dester baz.
si wâren alle niht ze laz,
si wurben ez mit triwen,
wand si begunde riwen,
daz ez sô lânge was vermiten.
mit manegem segen si hin rîten,
der in mit triwen wart getân.
 <got lâz iuch guot geverte hân,>
sprach dô man unde wîp,
 <unde vriste enkern werden lîp .>
hin vuoren vrôlich
die boten von ôsterrîch,
die gegen mîhsen wârn gesant.
unde dô si vuorn in bêheimlânt
unz in die stat ze prâge,
dô seit man in nâch vrâge,
swer vürbaz wolde,
daz er haben solde
des kuniges geleit,
ob er niht arbeit
wolde lîden ûf der strâz.
nû besorgten si daz
unde trahten in ir muot,
waz in dâr zuo waere guot
Xvi . nû truoc des lândes krône
in den zîten schône
der mehtic künec wenzlâ.
einen sun het er dâ
vil hôchgemuotes herzen,
zer zeswen unde zer lerzen
was im gereht ietweder hant.
Merhaern daz guote lânt
der vater im hin dan liez,
dâ von er marcgrâve hiez
unde was genant ottacker,
nû dûhte sich sô wacker
diu listige melde,
daz si ûf dem velde
den geriten loufte vor.
alsô was si durch des kuniges ôr
lânge vor den geriten komen,
unde dô der künec het vernomen,
daz im diu melde het geseit,
waz die boten het gejeit
von dem lânde zôsterrîch,
nû hiez der künec rîch
die boten laden in sîn hûs.
darab si heten deheinen grûs,
wand in doch ie was gedâht,
swenne hin vergieng diu nacht,
si wolden zuo im rîten,
in den selben zîten
des kuniges hofmeister kam,
die hêrren er besunder nam,
er sprach zuo in vil suoz:
 <mîn herr enpiut iu sînen gruoz,
unde der junge hêrre mîn
heizt iuch willekomen sîn
im unde sînem vater.
vil williclichen bat er
unde jach, ez macht in trûrens vrî,
ob iwer cumpanî
geruochte morgen mit im ezzen .>
nû wart dâ niht vergezzen
antwurt gezogenlich
von liehtenstein hern heinrich:
 <swaz mîn hêrren wellen,
ich unde mîn gesellen
erfullen daz vil gern,
wir sullen in gewern,
swes sô er geruocht
unde daz er an uns suocht .>
in neic der bot unde kêrte dan.
wie si ir red des morgens an
vor dem künec wolden vâhen,
daz woldens überslahen.
an ir gemach unde under in.
dâmit gienc diu nacht hin.
des morgens dô ez tac wart,
dô teten si ir êrste vart,
dâ ein messe wart gesungen;
vil schiere kom gedrungen
vil rîter zuo den hêrren,
si woldens dâ mit êren,
daz si mit in ze hove riten.
dô wart dâ lenger niht gebiten.
Xvii . dô si der künec komen sach,
er enphienc si schôn unde sprach:
 <ir sult gelouben âne strît,
daz ir mir liebe geste sît!
daz sol werden schîn daran,
swaz ich mac oder kan,
des ir hêrren an mich gert,
des solt ir von mir sîn gewert .>
dâmit vuort er si bî der hant,
dâ man den tisch gerihtet vant.
der künec erbôt inz alsô wol,
als man lieben gesten sol.
dô si mit vröuden gâzen
unde ein wîl gesâzen
unde man die tauel dannen truoc,
sîner rede dô gewuoc
mit zuhten unde gar wîslich
von liehtenstein hêr heinrich
vür sich unde sîn gesellen.
er sprach: < her, wir wellen
iuch der gnâden bitten;
wir hân dâher geriten
mit guotem vrid durch iwer lânt
unde ist uns worden hie bekant,
swer vürbaz welle varn,
der sulle sich des warn,
daz er hab von iu geleit.
daz lât uns werden unverseit,
sô tuot ir uns genaediclich .>
dô sprach der künec rîch:
 <sol ich mit urloup vrâgen,
sô sult ir mir sagen,
welhen ende welt ir kêren?>
dô sprâchen dise hêrren:
 <herr, ir habet wol vernomen,
wie ez dâr zuo ist . komen,
daz unser lânt lîdet nôt
sît herzog vriderîches tôt
von maneger hande sache.
den liuten zuo gemache
sô wolden wir gern
die selben nôt verkêrn.
darumbe sî wir gesant
hin ze mîhsen in daz lânt
zuo dem marcgrâven heinrich,
daz er tuo sô vrumiclich
an sînen kinden unde an uns,
daz uns der gnâden runs
von im zuo vlieze,
daz in des iht verdrieze,
er geb uns einen sînen suon
ze hêrren, wil er daz tuon,
den well wir alle gerne hân.
alsô schiede wir von dan.
an daz der arme unde der rîch
gehullen ze ôsterrîch .>
Xviii, dô der künec erhôrte daz,
zehant er ûf hôher baz
von dem gesidel trat,
die gest er mit im gên bat
zeiner kemenâten hin.
unde sô si wâren komen darin,
er sprach zin: < ir hêrren guot,
nû vernemet mînen muot,
unde swes ir mich gewert daran,
sol ich dehein wîl daz leben hân,
ich verdien ez, die wîl ich leb,
beide mit lîhen unde mit geb.
sît iwer reis ist sô gewant,
daz ir nâch hêrren sît gesant,
sô lât daz iwern willen sîn,
daz ir nemt den sun mîn
ze hêrren iwerm lânt.
des sî mîn triw iur pfant,
ir sît mit im behalten wol;
wand swaz ein man tuon sol
mit sîn selbes lîbe,
ich waen des iht belîbe
von im gelâzen underwegen.
ouch wil ich im zuo legen
mit guote unde mit liuten .>
dô er in sus bediuten
sînen willen began,
ieglicher sach den andern an.
der abt begunde wenken
mit dem houbt dem schenken,
daran er wol spurt,
daz er etlich antwurt
dem künec solde geben.
er sprach: < got lâz uns geleben,
daz unser vriunt unde wir
noch erfullen iwer gir.
die rede, die ir habt getân,
des sult ir uns die wîle lâzen,
daz wir uns der besprechen .>
 <ir sult ez alsô zechen,
daz ir mînen willen tuot;
daz sol mit willen unde mit guot
umb iuch verdienen mîn hant .>
die hêrren riten sâ zehant
von dem künec ze guoter nacht.
die reise, dar in was gedâht,
die wolden si gar volfarn;
doch sanden si brobst dietmârn
zuo dem künec an der stunt,
daz er im rehte machet kunt,
die botschaft unde diu maere,
als in enpholhen waere,
diu woldens gerne volfüeren.
darumb den künec begunde rüeren
zorn unde unmuot;
er jach, si müesten unbehuot
sîns geleites halben kêren.
des gewunnen dô die hêrren
sorgen unde vorht,
unde daz si lîht entworht
wurden ûf der strâze,
des vorhtens âne mâze.
ouch wurden si gewarnet dô,
daz der künec waere vrô,
ob in iht ze ungemach
widerfüere . durch die sach
wurden si vil drâte
under in ze râte,
si soldenz lâzen âne got,
ez waer vil lîhte sîn gebot,
daz ez solde sô geschehen,
daz dem lânde wurd besehen
mit sô getâner hêrschaft.
ouch was der künec sô ernsthaft
mit emziclicher bet,
daz sich an der stet
die hêrren an in kêrten.
ob si dâmit iht mêrten
ir hab, des sag ich niht,
wan als diu aventiure giht:
diu seit, daz ir soumaere
truogen harte swaere;
daz mir ein biderman verjach,
der die knehte vüeren sach
der hêrren kleider hinder in,
diu vor ir kameraere hin
vuorten in ir bulgen.
ouch sach man si spulgen,
daz si der velîs unde der soum
heten groezer goum,
dô si vuoren von dan,
denn dô si die reise an
huoben von ôsterrîch.
swie si der künec rîch
lie unde ouch si in,
si schieden alsô hin,
daz im dâr zuo waere gâch,
daz er schiere kaem hin nâch,
sô er beste möhte,
als einem hêrren töhte,
der daran ernande,
daz er sich vremder lânde
underwinden wolde.
daz er ir helfe solde
dâr zuo haben albereit,
des wart im triwe unde eit
mê denn eines dô gegeben.
alsô vristen si ir leben.
den hêrren was von dannen gâch.
vil balde man si kêren sach
gegen ôsterrîch hin wider.
si sanden ûf unde nider,
dô si heim wâren komen,
daz ir botschaft wurd vernomen;
daz enputen si den besten.
etlich ez nû westen,
etlichen was ez unerkant.
iedoch wurden ir besant
almeist swaz der hôhen was.
des kunigs brieve man in las,
daz er in lobt ân underlâz,
er wolde pfaht unde mâz
gegen in daran behalten,
daz si solden walten
ir lântsit unde ir alten reht;
daz er belibe daran sleht,
des zeigten si zeleste
sô êrbaer hantveste,
die in ein teil behagten.
etlich ez widersagten,
si wolden sîn ze hêrren niht,
etlich gewunnen zuoversiht
zuo im nâch der boten sag.
sus hôrt man maneger hande bâg,
der jach sus, sô jach der sô,
der was leidic, der was vrô.
welt ir nû wizzen die zal,
nâch krists geburt über al
tûsent unde zweihundert jâr
unde einz unde vunfzic vürwâr
was, daz man komen sach
des kunigs sun, dem man dô sprach
marcgrâf von merhaeren.
er wolde daz bewaeren,
daz er was bederbe;
sît biderbes mannes erbe
lît in allen lânden,
sô liez er imz enplânden,
swaz im gelucke gaebe dâ.
mit den sînen kêrt er sâ
in daz lânt ze ôsterrîch.
si tâten alle vrumiclich,
der von liehtenstein unde der schenke.
ob ir deheiner wenke,
des si im lobten datze prâg?
nein zwâr, der iu daz sag,
des sult ir gelouben niht.
si brâhten manegen an die giht,
daz er zdem künec reit mit in.
sus vuorten si her unde hin
des kunigs sun in ôsterrîch,
unz daz er arme unde rîch
mit gunst an sich gewan.
etlich ir wille truoc daran,
etlich ers mit nôt betwanc.
dô im dâ sô wol gelânc
enhalp tuonouwe über al,
sâ dô kêrt er ze tal
Xix . vür die stat ze wienen,
daz im diu solde dienen,
darnâch warp er sêre.
ie mêre unde mêre
gelobte er den hêrren,
daz si im sîner êren
volhulfen gegen der stat,
unz daz der burgaer unde der rât
von den hern wart überret
beidiu mit rât unde mit bet,
unz si si brâhten daran
âne allen valschen wân,
daz si den künec liezen in
unde gelobten wider in,
si wolden in ze hêrren hân
unde dienstes wesen undertân.
daz daz belibe unverborn,
des wart im manic eit gesworn.
dô ander stete daz ersâhen,
daz sîn die wienaere jâhen
ze vürsten unde ze hêrren,
si begunden an in kêren.
sus wart der vürste rîche
gewaltic zôsterrîche,
daz er der stete aller pflac,
unde swaz dâ guoter burge lac,
die besazte er nâch rât.
darnâch er vlîziclichen bat
etlich hern von ôsterrîch,
daz si getriulich
wurben an die stîraere,
daz in ir gunst niht verbaere,
si warten im gelîch
mit den von ôsterrîch.
dâmit reit er wider heim
ze sînem vater hinz bêheim.
dem brâht er guote maere,
daz er gewaltic waere
des guoten lândes zôsterrîch.
dâr zuo sô rett er wîslich,
er sprach: < her sun, gedenkt daran,
daz wir dicke gesehen hân,
daz ze jungist widergât,
ze swiu der man niht reht hât.
ez ist alsus gewant
umbe ôsterrîch daz lânt,
daz ez dem rîche ledic ist;
dâ von wizt, in swelher vrist
dem rîche wirt erwelt ein vogt,
kumt er her nider niht gezogt,
doch wirt er inne sicherlich,
daz der keiser vriderich
sich mit boten underwant
Ôsterrîche unde stîrlânt,
dô ez dem rîche ledic wart.
welt ir dâvor sîn bewart,
sô lât iu wesen gâch,
daz ir gedenkt darnâch,
welt ir daz iuch daz lânt bestê,
sô sult ir ze rehter ê
die künegin margreten nemen.
ir geburt mac iu wol zemen,
wand si ist ân underwint
herzog liupoltes kint.
ist aber si in der gestalt,
daz si iuch lîhte dunket zalt,
des ergetzet iwern lîp:
ir vindet zwienen schoene wîp,
der minne sô süezet,
daz ir iu sanfte büezet,
swes ir habt gebresten dort .>
der sun merkte des vater wort
unde wurden des ze râte,
daz man alsô drâte
zwên bischolfe sande
her zôsterrîch dem lânde.
die selben hêrren retten
mit den hern unde mit den steten,
des kunigs sun wurd des ze muote
dem lânde zêren unde ze guote,
unde rieten im die hêrren,
mit hîrât wold er kêren
zder vrouwen margreten guot,
des waer im worden ze muot.
Xx . dô in die hêrren sô gewerben
zuo dem lând unde sô bederben
an triwen unde an witzen sâhen,
si begunden mit den boten gâben
ze tal gegen heinburc
zuo der küneginne kurc,
diu sich von herzenleide
vröuden unde guoter kleide
het geloubet unde bewegen.
diu vrouwe jach, si wolde pflegen,
als ir got het geboten;
darunder jâhen die boten
unde der minister von wienen,
wolde si gar wol verdienen,
sô solt si trahten darnâch,
daz daz leit unde der ungemach,
den daz lânt het erliten,
vürbaz wurde vermiten.
sold ouch daz iemer geschehen,
sô müeste si sich lâzen sehen,
daz si wurde sô gehiwer,
daz von ir helfe stiwer
daz lânt erben bekaeme;
daz geschaeh ouch, ob si naeme
den biderben unde den wackern
herzog ottackern,
des kunigs sun ûz bêheimlânt,
sît er ze hêrren waer benant
dem lânde zôsterrîch.
si taet genaediclich
an lânden unde an liuten.
si begunden ir bediuten
die schrift alsô verre,
wie got unser hêrre
von êrste des gedâht,
daz diu ê wurd volbrâht
an dem paradîs;
unde wie der hêrre grîs,
Zacharias, der gotes zart,
getriben ûz dem tempel wart,
darumb daz er niht vater was:
darnâch durchliuhtic als ein glas
was der sun, den im gebar
sîn wîp, diu sô manic jâr
het, daz er sîn geloubte niht,
daz sô genaediclich geschiht
im von gote wurd betagt.
dô imz der engel het gesagt,
daz erz dô niht geloubt,
des wart er sô betoubt
sîner red unde sîner sprach,
unz erz mit den ougen sach,
der bischolf einer sagt ir dâ,
wie alt diu vrouwe sara
an den jaren waer gewesen,
dô si irs sunes was genesen,
der ysâc geheizen was.
vil manic buoch er ir las
an den man vant geschriben,
waz si vröuden triben
in dem himelrîch,
die dâ getriulich
beliben werhaft
an der ê unde konschaft.
daz beweget ir den muot.
si wart sô einvaltic unde guot,
daz si gehiez ze gewern,
swes die hêrren niht wolden enpern.
des wart daz lântvolc vil vrô.
mit der red unde alsô
die boten man verriht,
daz sich lenger sûmte niht
der künec, des bâtens alle.
 <swaz iu hern gevalle,
des sol mîn hêrre vlîzen sich>-
ez was, als ich verstê mich,
bischolf brûn von olmunz.
si vuoren balde âne lunz
wider gegen prâg.
mit brieven unde mit sag
machten si dem künec kunt,
wie er sold in kurzer stunt
komen nâch der hêrren bet;
darumb er si gesant het,
daz heten si geworben wol.
wie sich der künec bereiten sol
ze sîner hôchgezît,
daz muoz an diser zît
von mir beliben verdeit,
ich hân iu lânge niht geseit,
an wen sich noch die hêrren
hie ze stîre wellen kêren.
doch wil ich iuz sagen,
lât iuch sîn niht betrâgen,
als ich ez hân vernomen,
dô in diu botschaft was komen,
Xxi . daz von ôsterrîch die hêrren,
an den künec wolden kêren,
diu selbe sache unde geschiht
geviel etlichen hêrren niht,
die mit des vürsten guot
schuofen iren muot;
als der herr pfilippe.
swie im doch waer sippe
der künec ûz bêheimlânde,
iedoch sô tete im ande
der schad an dem verliesen,
er vorht, er müest verkiesen
des in ze reht bestüende niht.
er underwant sich, sô man giht,
von der menlik über al
swaz in dem enstal
dem lântherren warte,
unz an die hôhen warte
dar unde danne.
die mût hinz rôtenmanne
gap man im durch sîn vorhte;
von holzwerk er warhte
dâ selben ûf dem küeberc
ein veste guot, daran lac werc
starc unde kostelich.
ouch diente dem vürsten rîch
der halberc unde ûzsê.
daz er gewunne krefte mê,
den pflinsperc er bûte.
im selben er des getrûte,
er möhte harte wol genesen;
swer her ze stîre wolde wesen,
er müest ouch sînen willen hân.
durch die sach er began
ûf dem nezzelberc der veste,
ob ieman vremder geste
wurd geladen in daz lânt,
daz er mit werlicher hant
bî im möht beliben.
man sach in wunder trîben,
die wîl daz lânt was hêrrenlôs,
er enruochte niht, swer dâ verlôs,
daz ot er gewinnes pflac.
etlich hêrren tiwer wac
des lândes beswaeren.
ich sag iu, wer si waeren:
von liehtenstein hêr uolrich,
witzic unde menlich
unde volkomen an triwen
was er, er lie sich riwen
swaz dem lânde an lac.
ich sag iu, wer des mit im pflac:
im volgte mit vürwâr
von offenberge hêr dietmâr,
ouch waen ich daz mit im waere
ietweder triwensteinaere.
von êrenvels die hêrren
sach man mit im kêren.
die dâ die gretzaer hiezen,
die kund des niht verdriezen,
si wâren mit im an dem rât,
swâ man dem lând iht guotes tât.
swaz ich iu hêrren hân genant,
die berieten sich zehant,
wold erz ze guote kêren,
sô vlieget in ze hêrren
vür den künec nieman baz,
sit daz reht waere daz,
daz von alter einer hant
Ôsterrîch unde stîrlânt
solt dienstes wesen undertân.
darumbe si ze hêrren hân
wolden den, der gewalticlich
het besezzen ôsterrîch.
daz geviel etlichen niht
unde jâhen des, ez waer enwiht:
in solde wesen gâch,
daz si wurben darnâch,
daz in ze hêrren wurd erkant
herzog heinrich ûz beierlânt.
von wîzenecke hêr dietmâr,
mit gefuoge brâhte schône dar,
daz der hêrren etlich in
sanden gegen beiern hin,
daz sich der herzog heinrich
ir underwund getriulich.
dâr zuo er zuhticlichen sprach,
dô er gehôrte unde gesach,
wie in die hêrren meinten,
als si in bescheinten
mit brieven, die der bote brâht;
der herzog sprach: < möht ich die maht
gehaben unde der hêrren willen,
ich lieze mich niht bevillen,
ich underwund mich gern
des lândes unde der hern,
wand ez mir nutze waere .>
der wîzeneckaere
der brâht den hern daran,
möht er die kraft gehân,
dâmit erz überwunde,
ir gunst er enphunde.
 <nû volget mîner êre>,
sprach von wîzeneck der hêrre,
 <ich wil iuch machen sigehaft.
iwer sweher hât die kraft,
von ungern künec wêlân,
daz im verre noch nân
nieman kan gestrîten.
zuo dem sult ir rîten
unde bitt in, daz er sô wol tuo,
daz er iu helfe dâr zuo,
sô daz daran sîn triwe schîn.
ich rît mit iu, bedurft ir mîn,
unde mach im rehte bekant,
welich hêrren iu daz lânt
wellen helfen betwingen.
iu mac niht misselingen,
ist iu der wille guot .>
nû wart im des ze muot,
daz er in kurzen zîten
gerne wolde rîten
zuo dem künec wêlân,
waz er an im möht gehân
an helfe unde an râte.
der herzog wart vil drâte
bereitet zuo der verte
unde mit im sîn geverte,
der wizeneckaere.
hin ritens sorgenlaere
die hêrren mit einander.
datz wîzenburc dâ vand er
den künec sînen sweher.
ein liepart nie sô vêher
an maneger varbe wart gesehen,
als man dem künec muoste jehen
daz sîn gemüete waere.
dô er vernam diu maere,
er begund in den gedanken
hin unde her wanken;
dô er gehôrte die botschaft,
er gedâht, ob er mit sîner kraft
Stîrlânt betwunge,
ob im sô wol gelunge,
ez müest in doch vil kosten.
mit wiu er denn enprosten
sînem eidem waere?
nû gedâht der sinnenbaere,
daz er in guotem wân
den eidem lieze rîten dan,
als er was komen dar,
unz daz er rehte wurd gewar,
sô erz âne vienge,
wie der gewerf ergienge.
der künec gap vürwâr
von wîzeneck hern dietmar,
solich guot, des er vrum het,
daz er den hêrren sîne bet
getriulichen braehte
unde sîn wol gedaehte
wider arm unde rîche.
ouch sant der künec rîche
bî im ein kreftigez guot,
daz er nâch des kuniges muot
den hêrren teilen solde,
unde dô er niht enwolde
lenger dâ belîben,
der künec bat in triben
gegen den hêrren sîne sach,
mit guotem gemach
kom er wider her ze lânde,
ich sag iu, welich er besande:
in enphie vil vrôlich
von pettou hêr vriderich;
dâ liez er ouch niht von
die hêrren von wildon,
daz man volfüerte daz dinc,
von stubenberc hor wulfinc
gehal in des gelîch,
unde von pfanberc grâf heinrich,
ouch kom zuo in dâ
die enhalp der trâ,
den si getrûten wol,
von seldenhoven hêr kol,
ze volfüeren daz werc,
dô kom der von mernberc;
ouch gehal in vaste mit
von kranichperc hêr sîfrit,
unde der schenk von rabenstein
der was ouch der ein.
den hêrren, die ich hân genant,
daz guot, daz der künec sant
bî hern dietmârn dâ her,
ieglichem nâch sîner ger
geteilet unde gegeben wart,
dâmit si komen an die vart,
daz si gehullen in ir muot,
in waer ze lândes hêrren guot
von ungern künec wêlân.
ez was doch etelicher wân,
der gewerf, den er dran het,
der waer durch sînes eidems bet,
des herzogen ûz beierlânt,
zuo dem von êrste wart gesant
der wizeneckaere,
unde daz sîn helfaere
daran sîn sweher solde sîn,
daz nim ich ûf die triwe mîn,
des hiet dô maneger wol gesworn.
daran vil gar wart verlorn,
des der herzog het gedâht.
der künec sîn sweher vür brâht
einen ungerischen tuc,
er tete der triw ein ruc
hinder sich wol drîer trit.
dô in des dûht, im volgte mit
an sînem vürsatze heil,
er lie dem eidem deheinen teil
des gewerves mit im hân.
swie man ez doch von êrst began
an der beier hêrren suochen,
des wolde niht enruochen
Wêlâ, der unger künec.
er dûht sich wol sô vrumic,
daz erz überwunde;
als schier er enphunde
der gunst an den hêrren,
ze hant wold er kêren
her ze stîre in daz lânt.
inner des diu zît verswant,
ûf die der herzog getriulich
solt komen her ze ôsterrîch,
des nû daz lânt ze hêrren jach.
etlich man im leisten sach,
swaz si im gelobt heten
gegen der künegin margreten;
si wart im êlichen gegeben.
man sach si datze wienen leben
mit einander vrôlich.
nû kom gezoget êrlich
manic schar von vrouwen,
die liezen sich dâ schouwen
zêren der küneginnen.
wes stîraere beginnen?
daz wil ich iu sagen,
lât iuch sîn niht betragen.
Xxii . daz guot, daz der von ungern gap,
dâmit er solich urhap
in dem lânde gewan,
daz im dienstes undertân
wurden sicherliche
arme unde rîche,
wand er gewalticlichen het
beide burge unde stet,
die dem lânt gehôrten zuo.
welt ir hôren, waz nû tuo
diu künegin margret,
dô si gemehelt het
der herzog von ôsterrîch?
si gap im eigenlich
vor den waegisten unde den besten
mit guldînen hantvesten,
die si hete von dem rîche
über stîr unde ôsterrîche,
ob ir bruoder verdurbe,
daz er erben niht erwurbe,
si solt der lânde erbe wesen-
dô man die hantvest het gelesen,
si nam si selbe in die hant
unde gap hantvest unde lânt
von ôsterrîch dem herzogen,
daz si von im unbetrogen
beliben solt; des het ouch wân
vil maneger witziger man-
den wart daz sit vil leide,
dô si die vrouwen beide
von den sachen verlurn;
daran si grôzen schaden kurn.
ouch kom an der zît
zuo der hôchzît
 (herzog bernhartes barn,
herr pfilipp, der bî den jârn
des bistums ze salzpurc pflac,
an dem solich sache lac,
daz er niht mohte kêren
ze priesterlichen êren.
umbe die selben schulde
verlôs er des bâbstes hulde,
sô daz er was beliben
unbestaetigt unde vertriben.
wann daz selb ergienc
unde wie manz âne vienc,
dô man in wolt vertriben,
daz muoz nû beliben
ungeseit ze disen zîten:
ich wil dâmit bîten,
unz ich kum mit dem maere,
wie die salzpurgaere
wurben mit der wal,
daz si zeinem mal
zweier hêrren wielten,
der si twedern niht behielten,
sus lac der vürste rîche
ze wienen gar kostliche,
unde sage iu vürwâr
durch waz er was komen dar.
er was gar unverdrozzen
unde wolt des hân genozzen,
der sippe, diu zwischen in lac,
wande er ze verchmâc
dem künec von bêheim was gezalt.
er klagt im sêre den gewalt,
den im der künec wêlân
hie ze stîre het getân,
wand er het im genomen,
swaz in was an komen
von herzog vriderîchen,
wand im lediclichen
an gevallen waere,
swaz der vürste maere
von sînem goteshûse het.
der herzog dâ wider tete;
er sprach: < herr unde mac,
swes herzog vridrich pflac
an lohen unde an eigen,
des wil ich iu zeigen
urkunde von dem rîche,
daz des eigenliche
sol mîn vrouwe walten.
vor jungen unde vor alten
hât mîn vrouw, diu küneginne,
durch ir triwe mir ze minne
beide liut unde lânt,
swie sô daz sî genant,
allez ir reht geben.
sol ich dehein wile leben,
ez belibet ungelenget,
swer mich daran enget,
ich erzeig im drumbe mînen muot,
als verre mich lîp unde guot
iemer mac gewern.
ouch wil ich iu vil gern
darumbe dienen, swâ ir ez suocht,
daz ir durch mich geruocht
die stîrherren bitten,
daz si getriulichen siten
gegen uns iht entwichen.
darumb ich iemer rîchen
wil si unde ir geslehte,
sît mîn vrouw ze rehte
diser lânde erbe ist .>
des antwurt im in kurzer vrist
von salzpurc der hêrre:
 <swaz ich durch iwer êre
tuon sol oder mac,
des vermîd ich niemer tac,
daz ich ez iemer well verligen,
mînes rehtes unverzigen,
daz mînem goteshûse vlieget .>
 <vil wol mich des genüeget,>
Xxiii der herzog ottacker sprach,
 <swaz uns beiden zungemach,
von der unger hêrren widervert,
swenn uns got die stat beschert,
daz wir ez verkêren mugen,
alle die uns dâr zuo tugen,
den sol daz werden erkant,
daz wir ze liute unde ze lânt
guotes rehtes walten .>
nû wâren dâ der alten
Stîraerherren etelich,
von liehtenstein hêr uolrich
unde von offenberge hêr dietmar,
die des kleine namen war,
swaz der künec wêlân
grôzer gâbe het getân
datze stîr den hêrren,
daran si sich niht kêren
wolden mit deheiner gunst.
der künec witze unde kunst
mit vlîze daran kerte,
wie er den ungern mêrte
Ungunst in dem lânde,
die hêrren er besande,
die zuo der zît dâ wâren,
er begund gegen in gebâren
harte vriuntlichen,
er bat si vlîziclichen,
daz si im guot waeren
gegen den stîraeren,
daz si daz reht saehen an,
sît daz lânt ze stîr solt hân
diu künegin margret,
der ez gelâzen het
ir vater herzog liupolt:
dô niht lenger wesen solt
ir bruoder herzog vriderich,
sô was si gewislich
der naehste erbe nâch im.
 <ûf mîn triwe ich daz nim>,
der künec zuo den hêrren sprach,
dô er gehôrte unde gesach,
daz der hêrren gunst ein teil het
er unde diu künegin margret,
 <bî mînen triun lob ich daz hiut,
daz lânt unde liut
von mir belîbent unbeswârt.
swaz rehtes in gegeben wart,
dô der biderb unde der wacker
marcgrâf ottacker
herzog liupolten gap daz lânt,
mit swiu ich des wird ermant
nâch der lântherren gewizzen,
die wîl mîn leben unverslizzen
ist, sô muoz ez staete sîn,
daz lob ich ûf die triwe mîn .>
sîn gelubde was sô guot,
daz ez den hêrren iren muot
ein teil gegen im erwegte,
sînen vlîz er daran legte,
wie er daran wurd sigehaft,
mit heimelicher botschaft
die hêrren er dâr zuo braht,
daz in ie harter versmâht
der unger vuore unde ir leben,
in was ze houbtman gegeben
von agrim herzog stephan.
der was sô hôchvertic ein man,
daz er den liuten was ze swaere.
er enruochte, wer der hêrre waere,
gegen dem er sich übersprach.
vil dick er offenliche jach,
sîn her gekoufet het daz lânt.
in zuhten man si selten vant
datz gretz, dâ er mit hûse saz,
dâ wart an rehter vuor diu maz
unde an zuhten übergriffen gar.
er beleip dâ kûm ein jâr,
unde in der selben vrist
bekom sîn vrouwe mit genist
einer tohter, die er des niht erliez,
nâch der stat si gretze hiez.
unlânge zît er dâ beleip,
unz daz man in von dannen treip,
sô daz im nieman waz holt.
darnâch kom grâf hôholt,
der was von lindou.
die hêrren sêr gerou
her ze stîr der unger vart,
dô in der selb gegeben wart
ze rihter unde ze houbtman.
dô wir des selben wurden ân,
dô sant der künec von ungern her
grâf ambolten, daz er
waer houbtman unde hêrre hie.
künec wêlân den sit gevie,
swer im iht liebes het getân,
den macht er ie sâ ze houbtman
hie ze stîre in dem lânde.
daz tete den hêrren ande,
daz er sô wankel mit in was.
swie vil man im des vor gelas,
dâmit man in mocht geman,
swaz er gelubdes het getân
von stîre den hêrren,
daran er sich niht kêren
wolde hâres grôz.
die hêrren sêr verdrôz
der ungerischen triwe.
in der selben riwe
si wolden lenger niht beliben.
wie man die unger vertriben
möhte von dem lânde,
darumbe man besande,
die dâr zuo nutze wâren.
wie man ir solde varen,
des wurden si ze râte:
die unger wurden drâte
ûz dem lânt getriben.
an hern si niht beliben,
wand si kêrten al gelîch
an herzog ottackern von ôstrîch.
der selbe sich zehant
des lândes underwant.
daz er in iemer waere sleht
an ir lândes reht
nâch ir willen unde nâch ir rât,
der künec si des selben bat,
swie in diu reht gezaemen,
daz si darüber naemen
gewisheit mit hantvesten.
daz geviel dô den besten,
die wir heten in dem lânde.
des ersten er her bande
hern witigen ze houbtman;
dem was man dienstes undertân
durch sînen willen wol ein jâr.
darnâch nam der künec war,
daz er daz lânt besaehe
mit einem, dem man jaehe,
daz er niht gast waere.
wand die hêrren dûhte swaere,
daz er si niht erliez
der geste, als er in gehiez,
dô si im wurden undertân.
darnâch macht er ze houbtman
von pfanberc grâf heinrîchen,
der muoste dô wîchen
von pettou hern hertnît;
darnâch in vil kurzer zît
verkerte sich daz dinc
unde wart von stubenberc hêr wulfinc
hie ze stîre houbtman.
darnâch wart man undertân
von stadecke hern liutolt.
dô man des niht lenger wolt,
dô nam man gemeine
hern wulfinc von triunsteine,
den man des lândes pflegen sach.
nû hôret, waz dô geschach.
Xxiv . dô der künec wêlân
von dem lânde was getân,
von rehte in bezurnte daz,
wand er sîn selbes niht vergaz,
mit boten tete er bekant
des kunigs sun ûz bêheimlânt,
die unger im niht gunden,
daz er sich het underwunden
hie ze stîre sînes lândes,
des lasters unde des andes
wold er komen ze râch.
vür wienen man in zogen sach
wol mit ahtzic tûsent mannen,
er wolde niht komen dannen,
daz lânt müeste verderben,
sterclich begund er werben,
daz diu herzogin gedrût
naem zuo der ê unde ze trût
von riuzen des kunigs suon,
daz muoste si darumbe tuon,
wand si het in geladen
ûf künec ottackers schaden.
künec wêlân muost si volgen,
daz er ir iht waer erbolgen,
dem herzogen von ôsterrîch,
wand si het im heimelich
mit boten unde mit briefen sleht
gegeben allez ir reht
an ôsterrîch unde an stîrlânt,
daz daz stüend in sîner hant.
waz er gegen ir taete?
ir wart gemachet staete
mit hantvesten guldîn,
si solde des gewis sîn,
daz sînes hazzes burde
niht entladen wurde
gegen dem herzogen von ôsterrîch,
ir müest ê vesticlich
ir schade werden verriht
unde nâch ir willen versliht.
ûf die rede daz geschach,
daz man die herzoginne sach
begên des kunigs willen;
si wolden ez niht stillen:
datz hintperc si des gezam,
daz si den selben riuzen nam.
Xxv . hôrt, wes der unger künec pflac,
die wîl er vor wienen lac.
er stifte in dem lânt
roup unde brant,
wîp unde kint man dâ vienc,
nû hôrt, wie ez ergienc.
die besten, die man mocht gehân,
die nâmen sich die rede an
zwischen den vürsten beiden.
si wurden sô gescheiden,
daz ein vrid daran gemacht wart.
wand ez was ûf der vart
der herzog von ôsterrîch:
der klagte klegelich,
als im sîn triu gebot,
sîn vater, der was tôt,
von bêheim künec wenzlâ.
êrlich wart er bestetet sa,
als einem künec wol gezimt.
Xxvi . nû hôret, wie ez ende nimt.
dô dem bêheim was der vater tôt
unde er gewalticlich gebôt
über alle sînes vater lânt
unde er künec wart genant,
dô sant der vürste rîche
boten her zôsterrîche
zden hêrren, an den witze lac,
daz si machten einen tac
mit dem künec wêlân,
unde wâ si den solden hân,
daz si des wurden ze râte,
nû îlten vil drâte,
die sich des underwunden.
künec wêlân si vunden
datz ungern vil verren.
dô würben die hêrren,
daz si sich daz an naemen,
beidenthalp daz die künec kaemen,
daz si sich besprechen möhten.
swâ si dâr zuo töhten,
si dienten dâr zuo gern;
ouch woldens niht enpern,
ê si dannen rîten wolden,
wâ die hêrren solden,
an daz gespraeche komen,
des wart rât genomen,
die alten unde die jungern
rieten, daz der künec von ungern
datze prespurge laege,
die wîle man der sprâche pflaege.
ouch wart hinz heinburc geseit,
si solden dâr zuo sîn bereit,
daz man dâ schüef gemach
dem künec zuo der sprach
gegen der unger hêrren.
die boten sach man kêren,
dâ si den künec ottacker vunden;
si sagten im an den stunden,
ez waer alsô gemacht der tac,
swaz zwischen in verwarrens lac,
daz solde dâ ein ende nemen,
ob si des beide wolt gezemen,
daz si sîn wol lust.
 <gewin unde verlust
muoz dâ haben stat .>
 <niht wan nâch iwerm rât
wil ich iemer varn .>
dô hin gegangen warn
die tage, daz diu zît kom,
ûf die diu sprâche was genom,
si kômen als gelobet was.
der künec von bêheim ûz las
die, an den dehein witze lac.
künec wêlâ des selben pflac.
dô die komen zeinander,
swaz iemen wolt, daz vand er;
mit wîstum unde mit listen
wold ieglicher vristen
den, der in dâ brâhte dar.
sold ich mit rede kunden gar,
wie si daz dinc triben entwer,
hiute hin, morgen her,
daz wurde lîhte ze lânc;
dâ von lâz ich den anevanc
unde wil iu von dem ende sagen.
man mocht wol hie ze stîre klagen
die ebenunge, diu dâ geschach:
der künec von bêheim zebrach
sîn gnâde an stîraeren.
si wurden von den maeren
trûric unde beswârt,
dô in geseit wart,
diu ebenung waere sô ergangen:
als der semernic het bevangen
unde der hartperc daz lânt,
des selben sich underwant
von ungern künec wêlân.
er sold ouch in dem lânde hân
die herzoginne gedrût;
der wart benant überlût
vür ires rehtes meld
Liuben unde knutelvelt,
Judenburc unde grazloup.
si wâren der sinne toup,
die ir reht dâ wurken solden,
daz siz niht enwolden
besnîden mit dem hobel.
Voitsperc unde tobel
antwurte man ir dâr zuo.
sus wart si leider al ze vruo
gescheiden von ôsterrîch.
daz besaz gewalticlich
künec ottacker ir geswî.
sus machte er si vrî
alles daz herzog liupolt liez,
der ir rehter ene hiez.
daz stîrlânt der ungemach
von der ebenung geschach,
des was nâch krists geburt vürwar
zwelf hundert unde vunfzic jâr
unde vunf jâr mêre,
daz künec ottacker der hêre
Ôsterrîch daz lânt besaz.
ouch waene daz niht vergaz
sîn selbs der künec von ungern:
er liez sich sêre hungern
nâch der hêrren burgen.
martern unde wurgen
er begunde arm unde rîch
in dem lând ellich.
die geturst nam zim
der herzog von agrim,
der wart aber houbtman.
swes er ê het einz getân,
des tete er nû zwei.
umb klag unde umb geschrei
gap er niht ein hâr.
war nû diu herzoginne var,
ê daz si her ze stîre kom?
den riuzen, den si het genom,
der vuor von ir sân
mit dem künec wêlân.
daz klagte si vil sêre,
wand si gesach in nimmermêre.
Xxvii . ir was darumbe dester anger,
wande si was bî im swanger.
dô des ir rehte zît was,
einer tohter si genas,
die aften diu ze snüer gewan
von agrim herzog stephan,
sus kom diu tugentrîche
vertriben von ôsterrîche
her ze judenburc gevarn,
als vor dem wilden arn
daz huon der hüenel hüetet,
swenn ez si ûz gebrüetet,
als huot diu herzogin gedrût
der zweier kinde, diu ir trût
wâren als ir oug.
diu kint si niht betrouc,
si genuzzen, swaz ir het getân
ze liebe marcgrâf herman,
bî dems diu selben kint truoc.
ez wuohs der junc hêrre kluoc
an tugent unde an dem lîbe;
si nam darnâch ze wîbe
die juncfrouwen minniclich
von kernden herzog uolrich.
daz diu hôchzît geschach,
der lenge mir daran verjach
von schrancpoum hêr kuonrât,
billich erz gemerket hât,
wand er ist dô rîter worden:
nâch rehter zal orden
er zalt nâch krists geburt gar
zwelf hundert unde driu unde sehzic jâr.
unlâng er ir ze wîbe pflac,
wand er schiere tôt gelac.
ân erben er vil gar verfuor.
darnâch man die vrouwen swuor
Xxviii . von hiunburc grâf uolrîchen,
dâ was si waerlichen
wol mit behalten.
billich muoz er tugent walten:
diu ist im von art geslaht,
wande grâf wilhalm brâht
sô hôhen lop in sîn grap,
daz man im von rehte gap
an miltikeit den prîs,
unde daz er menlich unde wîs
unde gar getriwe waere,
daz was von im ein maere.
des genôz ouch billich
sîn sun grâf uolrich,
der ouch in sîner jugent
manheit unde tugent
pflac unde noch hiute pfligt,
dâ von dester ringer wigt
die herzogin gedrûten,
si geb im die trûten,
ir tohter, ze wîbe.
dô mohte sînem lîbe
niht lieber geschehen sîn;
daz nim ich ûf die triwe mîn,
daz si wol an im gefuor.
ez hienc gelîch an einer snuor
ir beider herze unde ir wille,
diu maere nû ligen stille,
Xxix . wie gewalticlich
der künec von bêheim ôsterrîch
het mit ganzer sliht,
unde wie daz lânt verriht
hie ze stîre künec wêlân,
daz wil ich under wegen lâzen
ze diser zît unde wil iu sagen,
daz getriwe herze müezen klagen,
die nôt, die die pfaffen triben
mit des rîches teil, des was beliben
daz kint, daz künec kuonrât,
des keisers sun, êlichen hât.
herzog ludwic mit werdikeit,
als ich iu ê hân geseit,
des keisers sun sîn swester gap,
dâmit ir vriuntschaft urhap
nâch dem alten haz gevie.
ê daz unlâng ergie,
ich waene in dem andern jâr,
diu vrouwe einen sun gebar,
der wart ouch kuonrât genant,
doch über alle welhische lânt,
dâ nanden die liute in
niht anders wan kuonradin.
dô im der vater erstarp,
darnâch unlânge dô erwarp
von tyrol grâve meinhart,
daz im diu vrouw gegeben wart
êlich zeiner konen,
dô er begunde mit ir wonen,
dô gap im got, des er gerte,
diu vrouw mit trahte in gewerte
vier sun unde drîer töhter.
nû wâ mit möht er
ein leien gewirden baz?
mit vrumikeit erwarp er daz,
dar er sît herzog wart.
sîner töhter eine geben wart
von duringen lântgrâf vriderîchen.
du diu dem leben muost entwichen
in dem selben jâr
ein sun si gebar,
wie ez umbe den gelît,
daz sag ich, sô des wirt zît.
diu künegin iren sun zôch,
daz in missewende vlôch,
unz daz er ze manne wart,
an die leidigen vart,
die sîn vater gen walhen tete,
vesten muot er dâr zuo het,
daz diu von im waer unerwant.
wand im êrbaere boten sant
von rôme der senat,
unde swaz daz rîch noch teiles hât,
über alle welhische stet,
mit meinung unde mit grôzer bet
wart er von in geladen
ûf des karlotten schaden.
ob den jungen vürsten
iht sêr begunde dursten
nâch des karlotten bluote?
ja, im wart des wol ze muote,
ez belîb niht ungeant,
daz sich der karlot underwant
Cecili, sînes erbes.
er west niht sô bederbes
als sîn ôheim herzog ludwic.
manegen wec unde stîc
heimlich kom er zim geriten,
unlânge het er gebiten,
daz er dem ôheim sagte,
waz in dar jagte.
dô der vernam sînen muot,
in dûht diu vart harte guot,
wand er vernomen het,
daz an einer stet
sîn swester grôzes guotes wielt,
daz si wan darumb behielt,
daz er ez zeren solde,
ir sun, swenn er wolde
gegen walhen varn.
behüeten unde bewarn
wold er in zallen zîten,
unde daz er mit im rîten
wolde, daz gelobt er im.
künec kuonrât sprach: < ôheim, nû nim
mich selp unde al mîn guot,
unde swaz dich dâmit dunket guot,
daz tuo nâch dînem willen.
ouch lâ dich niht bevillen
der müe unde der arbeit:
sol ich an dehein werdikeit
iemer gestîgen,
darumb wil ich dir nîgen
nider ûf dîn vuoz .>
 <vil gerne ich iu buoz
allez daz iu gewirret,
swâ michs der tôt niht irret>,
der herzog ludwic sprach:
 <nû lât iu balde wesen gâch,
daz ir der reis beginnet,
in iwern dienst gewinnet
der besten, sô ir meiste mugt,
unde ahtet sô, daz ir tugt
mit bereitschaft zuo der reise,
durch vorhte noch durch vreise
wil ich niht erwinden,
man müez mich bî iu vinden .>
ich genis oder stirbe,
 <darumb ich iemer wirbe
nâch dînem willen, swaz ich sol .>
ir red geviel in beiden wol
Xxx . dô schieden sich die hêrren,
künec kuonrât sach man kêren
her heim, dâ er besande
die besten in tiutschen lânde;
vil guotes wart den gegeben,
die dâ wagten daz leben
mit im in welhische lânt,
ouch wart von im besant
von baden marcgrâf vriderich,
swie sêr diu herzoginne rîch,
sîn muoter, drumbe klagte,
der reis er sich bewagte,
Vriderich der junge vürste.
daz er waer in der geturste,
des wolde nieman wizzen.
dô diu zît was verslizzen,
ûf die gesprochen was diu vart,
unde daz her bereitet wart,
dô urloubt sich gezogenlich
marcgrâve vriderich
von der herzoginne.
ob diu in ir sinne
nâch irem sun iht amer
unde ob sîn kunftiger jâmer
in ir herz iht stach?
jâ, mit kraft er zebrach
ir vröuden geruste,
dô si der grôzen vluste
an irem sun wart gewar.
nû het sich bereitet gar
künec kuonrâtes barn
unde vuor dahin mit grôzen scharn,
ouch liez er niht hie heim
herzog ludwigen, sîn ôheim.
der was sîn obrister rât,
guot geding er zuo im hât.
ouch vuor mit im vrôlich
von baden marcgrâf vriderich,
den guot gedinge nerte.
got geb in guot geverte
unde büez in, swaz in wirret.
si vuoren ungeirret
unz hin gegen berne,
dâ enphiengen si vil gerne
alle die dâ wâren,
vil vrôlich gebâren
erzeigten si den gesten,
wand si sich selben westen
an des rîches teile.
daz kom den gesten ze heile.
die wîle si dâ lâgen
unde grôzer vröude pflâgen
datz berne ûf der heide,
nû geschach von herzen leide
von beiern herzog ludwigen,
dâ von er muoste sîgen
in gedanke manicvalt.
ein bote kom gestrîchen balt
von sînen vriunden, die er het,
den er grôzez guot tete
bî dem bâbste, swâ er was.
dô er die brieve gelas,
die im der bote brâhte dar,
dô wart er betruobet gar.
an dem brief vant er diu maere,
daz der bâbest selben waere
datze rôme ûf gestanden
unde het gehabt in sînen handen
ein brief, dâ an geschriben stuont,
den las er alsô vür den munt:
 <swer des niht mac wesen vrî,
daz er dâ bî gewesen sî,
dâ kunradinus ist gezelt
ze künec oder sust erwelt
ze deheiner slahte werdikeit,
dem sî von mir widerseit
diu gnâde, die ich von got hân,
unde kund in hiute in den ban,
beide sêle unde lîp.
ich entsag im ouch sîn wîp,
daz si ir triwe ledic sî,
sîn eigen liut die lâz ich vrî,
ich widersag ouch sînen kinden,
daz man si iemer mê sol vinden
wirdic pfeflicher êren.
diu ungenâde sol sich mêren
unz an daz vierde gesleht,
ouch sullen si ze reht
ûf dehein lêhen volge hân.
ouch kund ich in den selben ban
unde in die êwigen brunst,
die mit heimelicher gunst,
mit râte unde mit willen
offenlich oder stillen
werbent vurderunge hin
an den selben kuonradin.
sî ouch iemen dâ bekant,
pfaffe oder leie genant,
der deheiner wal pflege,
den wîs ich hiute ab dem wege,
daz er der êren sol entwesen:
ist er pfaff, er sol niht lesen
deheine messe vürbaz.
ich kund in ouch den gotes haz,
die in mit werke unde mit rât
vurdernt zuo deheiner tât,
diu wider karlotten ist.
den selben ich in kurzer vrist
ze künec hân gewîhet.
swer dem gît oder lîhet,
der hab darumbe mînen segen.
von reht sol er cecili pflegen,
unde swer im des niht engan
den tuon ich der gnâden an,
die mîn gewalt ze geben hât .>
des brieves was ein michel blat.
dô er den hôrte unde las,
waz des bâbstes wille was,
des erkom er hart
unde gedâhte ûf ein widervart.
zdem ôheim gienc er zehant
unde vuort in sâ bî der hant
von den liuten besunder.
er sprach: < ez ist niht wunder,
ob got einen berâte,
der vruo unde spâte
kan darnâch werben
unde des niht laet verderben,
swâ er sîn stat vindet,
daz er dâ niht erwindet;
vil maneger ouch verdirbet,
der niht nâch êren wirbet.
dâ sult ir gedenken an
unde tuot als ein biderbe man,
sit iu got hât geben den muot,
dâr zuo den lîp unde daz guot,
sô sult ir volenden
die reis unde lât iuch wenden
darab deheine vorht.
swaz der bâbst hât geworht
mit werke unde mit worte
daz vurhtet niht ze harte.
swie vil iu des werd geseit,
in deheine zageheit
sult ir dâ von gevallen.
den iwern sult ir allen
geben herze unde kraft,
sô werdent si niht zwîvelhaft
unde gewinnent manheit dester mê.
ôheim, erkomet niht ze sêr
umb daz ich iu sagen wil.
mir waer ze tuon niht ze vil
durch iwer êre unde gefüere.
nû vurht ich, daz sich rüere
hinder mir der pfaffen haz.
der bâbst hât in geboten daz,
daz si gebieten sunder twâl
ein hof, dâ si mit rehter wal
ein vogt dem rîche kiesen.
nû möht ich lîht verliesen
an der kur allez mîn reht,
ôheim, darumbe mich niht vêht,
daz ich wider kêre.
ich mac iu iwer êre
dester baz beherten:
ob ichs in ungeverten
die bischolf vinde gegen iu,
sô mac ich dester schierer siu
beschirmen vor ir haz.
sô gehabt iuch dester baz
unde vart vrôlichen hin .>
künec kuonrât sprach: < herr, ich bin,
swie ir gebietet unde welt,
unde swaz iu wol an mir gevelt,
als wil ich iemer varn.
sît ir mich welt bewarn
vor schaden unde vor schanden
hie ze tiutschen lânden
gegen den, die der wal pflegen,
sô muoz mich dester ringer wegen,
daz ich iwer sol enpern.
ôheim, geruoche mich gewern,
daz du dir laest enpholhen sin
mîn sêle unde die muoter mîn,
ob ich niht sol wider komen.
ouch gedenke, daz ich hân genomen
dienst untiwerlichen
von marcgrâf vridrîchen,
dem jungen von baden.
verlust unde schaden,
ôheim, ob mîn niht sî,
des mach in sicherlichen vrî,
sô hâstû mir wolgetân .>
swaz mit geschefte sol ein man
tuon, des wart dô niht vergezzen.
ich kan iu niht gemezzen
mit worten all ir schidunge,
wan daz alte unde junge
klag unde trûren mêrten.
dô die hêrren kêrten
von einander datze berne,
künec kuonrât vil gerne
volendete sîn reise.
durch deheiner slahte vreise
liez er sich vinden verzagt.
manheit unde ellen jagt
den selben jungen vürsten;
er was wol in den getursten,
unde alle die sîn ersehen.
si vuoren, als ich hôrte jehen,
unzaghaft dar in was gedâht.
dô er sîn her gen walhen brâht,
dô enkegent im vil drât
von rôme der senât,
der was ze bruoder genant
dem künec von yspanilânt,
unde grôzer teil ûz den steten
kom dem künec ungebeten,
die dem rîche gehôrten zuo.
waz im der karlotte tuo?
mit her sach man in legen
Kunradino enkegen.
unlânge si des ligens pflâgen,
daz si sich strîtes bewâgen,
unde dô der tac was komen,
ûf den der strit was genomen,
dô zogtens zuo einander her.
ahey, wie ernestlichen ger
den tiutschen an die walhen was!
daz ir deheiner dâ genas,
daz was ein grôzez wunder.
die vranzoisaere under
wurden an dem strît getân.
doch wil ich under wegen lâzen,
wie genendiclichen man dâ streit,
daz daz von mir werd ungeseit,
daz sol vür übel nieman ban,
wand ich taete ez nâch wan,
sît ich dâ was selben niht.
dô diu übele geschiht
des selben tages ergienc,
ich sag iuz, wie erz âne vienc,
der leidige karlot.
dô sin her unde sîne rot
wurden überwunden,
dô er des het enphunden,
dô zogt er bald von dannen
mê dan mit tûsent mannen
von des strîtes überleste.
wand er vil wol weste,
swenn die tiutschen siges pflaegen,
daz si des niht verlaegen,
si griffen sâ den roup an,
als ouch leider wart getân.
dô des karlotten ritterschaft
muoste lîden überkraft,
die tiutschen sich dô streuten,
nâch ir sit si sich vreuten
roubes unde gewinnes.
wand leider solhes sinnes
sint die tiutschen meisteil alle.
dâ von si dem valle
wurden al des tages geben
unde verluren sô ir leben.
ich sag iu, wie daz geschach.
dô der karlot ersach,
daz si gestreut warn,
niht lenger wold erz sparn,
mit einer hurte grôzen
kom er an si gestôzen,
unde ê si zuo einander kômen,
wart den tiutschen benomen
beide sige unde leben.
der künec muost sich gevangen geben,
ob er niht wolde sterben:
er wânt dâmit erwerben
des lîbes vristunge.
mit im wart ouch der junge
marcgrâf vridrich gevangen.
ouch werte sich gar lângen
von rôme der senator,
doch mocht er niht des wesen vor
im selben noch den sînen,
er muost si lâzen pînen
die vranzois als die ander.
den karlotten vand er
in vröuden, dô er im wart brâht.
man vuort die hêrren bî der nacht
hinz napels, dô daz was ergangen,
swaz ir niht was gevangen,
die wurden alle dâ erslagen.
nû reit, als ich hôrte sagen,
zuo dem bâbste der karlot,
er wolde selben wesen bot
der geschihte unde der maere.
ob der bâbst iht vrô waere?
jâ, daz sach man an im wol.
doch muost er schiere ze zol
dem tôde sîn leben lâzen,
daz mohte nieman understân.
Xxxi . dô der bâbst erstarp,
der karlot alsô warp,
die hêrren er gevangen het
datze napels in der stet;
man jach, man wolde die hêrren
mit vriuntschaft lâzen zuo im kêren:
solder deheine wîle leben,
künec kuonrâten wold er geben
sîne tohter êlichen
unde marcgrâf vriderîchen
sîner swester tohter.
mit deheinen sachen mocht er
den grôzen haz baz versüen;
wande in begunde müen
von ir vriunden manic bot,
die wurben, daz der karlot
sich dez liez gezemen,
si wolden im benemen
sîn ungemüete mit êren,
daz ez im iemer müeste mêren
guot unde vriuntschaft.
der karlot gedanchaft
wart darûf, als ich ê seit.
iedoch gelobt er noch enseit,
swaz er tuon wolde:
er gedâhte unde er solde
bîten, unz an rehter wal
ze rôme die cardinal
einen bâbst gewunnen,
swes si dan begunnen,
daz müest nâch einem râte sîn.
die jungen hêrren liten pîn
mit vencnuss unz ûf den tac,
daz der kristenheite pflac
ein banst, der was gar unguot.
ouch gap darumbe grôzez guot
künec ottacker, der here,
daz diu herzensêre
an der edlen vruht geschach.
der vrumt ez durch den gemach,
daz er dester sicherlich
wielte . stîr unde ôsterrîch,
darumb vrumt er den grôzen mein.
mit boten wart er enein
mit dem bâbst, der was unguot,
daz die hêrren in ir bluot
der karlot sold ertrenken.
daz sich der bâbst liez lenken
ze solhen untriwen
mit guot, daz muoz mich riwen
an unserm geistlichen vater,
daz er als ein vippernater
die kristen hecket alsô,
ich hôrt, er waer sin selp unfrô
der karlot, daz ez geschach.
doch sô muost im wesen gâch,
daz er derfulte mit getaete
des bâbstes willen unde raete,
ob er sîn hulde haben wolde,
dâ von künec kuonrât dolde
den tôt unde marcgrâf vriderich.
eines tages si warn vrôlich,
wand si getrost wâren,
ez wolt niht sêre vâren
ires lebens der karlot.
dô kom ein leidiger bot,
der brâht in boese maere.
die hêrren âne swaere
schâchzabel zugen,
diu leiden maere vlugen
in dem hûse umbe,
der wîse unde der tumbe
erschrâken vor leide,
dannoch die hêrren beide
darumbe niht enwesten.
iedoch erbalt zem lesten
ein rîter alt grîse,
ûz jâmer sprach der wîse:
 <ir hêrren, daz erbarme got,
daz ich sô boeser maere bot
iemer sol werden,
als sanft ich in der erden
laege! daz erkenn an mir,
der dâ weiz aller herzen gir,
ê ez geschiht unde geschach .>
zuo den hêrren er dô sprach:
 <lât iwer schâchzabel spil,
wand iu ist leider daz zil
komen iwer lesten tage .>
mit dem wort huop sich ein klage
von grôzen unde von kleinen,
die begunden alle weinen
harte jaemerlichen,
wand sô tugentlichen
die hêrren gegen in gebarten,
daz si daz hâr ûz der swarten
vor grossem jâmer brâchen,
wider den rîter sprâchen
die vürsten bermiclichen:
 <nû erbarme got dem rîchen
unser jâmer unde nôt.
wolt got, waer wir des ersten tôt,
ê man uns gevangen sach,
wand daz dicke ê geschach,
daz an strîten sint erslagen
kunige, die man muoz verklagen,
aber ditze toeten
muoz iemer jâmers noeten
allez unser kunne,
man hât uns grôze wunne
nâch ungenâden gegeben,
dô man uns armen daz loben
von dem karlotten gehiez:
swes rât uns von den vröuden stiez
unde den karlot hât verkêrt,
der hât sich sêr an uns entêrt.
sit daz wir müezen sterben,
möht wir die vrist erwerben
drî tage umbe den karlot,
daz wir begiengen wider got
bezrung unser sunde,
die sit des toufes unde
sint ûf uns gevallen,
daz wir darumb iht wallen
in der helle müezen
unde daz wir den süezen
gotes lîchnam enphâhen .>
nû begund hin vür si gâhen
der her, der ir mit huote pflac:
 <von hiut unz an den dritten tac
sult ir des lebens sicher sîn,>
sprach er, < unde ob ich iemer pîn
von mînem hêrren solde lîden>.
sô sêre begunde snîden
den wirt der jungen vürsten tôt,
daz er sich bewac der nôt,
diu im komen mocht dâ von.
den hêrren man zehant gewan
bîhtigaere unde êwart,
die si zuo der hinvart
solden mit got versüen.
nû wen solt niht müen
der jâmer unde daz grôze mort!
swaz ich klage ie gehôrt
von vrouwen unde von mannes galm
unde halt die sant willehalm
het umb vivianzes tôt,
diu klage sich gegen diser nôt
niemer mac gelîchen.
man sol vil billichen
umb die tôten vriunt weinen;
waere aber ein herz ûz steinen
gewahsen bî den tagen,
daz müest durch nôt den jâmer klagen,
der an der edlen vruht geschach,
dô man sô jaemerlichen sach
die jungen vürsten beide gân,
dâ si ein unbederber man
wolde scheiden von dem leben.
diu vrist, diu in wart gegeben,
dô diu ein ende het genomen,
nû was der karlot gekomen
selp ze napels in die stat.
ein scherge hôch ûf trât,
daz man in hôrte dester baz,
mit lûter stimme rief er daz:
 <ir hêrren unde ir vrouwen
ir sult al gên schouwen,
dâ mîn her wil anden
an den von tiutschen lânden
die vrevel, der si begunden,
dô si sich underwunden
Cecili sînes lândes.
darumb er anders pfandes
niht enwil wan ir leben.
dâ in der tôt wirt gegeben,
daz sult ir darumb an sehen,
ob iemen wolde hernâch jehen,
si lebten noch mit gesunt,
iu daz sî danne kunt,
daz si sîn erstorben .>
dô er daz het geworben,
zehant gienc der scherge hin.
zwô scharlachkappen brâhte in
von der stat ein burgaere,
wand im ouch von herzen swaere
was der edlen vürsten tôt.
die legten die zît sô grôz nôt
vor andâht an ir lîbe,
swie vil ich dâ von geschrîbe,
sô was sîn dannoch verre mêre.
iu kan die grôzen herzensêre
nieman rehte volsagen.
swaz man si kleider sach an tragen,
durch got si diu gâben,
unde swaz si mohten gehaben
kleinât in ir gewalt
unde swaz von guote was gezalt,
daz gâben si den armen.
von schulden muost erbarmen
den liuten, daz dâ geschach.
vor dem hûse man gesamnet sach
pfaffen, lein unde vrouwen,
die liezen sich schouwen
in jâmer unde in leide,
dô die hêrren beide
giengen vür daz hûs.
ob in darab iht grûs,
dô si der pfaffen nâmen war
unde dô die kerzen unde die bar
stuonden vor in al bereit,
dâ si solden in geleit
werden, sô si waeren tôt?
ir triwe unde ir zuht gebot
beide jungen unde alten,
die tugent kunden walten,
daz si mit den hêrren giengen
unz an die stat, dâ si enphiengen
iren jungisten tac.
ein scharlach gestreut lac,
daz gap der burgaere dar,
dem umb ir tôt sîn herze swar.
er was der hôhste an dem namen,
er jach, man solt sich iemer schamen,
ob sô rein unde edel bluot
wurd vergozzen unbehuot.
ûf daz scharlach wold er gâhen
der hêrren bluot enphâhen,
daz ez iht unwerde
laeg vergozzen ûf der erde.
dô si nû solden sterben,
marcgrâf vridrich begunde werben
an den künec kuonrâten,
er vlêgten unde bâten,
ob daz ie waere geschehen,
daz er in unmuot waer ersehen
von deheinen sînen schulden,
daz er in des ze hulden
liez vor sînem tôde komen.
 <ouch sol mir werden ê benomen
daz leben>, der marcgrâve sprach,
 <wand ez mîn ander ungemach
waere, saeh ich iwern tôt.
wand ez ist mîn groestiu nôt,
daz ich niht eine sterben sol,
daz . iwer lîp tugende vol
dâmit erwurbe daz leben.
her, nû sult ir mir vergeben,
als ich iuch ê gebeten hân .>
dô diu bete was ergân,
künec kuonrât klegelichen sprach:
 <mîn tôt unde mîn ungemach
der ergêt wan umb mîn erbe;
umbe wiu man dich verderbe,
des kan ich leider wizzen niht,
wan mîn herze dir des giht,
daz ich schuldic bin an dir:
du vüere umb niht her mit mir,
wan von dînen triwen;
dâ von mich iemer riwen
muoz in ener welt dîn tôt
unde diu jaemerliche nôt,
diu dîner muoter widervert,
der vröude wirt durch dich verzert.
Xxxii . nû lâz daz dînen willen sîn,
daz ich sterbe vor dîn,
unde geruoche mir vergeben,
daz du hiut dîn jungez leben
durch mich verliusest alsust .>
mit grôzen jâmer er in kust,
wem solde daz niht erbarmen!
si umbeviengen sich mit armen
unde dructen sich zesamme,
des grôzen jâmers klamme
lêrt jaemerlich gebâren:
alle die dâ wâren,
begunden schrîen unde wuofen,
ein vranzois hiez ruofen,
si soldenz kurz machen,
schimphen unde lachen
wart dâ gar vermiten,
der marcgrâf begunde biten,
als er ê het getân,
er wolt mit nihte sehen an
sînes rehten hêrren tôt.
sîn grôze triw im daz gebôt,
daz er sich niderstrecte.
dô er den hals recte,
dô gienc dort her der man,
der in tuon solt leider ân
des houbtes unde des lebens,
er bat in vergebens,
daz er in müeste toeten;
des liez er sich niht noeten,
er vergap im guotlich,
nû prüeft ein dinc jaemerlich.
die wîle man sîn bluot verrêrte,
künec kuonrât sich hin umbe kêrte,
unz daz der slac geschach.
her wider was im balde gâch.
er unde ander liute
hôrten al bediute,
dô daz houbt hin dannen spranc
von dem hals wol ellen lânc,
daz der munt schînlichen dâ
sprach: < ave maria .>
der vröuden gar beroubet
nam sîns gesellen houbet,
er druct ez sehnend an die brust,
an den munt er ez kust
unde begie grôz jâmer dâmit,
er sprach: < ir reinen vrouwen bitt,
daz got unser sel enphâch .>
dâmit was im balde gâch,
er legt sich nider ûf daz tuoch.
vil manic jaemerlicher vluoch
dem karlot wart gegeben,
dô man die hêrren von dem leben
alsô gescheiden het,
dô heten grôze bet
die vranzois begangen
umb die hern, die noch gevangen
bî dem vürsten wâren ûf dem wal,
der was einlif an der zal.
die bet si muosten vliesen,
ez wolde niht verkiesen
der karlot gegen in,
die hêrren hiez er vüeren hin
unde hiez si balde testen.
ein walch begunde noeten
ein hohen grâven vrechen,
ob er im vor solt sprechen
der kristen gelouben.
 <man sol mir erlouben,
daz ich rede mînen muot,>
er sprach, < ez dunket mich niht guot,
daz ich spreche den gelouben
nâch dem, der in kan rouben
mit boesen werken sîner êren .>
der karlot begunde kêren
sîne hoenwîse
an grâf gerharten von pîse
unde het mit im einen spot.
er sprach: < du geloubest niht an got .>
 <jâ, ich,> sprach des grâven munt,
 <aber du, rehter hellehunt,
muost iemer sîn des tiuvels hort
umb daz unbilliche mort,
daz du hast mit ungenuht
begangen an der edlen vruht
umb niht wan umb ir eigen guot.
dâ von mir daz unsanfte tuot,
daz ich dich lenger sol an sehen,
ouch wil ich des vürwar jehen,
daz iu rehten mordaere
ist diu helle zahtpaere:
wil iu der tiuvel vinden stat,
sô muoz er suochen ein privat
unden in der helle,
dâ ir unde iur geselle,
der bâbst, die zît inne vertrîbet.
unde ob ir lenger hie belîbet,
iwers lasters sag ich mêre .>
der karlot tete hin dan die kêre.
als bald er von dan gereit,
der scherge niht lenger beit,
er tete im als den andern.
nû het der grâf von vlândern
Xxxiii . diu boesen maere vernomen,
der karlot waere überkomen,
daz er wold übel tuon den kinden.
darumbe wold er niht erwinden,
diu kint er gerne hiet bewart.
er kom gen pullen an der vart,
ob erz möhte understân,
des karlotten tohter man
der selbe grâf von vlândern was.
daz der karlot genas
unde des strîts wart sigehaft,
des half im mit sîner kraft
vil manic werder vlaeminc.
dô si bekêrten daz dinc
unde daz si schieden von einandern,
dô wart dem grâven von vlândern
gelobt mit triwen unde mit staete,
daz man den kinden nihtes taete
an sînen rât unde an sîn wizzen,
wand er sich darûf het geflizzen,
wie er im des erdaehte,
dâmit er ze guote braehte
die vîntschaft unde den haz.
ein boten hiez er rîten baz,
unde als bald er kaem geriten,
er solde sînen sweher bitten,
daz er durch aller triwen slihte
sich enthielt mit dem gerihte.
daz enphalch er dem boten vaste,
der kom wol zweier raste
vor dem grâven gerant,
unde als schier er ervant,
daz die hêrren wâren tôt,
die selben klage unde nôt
wold er sînem hêrren sagen.
der bote liez sich niht betragen,
er reit gen sînem hêrren,
der begunde widerkêren,
dô er im het diu maer geseit,
dem grâven ûz der mâzen leit
was, daz ditze was geschehen,
man hôrt in offenlichen jehen
wider des karlotten suon:
 <swager, ez sold ungerne tuon
mîn sweher, iwer vater,
durch den bâbst sô hât er
daz rîch ze sêre griffen an.
ich vurht, ez werd noch widertân
unde daz sîn râche werd genomen
an im unde sînen nâchkomen.
er hât sich übel bedâht .>
dâmit er von dannen gâht
in bat volrîten in die stat
der junge karl, wand in hât
sin vater dar nâch im gesant,
daz er den grâven widerwant.
daz was verloren, dann er reit,
ez waer im liep oder leit,
von dannen er was gevarn,
sîn was gelîch an den jârn
tûsent unde drithalp hundert
unde sehzehnen besundert
von krists geburt unz an den tac,
daz der, karlot des mordens pflac;
die hêrren wurden verdamt
an aller heiligen amt
datz napels in der stat,
hie mit ein ende hât
künec kuonrâdines leben,
got geruoch im geben
gnâde an der sêl,
daz si sant michêl
ûz allen wîzen wîs
in daz vrône paradîs.
Xxxiv . nû ist uns dicke daz geseit,
daz got daz selten vertreit,
er richt in lîbe unde in guot,
swer gern unschuldige bluot
mit willen vergiuzet.
daz man des niht geniuzet,
daz wart wol schîn daran,
wand ez was dehein man,
der an ir tôde schuldic waere,
daz in gaeher end verbaere.
iu ist daz wol erkant,
wie der künec ûz bêheimlânt
darnâch ranc unde warp:
daz er gaehes endes starp,
wie unde wanne daz geschach,
daz sag ich allez hernâch,
wie ez aber dem bâbst ergienc,
der ditze dinc âne vienc,
daz belîbet unverdagt.
mir wart vürwâr gesagt,
der bâbest hiez johannes
unde pflac ellichen des,
den hof er hinz biterne leit.
dâ het er durch gemach bereit
ein palas hôch unde wît.
in der stat ein klôster lît,
darin sint minnerbrüeder,
dâ lac ein hêrre müeder
in irem slâfhûs bî der nacht.
der rief mit aller sîner maht
ûz dem slâfe eislich,
daz si erschrâken al gelîch
ander brüeder, die dâ lâgen
unde ouch slâfes pflâgen:
 <helfet, helfet mir, ir hêrren!>
waz dem bruoder möhte werren,
dar was in ze loufen gâch.
der bruoder ûz dem slâfe sprach:
 <ez stêt ein kolswarzer man,
der ist eislich getân,
er gereichet ûf vür daz palas,
dâ hiut der bâbest inne was.
diu mûre ieze wirt entrant,
wand er hât in sîner hant
einen îsnîn slegel grôz,
dâmit hât er einen stôz
ûf daz gewelbe getân-
nû ruofet alle got an,
daz niht daz palas valle nider!>
noch lûter ruoft er wider:
 <er hât getân den andern slac!>
unlâng er darnâch gelac:
 <sûmt iuch niht got ze bitten!
er sleht iezunt den dritten
slac ûf die kemenâten .>
unde dô si got alle bâten,
dô rief aber diser dar:
 <îlet bald unde nemet war,
wie ez ergangen sî!
dô der slege wurden drî,
dô gienc daz palas ze hûf .>
sich huoben zwêne brüeder ûf
unde liefen dar mit balder île,
unde reht in der selben wîle,
dô ez dort der bruoder sprach,
der palas hie darnider brach
unde het den bâbst erslagen.
den wil ich harte lutzel klagen;
ez wirt ouch von mir niht gescholten,
sît im got selber hât vergolten,
ob er iht übels hât getân.
nû lâz wir ouch den bâbest stân
unde sagen von dem karlot,
waz hinz dem verhenget got,
dô er mit gîtes ungenuht
verderbet het des keisers vruht,
künec mehtfriden den prinzen.
reht als der nezzel die minzen
gênt an süezem wâze vor,
alsô swebet er enpor
allen kunigen mit milte,
deheiner tugent in nie bevilte,
si waer im ze tuonne lint.
er het nur zwei kint,
als ich iu ê hân geseit;
künec peter mit werdikeit
von arrogûn die einen het,
diu mit râte unde mit bet
in ellichen mant,
daz cecili daz lânt
ir kinden wurde niht verlorn.
wand im was von ir geborn
zwêne süne lobelich:
der eine hiez vriderich,
der ander peter was genant,
die noch hiute umb daz lânt
kriegent ellichen.
swie gewalticlichen
der bâbest unde die cardinal
mit grôzem guote âne zal
grôziu her habent geladen
ûf der selben hêrren schaden,
doch ist in arges niht geschehen,
sô man der wârheit wil jehen.
doch hôret, wie ez ergienc.
ir muoter den sit gevienc,
daz si nacht unde tac
mit grôzer bete âne lac
ir wirte unde ir hêrren,
daz er geruochte mêren
die triwe an ir kinden;
er solt sich underwinden
urliuges umb ir herzenleit,
dâwider der künec seit:
 <vrouw, iu ist niht reht erkant,
wie ez umb urliug ist gewant:
swer niht hât varunt guot,
swie menlich er ist gemuot,
sô mac er niht betwingen>
si sprach: < mac iu gelingen
gegen dem leidigen karlot,
sô lob ich sîn unsern hêrren got,
daz ich des ie gedâhte,
swaz man mir ie guotes brâhte
von pullen her ze lânde,
daz mir mîn vater sande,
die wîl er des lebens wielt,
daz ich daz allez samt behielt,
unz ez mir nutze worden ist .>
unde darnâch in vil kurzer vrist
den künec si mit ir vuorte,
dâ in vröude ruorte:
in einer kemenâten er sach,
daz im des sîn herze jach,
daz guot, daz dâ vor im lac,
des diu küneginne pflac,
unde wold erz ze rehte geben,
sold er dâr zuo dehein wîle leben,
er möht wol râche gewinnen,
aber sprach diu küneginne:
 <hêrre, nû habt guoten muot!
über allez ditze guot
weiz ich in mîner gewalt
kleinât manicvalt.
ouch tuon ich iu vollen rât
von guoter sîdîner wât,
die reht liuhtent von golde,
der ich dir ze solde
antwurten wil genuoc,
vil mê dann ich sîn ie gewuoc .>
Xxxv . der künec wart harte wolgemuot,
dô er ersach daz grôze guot,
er kêrt zehant mit rotten
gegen dem karlotten,
mit roube unde mit brant
wuost er im daz lânt,
wand er gewan solhe kraft
mit dem guot an ritterschaft,
daz man sach zellen unde wegen,
daz im niht mohte widerlegen
der karlot mit strît,
doch reit er in kurzer zît
in daz lânt ze vrancrîch.
den künec bat er vlîziclich,
daz er gedaehte daran,
daz ir beider vater was ein man
unde daz si brüeder hiezen,
daz er in des geniezen
liez durch sîn selbes êre.
dô sprach der künec here:
 <bruoder, nû verneinet mich,
swaz iu wirret, daz klag ich
mînen lieben unde getriwen,
unde swer sich ez laet riwen,
der wirt von mîner hant
mit gâbe des ermant,
daz gegen dir mîn will ist guot .>
dô sô vernam des kunigs muot
von provenze der marcgrâf,
daz des kunigs herze traf
sîn schade unde sîn smerze,
des vreute sich sîn herze.
ich mac ez allez niht gesagen,
wie unde in welhen tagen
der künec wart bereit.
mir wart vürwâr geseit,
daz der vranzoisaere her
wurd bereitet iu daz mer
mit vier unde ahtzic galîen.
si wolden gerne vrîen
Cecili dem karlotten.
der künec erbeizt mit sînen rotten
in des kuniges lânt von arrogûn.
swaz ze vrancrîch wart gebûn,
des wart künec peter gewar,
dô die vranzois mit var
in suochten in dem lânde.
zehant er besande
beide mâge unde man,
unde swem er ihtes het getân
ze liebe unde ze minne,
die brâht er des inne,
daz er ir helfe durftic was.
ze sich gewan er unde las
sîn her mehtic unde grôz,
iedoch was ez niht genôz
an der zal der vranzoisaere her,
wan daz siz ûf dem breiten mer
baz kunden tîchen
denn die von vrancrîchen.
laz kom in ze guote.
künec peter der vruote
einen list im erdâhte,
dâmit er in schaden brâhte
den künec von vrancrîchen.
er hiez listiclichen
sînem nâchgebûr
ein bitter gift sûr
in daz wazzer senken,
daran si solden trenken.
unde swelh ros des enphant,
daz verdarp sâ zehant.
der sturben mit der zal
drîzic tûsent über al,
ê si wurden inne
der grôzen unminne,
die in künec peter erbôt.
diu ros, diu niht lâgen tôt,
vor durste diu verdurben.
dô alsus gewurben
die von arrogûn,
daz die vranzois niht getrûn
irn rossen begunden,
wand si des enphunden,
daz si kranc warn,
niht lenger si dô sparn
wolde künec peter.
ein grôzen trôst het er,
wand er vürwar wol weste,
sîn volc waer daz beste
zaller tât ûf dem mer.
dâ von îlt er mit wer
unde mit solher bereitschaft
an der vranzoisaere kraft,
daz er daz bezzer dâ gewan.
swie er niht het sô manegen man,
sô genôz er der kunst
unde der grôzen vernunst,
daz er der sinne wielt,
sô daz er sich enthielt
mit dem urliuge,
unz daz die vînt mit der smiuge
muosten sich betragen.
wand dô in tôt gelâgen
diu ros, dô gienc in ouch ab
ûf den kielen der hab.
der brâht der künec von vrancrîch
berustet êrlich
zwir zehen über mer
dem karlotten ze wer.
doch wart er des unverzigen,
in liezen die vînt ligen
sô lânge in ir lânde,
unz er des wol enphande,
daz die kiele swaere
vil nahen wâren laere.
nû mocht im selben getrûn
künec peter von arrogûn,
wand in dûht er hete zît
sich ze heben an den strit.
kurzlichen ich iu sag,
si kômen an einem tag
mit wol verdâhtem- muot
ûf des meres vluot
zeinander gevarn
mit sô getânen scharn,
die man niht lîht zebricht.
unz daz der verge spricht:
 <zieht balde wider umbe>,
 <ez muoz der wîse unde der tumbe
bî einander belîben.
wand swelher sich laet trîben
von dem schiffe hin dan,
hât er iht harnasch an,
er mac sô tiefe sinken,
dâ von er lîht ertrinken
muoz in dem wag.
des muoz der biderb unde der zag
belîben bî einander.
als nutz der salamander
ist ûzerhalp der gluot,
als gar ich waere unbehuot
ûf dem wazzer mîner êrn.
dâ von mîn iemer muoz enpern
Venediaer an irem solt.
ich trûw ir silber noch ir golt
mit tûchen niht erwerben,
ich müest dâ bî verderben>.
Xxxvi . nû hôret, wie ez dort ergie.
ir beider strit sich âne vie
in einer habe ûf dem mer.
dâ het der lântliute her
die vînd ergâhet sô enzît,
daz si niht mohten ûf die wît
mit den kielen komen,
des wart verlust dâ genomen:
daz teten die von vrancrîch,
ûf den kieln si vesticlich
mit den lântliuten strîten,
heten die vranzois geriten,
sô waer ez verre baz getân.
der strit muos alsô ergân,
daz die von vrancrîch verlurn
den sig unde grôzen schaden kurn,
wand der künec wart selben wunt,
dô daz den hêrren wart kunt,
die bewâgen sich der kiele dâ
unde kêrten mit den galîen sa
ûz der habe ûf daz mer.
si liezen der arrogunaer her
varn, swar si dûhte guot,
dô si behabten daz guot
ûf den kielen in ir hab,
dô teten si sich gâhes ab
nâch den vînden des jagens.
in ir habe lâgens,
unz si brâhten an ir gemach
die kiel unde swaz man darûf sach,
nâch ir willen unde nâch ir muote
schuofens mit dem guote,
aber die von vrancrîchen
vuoren trûriclichen
wider heim ze lânde,
in tete daz leid unde ande,
daz ir hêrre was wunt,
wand er darnâch in kurzer stunt
von den wunden erstarp.
dô dem karlot verdarp
sîn bruoder der künec von vrancrîchen,
dannoch er niht entwîchen
dem urliuge, wolde,
swie grôze verlust er dolde,
doch liez er niht dâ von,
vil dick er tete gedon
dem künec von arrogûn, dem rîchen,
der werte sich menlichen.
sus gienc ez under in entwer,
hiute diser, morgen der
dem andern in dem lânde
mit roube unde mit brande
des urliuges ob lac,
unz sich ieglicher des bewac,
er waer des andern geziuge,
daz si mit dem urliuge
anders niht erwurben,
wan daz dâ von verdurben
diu lânt an liute unde an guote.
in wart des beiden ze muote,
daz siz selbes ûz vaehten
unde des alsô gedaehten,
daz daz kemphlich geschaehe
unde daz man bî ir deheinen saehe
niht mê wan hundert rîter,
swer an dem strîte bitter
des tages underlaege,
daz danne vürbaz pflaege
dehein des andern nâchkomen-
daz wart alles ûz genomen-
krieges umb daz selbe lânt,
daz cecili ist genant.
Xxxvii . sus wart der kamph gesprochen
über sehs wochen
unde wart diu stat dâr zuo benant
ûf des kunigs guot von engellânt:
der het in nutze unde gewer
ein insel, lit in dem mer;
diu ist sô wol erbûwen,
daz man ir des mocht getrûwen,
umb swiu si sich naemen an,
daz wurde wol alsus getân,
daz si daran waeren sleht,
daz dâ niht anders wan daz reht
geschaeh ietwederm sicherlich,
einen hohen grâven rîch
het der künec von engellânt
ze houbtman dar gesant,
der het sô hôhez lop bejeit
an triwen unde an manheit,
daz si sich des liezen an in,
swar daz reht zuge hin,
daz er dem gestüende bî
unde den andern machte vri
gewaltes unde unrehtes.
ouch gelobte in daz slehtes
der grâve, des ich ê gewuoc.
hie mit der rede sî genuoc.
Xxxviii . der karlot reit kurzlich
in daz lânt ze vrancrîch.
in provenz unde arel er besant
die besten, die man darin vant,
Brabant unde pikardî
beleip niht sîner boten vri,
wand die komen durch suochen dar
unde namen guoter rîter war,
die brahtens zuo einandern,
Hanegeu unde vlândern,
Lutringen unde navarn,
swaz dâ rîter warn,
die man zalt zden besten,
dâ las er ûz den gesten
drî hundert wîgant,
mit den vuor er zehant
gegen pullen schiere.
dâ vant er rîter ziere
wol vier hundert oder mê,
die im der bâbest her
ze helfe het gesant.
mit den kom er zehant,
dâ er belîben wolde,
unz daz der kamph wesen solde.
unde dô diu zît was komen,
ûf die der strit was genomen,
dô sûmte sich niht mêre
künec peter der hêre.
durch die kunftigen geschiht,
als mir diu âventiure giht,
brâht er ze sîner arbeit
tûsent rîter wol bereit.
wîslichen kund er gebâren.
die rîter, die dâ wâren,
hiez er in huote machen
in greben unde in schachen;
an den lîp er in gebôt,
daz si durch deheiner slahte nôt
kaemen ûz der huote.
die tûsent rîter vruote
teilten sich ze vier schocken;
er vuort in sînen kocken
nur hundert rîter in den wert,
der zuo dem kamphe was beschert,
unde dô er erbeizte ûf daz lânt,
nâch dem grâven wart gesant,
der des selben lândes pflac,
der kom vil schiere, dâ er lac
under einem gezelt hêrlichen.
dâ enphienc er minniclichen
den künec von arrogûn.
der sprach: < ich wil getrûn
iu biderben wîgant
unde dem künec, von engellânt,
daz iwer prîs werd gemêret
unde ditze lânt dâmit gêret.
ich waen ir habt des niht vergezzen,
wes wir uns haben vermezzen
der karlot unde ouch ich,
daz unser einer sol gerich
an dem andern bejagen,
daz sol in disen zwein tagen
an dirre stat geschehen,
nû soltû dâr zuo sehen,
daz du bî warnung sist,
ob unser deheinen wîst
untriu ab dem rehten wege,
daz du dann in dîner pflege
habest den, der dâ reht hât,
daz deheiner slahte missetât
werd an im begangen,
ich hânz mînhalben an gevangen
reht als ez gelobet ist,
des bitt ich dich an diser vrist
unser geziuge sîn,
daz diser rîter unde ouch mîn
ist wan hundert mit der zal.
ich lig ouch hie ûf dem wal
reht als ich gelobet hân .>
dô der witzige man
des kunigs rede verhôrt,
er sprach: < verneint mîn wort:
von engellânt des kunigs ger
stêt darnâch, daz man sîn êr
vesticlich daran bewar,
daz iu dehein unreht widervar
alhie in sînem lânde.
sît iuch got her sande,
sô volget mînem rât,
ligt still an diser stat,
sô wil ich in den zîten
zuo dem karlotten rîten
unde wil ab im ervarn,
wie ich sul bewarn
des kunigs êr von engellânt,
ob daz wirt unerwant,
daz ir kemphen welt,
unde ob iur einer velt
des geluckes under,
daz der doch besunder
belîbe vor gewalte vrî,
der dâ sigeshalp sî.
wand ich hân vurwâr vernomen,
er sî mit grôzem her komen.
nû lât iuch niht betragen,
ich wil iu schiere sagen,
waz ich dâ ervinde .>
hin vuor er geswinde,
dâ der karlot lac,
ze sîner red er pflac
schôner site unde gebâr;
ûf hôher nam er sonderbar
den karlot unde sînen rât.
er sprach: < sît sich gefuoget hât
ditze dinc alsô her,
daz iwer unde des kunigs ger
von arrogûn sich sô stellet,
daz ir kemphen wellet
in mînes hêrren lânt,
sô sult ir daran sîn gemant,
daz ir mir râtet dâr zuo,
wie man dem dinge alsô tuo,
daz dâ iht anders ergê,
wan als ir habt gelobet ê
zwischen iu beiden.
ir sît wol sô bescheiden,
daz ir daz selbe wol verstêt,
ob mir der rede nôt gêt.
sît ich in disem lânt
vür houbtman bin erkant,
sô vüeget mir ouch dester mêre,
daz ich bewar des lândes êre,
als verr ich mac oder kan .>
 <wir suln iuch gerne wizzen lâzen,>
sprach wider in der karlot,
 <ich wil iu sagen sunder spot,
wie der kamph gesprochen ist,
ez sol ân allen argen list
unser deheiner haben mê
wan hundert rîter, dâmit er
mit dem andern vehte>.
 <ir saget mir vil rehte,>
sprach der witzige man,
 <als ich ez ê vernomen hân.
dâr zuo sult ir mir rât geben,
sît ich eins hôhen kuniges leben,
als iwer ietweder ist,
bewaren sul an diser vrist,
daz mir dâr zuo werd sicherheit
von iu beiden unverseit .>
dô sprach der karlot kluoc:
 <ir habet sicherheit genuoc,
daz ich iu mînen eit tuo;
seht ot enhalp dâr zuo,
daz ir der sicherheit waltet,
dâmit ir mich behaltet .>
dô sprach der grâve wîs:
 <ich erkenn an iu den prîs,
daz iwers eides mich genüeget;
seht, ob ez iu beiden vüeget,
wand ener tuot anders niht,
wan als man iuch hie tuon siht.
sô wizzet ir daz, hêrre, wol,
sît sich daran bewaren sol
mîn êr unde iwer beider leben,
der eit, der hie wurd gegeben,
wurd der niht behalten,
des müest ich iemer walten
lasters unde unêre,
ouch getorst ich nimmermêre
gevaren gegen engellânt .>
daz rett er, wand im was bekant
des karlotten sin unde muot,
daz ez den bâbest dûhte guot,
ob er mit einem boesen eide
möhte bringen dâ ze leide
künec petern unde sîne man,
der bâbst zeslüege im den ban
darumbe senfticlichen.
dâ von rett er wîslichen
wider den karlot alsô:
 <jener man waer des lîhte vrô:
sît im der bâbest unde ir tuot
leit, sô diuht in lîhte guot,
ob ein eit hie wurd zebrochen,
darumb daz er an iu gerochen
wurd an disen stunden.
ich hân daz wol erfunden:
welt ir vehten morgen,
unde sol ich danne besorgen
wer êr unde iwer leben,
sô müezt ir mir gîsel geben .>
dâr zuo der karlot sprach:
 <daz ich an im dehein ander râch
nem, wan als gelobet ist,
daz wil ich dir an diser vrist
verburgen mit solhen hêrren,
die an iren êren
iemer kranc waeren,
ob si des iht verbaeren,
swaz si dir lobent unde ich .>
 <hêrre, nû verneinet mich,>
sprach der grâve, < wie ich wil:
mînem hern ist des niht ze vil,
sît ir iuch lâzen welt an in,
unde ich sîn verweser bin,
dâ ir dâ kemphen sult,
daz sîn wille werd erfult,
die gîsel, die ich hie enphâch,
daz ich die vüer an mîn gemach,
swar sô mich dunket guot .>
dâ von des karlots muot
ein teil betruobet wart,
daz sîn sô sêre vârt
der grâve mit der gewisheit.
ouch wart der grâve bereit
unde wolt von dannen kêren.
der karlot sprach zden hêrren,
die dâ wâren zuo der zît:
 <ich bin dâ her ûf einen strît
gewislichen komen,
den ich alsô hân genomen:
ez werde senfte oder bitter,
niht mê wan hundert rîter
sol unser ietweder hân,
ouch sol der strît ergân
morgen an dem tage,
sô setz ich ûf die wâge
mich gegen dem künec von arrogûn.
wol wil ich des getrûn
disen hêrren allen,
daz si mir iht enphallen,
si sîn des mîn geziuge,
daz ich daran nieman liuge,
ich sî durch leisten her komen .>
dô daz der grâve het vernomen,
zuhticlichen er dô sprach:
 <ich ding, daz iu iht ungemach
sî, daz ich reden muoz.
iu enpôt deheinen gruoz
iwer kamphgenôz,
wan daz in sêr verdrôz,
daz er iwer solde bîten
sô lânge mit dem strîten.
ouch bat er mich geziuc wesen,
die er zuo im hât gelesen,
daz der niht mê wan hundert ist.
er lac ouch an der selben vrist,
dô er mich dâher rîten bat,
an der rehten walstat .>
als er daz wol het geseit,
 <sô sullen wir ouch sîn bereit,>
sprach der karlot dô,
 <ich wil doch niemer werden vrô,
ich müez in alsô schouwen,
daz wirs ûz houwen.
nû wol ûf, al die mînen,
unde lât an iu schînen
manheit unde vrumikeit!>
unde dô sich zuo der vart bereit,
swaz dâ der grâve heres sach,
zuo dem karlot er sprach:
 <hêrre, wes habt ir gedâht,
oder war welt ir mit diser maht?
daz sult ir mich wizzen lâzen.
ir vüeret sô manegen man
mit iu zuo dem kamphe niht;
ob man mich bî dem leben siht,
sô sol ich ez wol undervarn,
daz ir mit solhen scharn
iht vart in mînes hêrren lânt,
ich habe die gîsel in der hant,
der mich wol genüeget
unde mînem hêrren vlieget .>
Xxxix . dô daz der karlot ersach,
daz ez dem grâven ungemach
was, daz er wolt mit scharn
in sînes hêrren lânt varn
âne gîsel, der er gerte,
der in dâ nieman gewerte,
dem grâven er dô seit,
er waer des strîts bereit;
sît er in des irren wolde,
daz er doch wesen solde
sîn geziuc, daz erz niht sûmte,
ê daz er imz dâ rûmte.
dô sagt im der grâve daz,
daz er durch liebe noch durch haz
der wârheit niht verkêrte,
weder minnerte noch mêrte,
er sagt die rehten wârheit.
mit urloub er dannen reit
unde kom dâ künec peter lac,
der sich berihte unde bewac
des tages ze vehten,
er bat got dem rehten
vaste bî gestân.
den grâven sach er zuo gân.
der sagt im dô diu maere,
wiez dort ergangen waere,
Xl . dô daz künec peter vernam,
der sprach reht als im gezam:
 <herr, ich bin iu bereit,
daz ich durch rehte sicherheit
wil solhe gîsel bieten,
der mir die werlt ze mieten
gaebe, daz ich ir enpaere,
ez diuhte mich dennoch ze swaere:
niht mê denn zwêne sün ich hân,
die werden niemer des erlân,
ich gebe si iu gevangen .>
 <sît des kamphes ist ab gangen
der karlot, sô volget mir,>
sprach der grâve zier,
 <unde kêret alsô von hinne,
daz er iu iht an gewinne
beide lîp unde êre .>
 <vil gerne,> sprach er, < hêrre,
ich wil iu daran volgen.
daz er mir erbolgen
ist, daz weiz ich lânge wol.
wie ich dâr zuo gebâren sol,
des muoz ich mich warn
unde balt von hinnen varn .>
mit urloup schiet er dannen
unde kom ze sînen mannen,
die vreuten sich des sêre,
daz in gesunt ir hêrre
was von dem kamphe komen.
unde dô si heten vernomen,
daz daz waenlich waere,
daz si der karlot niht verbaere,
er begund in nâch rîten,
unde daz si müesten strîten,
dâr zuo wurden si bereit.
ein wartman kom ûf si gejeit,
 <wol ûf,> der sprach,
 <uns zogt karlot nâch
unde waent, wir sîn entrunnen in.
si habent her unde hin
sich manegen end gestreut.
ir wert an im gefreut!>
die helde wolgemuot
randen ûz der huot
die vînde vîntlichen an.
wie ez dâ wurd von in getân,
daz belîbet unverdeit.
mir wart alsô geseit,
dâ von daz si gestreut warn,
si muosten übel gevarn,
der karlot unde die sînen.
künec peter liez dâ schînen,
daz er was unverzagt,
Karlotten er verjagt.
mit drîn hundert mannen
kom er kum von dannen;
vier hundert man, hôrt ich sagen,
wurden im gevangen unde erslagen,
die wâren ûz den gesten
die waegist unde die besten,
die er von vremden lânden brâht.
dar künec petern was gedâht,
dâ vuor er mit vröuden hin.
er het erworben den gewin,
daz er hôhe wart getrôst.
die gevangen wurden erlôst
wol umb sehzehen tûsent marc.
von dem guot wart er sô starc,
daz im wigt, swes er gert.
die küneginn er des gewert,
swaz karlotten gesinde was,
der deheiner des genas,
er müest daz houbt verliesen;
hinz den gesten er verkiesen
wolde durch daz grôze guot.
alsô erkuolt er sînen muot
im unde der küneginne.
die duht in irem sinne,
diu burd ir leides unde ir schaden
waer ein wênic entladen.
darnâch gestuont ez unlânc,
daz der künec wart sô kranc,
daz im der tôt daz leben stal.
unlânge sich daz verhal,
daz sîn der bâbst wart inne.
der zalt ze grôzem gewinne
im selben unde dem karlot
von arrogûn künec peters tôt.
swaz dâ was verlorn,
daz wart allez verkorn,
in den zwein strîten.
niht lenger si bîten
wolden, wand er dô sant
in cecili daz lânt
unde hiez sichs underwinden.
an künec peters kinden
si wolden wesen staete,
durch drô noch durch raete
sô taetens niemer anders niht,
si sanden boten algeriht
der künegin von arrogûn,
wes si ir mohten getrûn
von cecili die hêrren:
si wolden niemer kêren
von ir sünen unde von ir.
 <gnâde,> sprach si, < daz si mir
erbietent solich, êre.
darumb sol immermêre
Peter unde vriderich,
von arrogûn die vürsten rîch,
vurdern, swâ ir des geruochet,
unde dienen, swâ ir ez suochet .>
wand dô in der vater starp,
diu muoter vlîziclichen warp
an die süne beide,
daz si ir herzenleide
sich liezen riun unde anden,
daz si von irn lânden
wolde scheiden der karlot
unde daz darumb ir vater tôt
laeg unde der ir ene was.
den sünen si dicke vor las,
wie der karlot ir verchmâgen
hiet diu houbet ab geslagen,
als verre si den sun mant,
unz daz er sich underwant
des urliuges umb daz lânt,
daz cecili ist genant,
gegen des bâbsts helfaeren.
swie die genant waeren,
die dem karlot legten zuo,
die trîben spâte unde vruo
die von arrogûn ze seige,
vil maneger wart dâ veige,
der noch lânge waer genesen,
waer vride oder suon gewesen
zwischen dem karlot unde in.
hiute het diser gewin,
sô holt in aber morgen der,
sus gienc ez under in entwer.
nôt unde angst wart dâ wol veil.
doch hete den bezzern teil
der karlot an dem lânde.
daz tete den hêrren ande,
die dâr zuo erben wâren.
menlich si gebâren
zuo ir schaden begunden.
daz erz im het überwunden,
des was dem karlot gedâht.
daz er kaem mit sîner maht,
daz enpôt im der bâbest sâ,
in daz lânt campania
hiez er in balde varn
gegen den, die dâ wârn
dem stuole ungehorsam,
mit urliug sold er machen zam,
swaz dem stuole wider waere.
ze houbtman unde ze pflegaere
in cecili er liez
sînen sun, der ouch karl hiez.
der besaz dô gewalticlich
Cecili daz kunicrîch,
vil gewaltes het er.
von arrogûn peter
unde sîn bruoder vridrich
die muoten in ellich
unde er si her wider,
doch kom ez alsô sider,
daz die hêrren beide
wârn gevarn ze leide
dem karl einhalp in daz lânt,
daz si roup unde brant
uobten staetlich.
nû het ouch heimlich
des karlotten barn
hin wider gevarn
ze schaden den von arrogûn.
er wolde des niht getrûn,
dô die hêrren wâren heime niht,
daz im von deheiner geschiht
möhte misselingen.
waz si von dannen bringen
wolden, des wart vil geret:
von heime er gefuoret het
wol vierzehen galîen,
mit geuden unde mit schrîen
trîbens al ze grôzen brâht.
si kômen bî tac unde bî nacht
in daz lânt gestrîchen
unde wuosten vreislichen.
wes nû diu küneginne
ze dirre tât beginne,
dô si der süne niht heime het?
dô gebôt si an der stet
über al in daz lânt,
swaz man dâ dennoch liute vant,
in swelher aht die wâren,
die werlich gebâren
mohten oder kunden,
daz die in kurzen stunden
kaemen zuo einander.
einen sin ervand er
ein alt witziger man;
er sprach: < vrouw, ir sult hân
ein tûsent kleiner hefenlîn,
daz si sinwel unde dunne sîn .>
in kurzer zît diu wurden brâht.
dô tete er, des im was gedâht:
der hefenlîn er deheinez liez,
mit durrem kalc er ez an stiez.
er sprach: < vrouw, nû lât mich sîn
meister einer galîn .>
der wîse unde der kluoc
sîn geziuc an ein galîen truoc.
mit werlicher maht
si zuo einander brâht
vunf unde zweinzic galîen,
dâmit si wolden vrîen
ir kint unde ir eigen lânt.
iren hofmeister si dô sant
mit den liuten ûf daz mer
gegen den vînden ze wer.
die nâmen dâ von schaden,
daz si sich heten überladen
mit roub unde mit gevangen.
unlânge was ergangen,
daz si die vînde kômen an.
der karl wolt gewis hân,
er naem in lîp unde êre.
si entwalten niht mêre,
wand als balde si sich sâhen,
dô was dâ niht wan gâhen
balde zuo einander dar.
der alte man der nam war,
wie er geschüefe sînen vrum.
swie schiere er kom an daz drum,
dâ der karl selbe vaht
mit aller sîner maht,
huobens an ze werfen dar
unde erblenten si sô gar,
daz si nihtes gesâhen,
swenne zin begunden nâhen
die vînt, unz daz si zuo in vielen:
von dem kalke in diu ougen wielen,
daz si der vînde sâhen niht.
von der selben geschiht
des karls schef wart überwunden
unde die hêrren al gebunden,
die darûf mit im vuoren her.
die wîl der strît gienc entwer,
dô sant man die galîen hin
mit dem hôhen gewin,
den si dâ heten bejagt.
ein rîter unverzagt
in einem snellen renneholz
vuor als balde als ein bolz
vert von einem starken bogen,
der künegin wold er unbetrogen
sagen diu guoten maere.
nû was diu seldenbaere
gevaren an der stet
ûf einem terret
ûf des meres vluot,
ouch was si behuot
wol mit vunf galîen.
nû begunde vaste schrîen,
der oben in der keibe saz:
 <seht ûf, waz bediutet daz!
ich sich dort balde vliezen her
ein renneholz, im ist ger,
der darûf wil her komen .>
dô daz diu künegin het vernomen,
dô viel si nider ûf ir knie,
si sprach: < got hêrre, du waer ie
der witiben unde der weisen vogt!
der bote, der dort her zogt,
daz mir der bringe guote maere,
des bitt ich dich, schephaere
aller kreatiur!>
nû kom der bote tiur
her zuo der künegin gevarn.
diu enweste, wie si solt gebârn,
unde daz diu maere waern sô guot,
des enhet si deheinen muot.
nû vuor der bote zuo ir her,
er sprach: < vrouw, wer ist des gewer,
daz ir mir gebt guot botenbrôt>
si sprach: < ich gib dir goldes rôt
noch hiute mê denn zehen pfunt,
ob du mir an diser stunt
iht bringest guoter maere .>
 <sô sît vröudenbaere!
got hât begangen sîn reht:
ûf der galîn, die ir dort seht,
darûf bringt man gebunden
den karlen überwunden .>
si sprach: < unde ist ez wâr,
sô hât mich got ergetzet gar
alles, des mir ie geschach .>
zuo dem marnaer si sprach:
 <nû zieht, ir zieren helt,
ob ir sîn geniezen welt,
unde pfleget balder île!>
in einer kurzen wîle
die gevangen si zuo vüeren sach,
zeinem rîter si dô sprach,
der was einer der besten:
 <ich wil wider mit den gesten,
sô var du ze diser zît
balde wider in den strît
mit den vunf galîn,
die mit mir komen sîn .>
wand man hete ir gesagt,
daz noch waeren unverzagt
der vînt wol vunf galîen.
die komenden hôrt man schrîen:
 <zuo in, hêrre! zuo in, her!>
die geste sprachen: < wer ist der,
der dâ vert sô unstetlich?>
 <daz ist der junge künec vridrich!>
 <sô sî wir alle verlorn!>
die vînde des wol heten gesworn,
die hêrren waeren heim komen.
daz von in wart vernomen
sicherheit vür den tôt,
daz erwurben si mit grôzer nôt.
an den von arrogoun
liez unser hêrre schoun,
als ich ê hân gesprochen,
daz niht belîbet ungerochen,
der gerne menschen bluot verrêrt;
wand si got râche het gewert,
diu ir herzen wol geviel,
ûz den galîn ûf zwêne kiel
teilte man dô die gevangen,
dô der strît sô was ergangen
nâch des karlotten schaden,
mit vröuden unde mit guot geladen
daz lântvolc heim kêrt.
der künegin was gemêrt
vröude unde hôher muot;
daz got sô tugentlichen tuot,
des müez er gelobet sîn.
wol mit drîzic galîn
vuor diu künegin zehant
gegen pullen in daz lânt,
ouch seite man vurwâr mir
daz si vuorte mit ir
den karl iren gevangen dan
unde wol hundert sîner man,
versmit harte sêre.
hin vuor diu hêre
geriht vür die veste,
dâ si gevangen weste
ir swester, die klâren,
si kunde niht gebâren,
unz si vür die burc kam.
eine sprâche dô nam,
der ûf der burc was hêrre,
diu küneginn îlte sêre,
si sagt im selber vür den munt,
antwurt man ir in kurzer stunt
niht des prinzen tohter wider,
beidiu houbet unde lider
hiez si dem karl slahen ab.
urloup diu küneginne gap
den karl ze sehen an,
dâ er lac unde sîne man.
der burcgrâf zuo dem karl sprach:
 <ach, daz ich ie gesach
iuch in sô getâner aht!
sagt mir, wie habt ir gedâht
mit disem schaden ze varn?>
er sprach: < dâ soltû bewarn
beide mîn leben unde mînen lîp.
si ist sô griulich ein wîp,
daz si mich heizet toeten
balt, soltû si noeten.
du tuo, swaz ir liep sî,
daz ich belîb des tôdes vrî .>
der burcgrâve in dem kiel
der künegin ze vüezen viel;
er sprach: < vrouw, mac iht des wesen,
darumb mîn hêrre mac genesen,
dâ lât uns balde werben nâch .>
si sprach: < sô lât iu wesen gâch,
daz ich mîn swester iezunt hab,
oder ich heiz im zehant ab
daz houbet von dem halse tuon .>
der burcgrâf sprach: < mac iht suon
durch iwer swester hie geschehen,
alsô daz ich mug gesehen
ledic mînen hern,
sô gib ich iu si gern .>
diu künegin sprach in zorn:
 <daz ûf in verkorn
zestet wurde mîn haz,
ich riet, daz ir darumbe baz
bespraechet hern unde mâc.
vürwâr ich iu sag,
swie liep mir mîn swester ist,
ich lob im deheine genist
wan dise zwo wochen.
habt ir iuch des besprochen,
swaz ir welt tuon oder lân,
dâ ensûmet iuch niht an,
wand mich der rede hie genüeget .>
 <mînem hêrren daz niht vüeget,>
sprach der burcgrâve sâ,
 <daz er belîb gevangen dâ
unde daz er iwer swester lâz .>
der künegin versmâhte daz
unde hiez in varn an sîn gemach.
 <nû zuo balde!> si dô sprach,
 <vüert einen nâch dem andern her,
ez ist wol nâch mîner ger,
daz in der tôt wone bî.
nû zuo, des der neve sî!
waz ist mir hôrant gewesen!
mac mîn swester niht genesen,
sô lîde, swaz si gelîden mug,
ich bring ez wol in ander zuc!>
si pflac grôzer île:
in einer kurzen wîle
wâren mê denn zweinzic man
der houbet schiere ân getân.
daz wâren ouch die besten
under den gevangen gesten,
die nâch dem karl wâren.
den sach man gebâren
harte jaemerlichen,
er schrei vreislichen
in die burc nâch trôste,
daz man in von dem tôde lôste.
dô rief der burcgrâf her nider:
 <vrouwe, kêret wider
von solhem unmuote.
ich gib ze schoener huote
die burc unde iwer swester,
daz iwer muot vester
solhem zorn entwîch .>
diu magt wart kurzlich
gebadet durch den ram,
wand sît man si gevangen nam,
sît het man si âne zart.
daz gerou si nû vil hart.
man legt ir guote kleider an,
diu besten, diu man mocht gehân.
schôn unde êrlichen
wîst man die minniclichen
von der burc herab,
wie si sich dâr zuo gehab?
daz sult ir vernemen,
sie liez sich des gezemen,
daz ir was zuo der swester gâch,
si enruochte, waz man dâr zuo sprach,
swer nâch ieglichem trit
gemezzen het den schrit
unde swer ir îlen het gesehen,
der müeste des vürwâr jehen,
daz nie von kuniges kinde
wart gesehen alsô swinde
über velt gegangen,
dâ si wurd enphangen
von arrogûn diu künegin.
aller kummer unde pîn
was von ir verkorn,
si het des wol gesworn,
si wurde nie gevangen,
si kom sô balt gegangen,
daz ir kûm gevolgt ir wîser-
die vrouwen hie vil lîser
hinz dem opher slîchen;
dâr zuo sich niht gelîchen
wolt diu klâre junge,
man seit noch von dem sprunge,
den si zuo der swester tete
an daz wazzer in daz terret.
diu künegin den sprunc sach,
zuo der swester si sprach:
 <dir werre denne anders iht,
ich sihe wol, du bist niht
erlamt an den vüezen .>
si kuste die vil süezen
unde dructe si nâhent ze ir.
si sprach: < daz du sô lânge mir
bist gewesen verre,
ich waen daz noch gewerre
vil manegem vranzois .>
ez schuof diu curtois,
die niht ertôtet wârn,
daz man die solde sparn.
wand daz sûmen, daz man tete,
daz man die magt niht an der stet
antwurt vür die parte,
daz beswârt si harte
von arrogûn die küneginne:
ê daz si kom ze guotem sinne,
dô het man vunf unde zweinzic man
der houbt vor zorne ân getân.
die andern liez si genesen,
si muosten aber dennoch wesen
gevangen als si wâren vor.
ê man diu schef zôch enpor,
die burc si wol besazte,
dâ si got ergazte.
nû vuor si hôhes muotes-
vröuden unde guotes,
si dûht, des het si nie sô vil-
Xli . si vuor, als ich iu sagen wil,
wider heim in ir lânt,
darin man über al vant
grôzen brâht unde schal,
die jungen hêrren zuo dem mâl
wârn ouch wider heim komen,
unde dô si heten vernomen,
wie diu muoter het geworben,
daz an sige was verdorben
Karl, karlotten suon,
waz solden si dô mêre tuon?
der muoter si iemer mêre
sagten lop unde êre
umb die selben geschiht,
ouch verswigen si sîn niht,
wie vil si an ir reisen
witiben unde weisen
dem karlotten heten gemacht
unde wie die waeren geswacht,
die den prinzen verrieten:
verwuost si den hieten
beide burge unde lânt,
dô daz diu küneginn ervant,
den sünen seite si des danc.
nû gestuont ez unlânc,
hinz pullen kom der karlot.
dô er daz laster unde den spot
unde ouch den grôzen schaden kôs,
daz er von einem wîp verlôs
sîn sun unde sîn êre,
daz klaget er sô sêre,
daz er dâ von nâhen was verzagt,
doch klagt er allermeist die magt,
des prinzen tohter, die gevangen,
er sprach: < daran ist ergangen
mîn allergroeste verlust!
mir swirt daz herze in der brust
unde seit mir vürwâr,
daz ich noch übel gevar.
wand ob daz wirt getân,
ob si nimt ein man,
der traht ouch iemer mêre,
wie er mir prüef herzensêre.
wer solde des getrûn
an der tiuvelin von arrogûn,
daz si nâch ires mannes tôt
mir solde prüeven solhe nôt!>
sus saz er verborgen
in leide unde in sorgen,
er enweste wie gebârn.
Xlii . nû kom zim gevarn
von dem bâbst ein bot,
der sagte dem karlot,
daz er pflaege guoter sit,
der bâbest wold im teilen mit
beide helfe unde rât:
 <mîn hêrre iu enpoten hât,
daz ir niht lenger spart
unde daz ir ervart,
ob diu künegin hab des muot,
daz si umb deheiner slahte guot
well ledic lâzen iwern suon .>
 <daz wil ich vil gerne tuon,>
sprach der karlot zehant.
ein êrbaer bote wart gesant
hinz arrogûn zden hêrren;
wie er möht vürkêren
wîslich sîne botschaft,
darûf wart er gedanchaft.
dô der bote ze hove kam,
urloup er ze reden nam;
daz wart im erloubet:
 <sîner saelden ist beroubet
Karl unde der karlot
unde iu die hât gegeben got.
daz sult ir bedenken
unde iwern haz lenken
ze guot unde zuo barmunge,
sô daz karl der junge
ledic werde von der nôt.
waz hilft daz, ob er laege tôt?
ich bin darumbe her gesant,
daz mir von iu werd erkant,
wes iu mit im sî gedâht.
ist daz an mînes hêrren maht,
sô wirt ez gerne getân .>
 <ich wil iuz gerne wizzen lâzen,>
sprach diu küneginne;
 <wir bedürfen guoter sinne,
daz wirz mit red iht übergeben.
laet uns got den tac geleben,
sô lâz ich iu hôren,
mit wiu man mac zestôren
diu bant unser gevangen .>
dô diu nacht was ergangen,
der bote ze hove wart geladen.
diu künegin zalt iren schaden
an guote unde an liuten:
 <dennoch mac ich niht bediuten,
waz jâmers mir in kurzen tagen
ist von dem karlot an getragen,
in dûht des schaden niht genuoc,
daz er mir mînen vater sluoc,
er tete mir dannoch mêre
grôze herzensêre.
wie mocht er daz ie getuon,
daz er mir mînes vetern suon
sô gar umb sust tôte,
dâmit er jâmers nôte
sîne muoter unde ouch mich,
sol ich darumbe niht gerich
an sînem sun nemen,
weiz got sô muoz gezemen
dem bâbst unde sînem vater,
daz si dester drâter
mîniu kint unde mich gestillen .>
 <des sult ir iwern willen,>
sprach der bote, < sagen mir;
warnâch stêt iwer gir?>
Xliii, dô sprach diu küneginne:
 <wil der karlot mit minne
mich scheiden von unmuot,
sô lâze mir mîn guot,
Cecili daz lânt,
daz mir zerbe ist benant,
daz er sich an ziuhet.
die wîl er des niht schiuhet
sich sîn zunderwinden,
sô mac ich mînen kinden
gerâten zuo deheiner suon,
si müezen wider mich tuon,
ob si iht anders taeten.
ouch sol er uns daz bestaeten
mit des bâbstes hantvesten,
darnâch mit den besten,
die ich dâr zuo nenne,
vil mê ich noch erkenne,
daz er mir tuot gewalt;
ob ich daz ieze allez zalt,
daz ist als mê vermiten.
vint man in in den siten,
daz im der suone ernest ist,
sô vinde wirz in kurzer vrist,
dâmit wir werden verriht .>
 <nû wie, ob des niht geschiht?>
sprach der bote aber dô,
 <der bâbest sprîchet lîht alsô,
Cecili sî sîn eigen:
mac man denne geneigen
iwern unmuot
mit deheiner slahte guot?>
diu küneginne aber sprach:
 <mîn leit unde mîn ungemach
ist dâr zuo ze grôz,
daz sich dehein guot genôz
mit widerwâg dâgegen.
ich weiz wol, daz si pflegen
hort unde guotes ungezalt
unde daz der bâbst hât den gewalt,
daz im des nieman stecket zil,
er nem als vil als er wil
des ophers, daz dâ wirt getân
ze rôme unde ze lateran,
unde swaz diu pfafheit hât;
durch guot noch durch sîn rât,
wil ich des iemer enpern,
man müeze mich durch reht gewern,
daz man mir lâz geruochlich,
swaz wir haben von dem rîch,
daz ist cecili daz lânt.
man muoz mir waerlich dise pfant
anders an gewinnen
denn mit verborgen sinnen .>
dem boten man dô urloup gap.
der vuor, unde dô er in die hab
ze marsili zuo stiez,
niht lenger er daz verliez,
sînem hêrren tete er kunt,
swaz der küneginne munt
het geret wider in.
dô er vernomen het iren sin,
zehant der karlot sprach:
 <owê, oimy unde ach!
ich vurht, ich hân den sun verlorn!
dem bâbest wirt diu rede zorn;
si wil volfüeren iren haz.
wand sô der bâbst erhôret daz,
dem tuot niht sô andes,
sô daz si gewehent des lândes
ze lêhen von dem rîch.
ich muoz sicherlich
verliesen mîn arbeit .>
iedoch wart er bereit
unde vuor enwec zehant,
dâ er den bâbest vant,
unde klagt im sine swaere.
dô der bâbst vernam diu maere,
er half im vaste ze klagen
unde sprach: < ich wil niht vertragen,
swaz dir geschehen ist .>
darnâch in vil kurzer vrist
sagt dem bâbste der karlot,
waz erworben het sîn bot.
des antwurt er im drâte
nâch der cardinale râte,
er sprach: < sun, du weist daz wol,
daz dehein bâbest sol
sant peters guot minnern,
ich wil dich des wol geinnern,
daz ich lâz zuo gên al die suon,
diu mir mugelich ist ze tuon;
wan vürbaz soltû muoten niht.
ez waer ein grôze geschiht,
sold ich dem stuol verliesen
solch êr, daz ich verkiesen
müest cecili daz lânt,
sô waere übel gewant,
daz ich al der werlde vater bin.
ervint sust etelichen sin,
der dînem sun nutze sî.
wiltu, ich mach si vrî
aller geistlichen dinge .>
 <möht ich dâmit bringen
mîn sun ûz den banden,
darumb ich mir enplânden
wolt, daz ich iemer arm waere .>
 <nû lâ dir niht wesen swaere,>
der bâbest aber zuo im sprach,
 <ich rîche dînen ungemach,
du solt dich rihten ze wer,
ich wil berâten dîn her
kreftigez unde grôz,
dâmit du machest blôz
von arrogûn die alten hût
unde ir süne vil trût
êren unde guotes.
traz, daz si des muotes
iemer werd unde der geturst,
daz si lesche iren durst
mit der gevangen bluot .>
der karlot sprach: < si was sô guot
unde an ir zorn sô snel,
daz si vür mîn kastel
der besten, die ich mocht gehân
mîner mac unde mîner man
vunf unde zweinzic beroubt
des lebens unde der houbt.
Karlen het si sam getân,
waer ez niht balde understân
mit ir swester unde mit dem hûs.
si het darab deheinen grûs,
si tete, des si gelust,
ich vurht, her, mîn verlust
wahs nur dester mêre .>
der bâbest zürnte sêre,
unz daz der karlot sprach:
 <lîp, guotes unde gemach,
des alles ich mich durch iuch
dô ich her komens pflac
durch iuch unde durch got.
iwern willen unde gebot
sol ich erfullen, swâ ich mac .>
der bâbest an dem dritten tac
hiez daz kriuz predigen:
dâmit wold er ledigen
datz arrogûn die gevangen.
unlânge was ergangen,
daz daz her was bereit,
mit swelhen vröuden daz seit
des gevangen vater,
den bâbest dicke bat er,
daz er in sîn erlieze
unde etwen andern hieze
mit sînen grôzen scharn
gegen arrogûn varn,
doch wolt der bâbst sîn niht enpern,
er muoste in des gewern,
daz er selbe vuor dâhin,
swie grôz doch sîn ungewin
waere, der dâ von kam.
wand dô diu künegin vernam
unde ir süne beide,
daz si alsô ze leide
bringen wolde der karlot,
si sprach: < nû walt es alles got!
der mac uns wol ernern,
iedoch sul wir uns wern,
die wîl uns ist daz leben bî.
dô wir vor im niht sîn vrî
unde doch solhe gîsel hân,
waz taet er danne, waer wir ân
sînes suns unde der gevangen!
ez sol umb si ergangen
sîn umbe solhe drô .>
in seit ein bot, des si niht vrô
wurden in der presûn:
 <diu künegin von arrogûn,>
sprach der bote, < laet iuch wizzen,
daz iwer tege sint verslizzen,
die ir vürbaz soldet leben.
si hât iu nur vrist geben
unz morgen zuo dem tag .>
dô huop sich jâmer unde klag,
wande dô der tac ûf brach,
zehant diu küneginne rach
irn vater unde künec kuonrâten.
zwêne schergen ûf trâten,
als man ze napels het getân,
si riefen: < ir vrouwen unde man,
iu ist daz allen wol erkant,
daz mîner vrouwen in ir lânt
vuor des karlotten suon.
dâ tete er unde hiez ir tuon
daz wirsist, daz er mocht,
unz in übervaht
unde betwanc ûf dem mer
mîner vrouwen kleinez her.
des hât mîn vrouwe sich besprochen,
daz hiute sol werden gerochen,
swaz mîner vrouwen ist getân
beid an mâgen unde an man,
der ir vil ertôtet ist.
nû sult ir all an diser vrist
balde gên ûf den plân:
dâ sult ir alle sehen an,
swaz dâ geschehen mac .>
nû was ez hôch ûf den tac.
wir sullenz kurz machen.
vröude unde lachen
wart dô gar vermiten,
dô die hêrren bêde rîten,
Peter unde vridrich,
die vürsten lobelich,
an die leidigen stat,
dâ man muot hât
die gevangen ze toeten.
dô begund sich jâmers noeten
vil manic getriwez herze,
daz dâ muot der smerze,
der an den ellenden geschach.
ob ez diu küneginn an sach?
swen dunket daz ungefüege,
ich waen si dennoch niht genüege
umbe iren vater der râch,
den man sô jaemerlichen sach
sterben unde bestaten.
darumb sich muosten saten
sterbens die gevangen.
wie ez wurd an gevangen,
des ist undurft ze sagen:
diu houbet wurden ab geslagen
mit des karlotten suon
vier unde vierzic, daz hiez tuon
Vridrich unde peter.
ein kameraere het er,
Karl, der dâ nû was tôt,
den liez man lebendic von der nôt,
swie gar er het verzagt,
daz er hin heim sagt
dem karlot diu maere,
daz noch unverzaget waere
von arrogûn diu künegin.
daz mocht daran wol wesen schîn,
daz si nieman widersaz.
wand dô si gehôrte daz,
unde ir vürwar wart bekant,
sprach der bote zehant,
daz der karlot vüer daher,
si sprach: < daz sol enkelten der,
der im ze sune ist benant>:
diu vâlântin hiez sâ zehant
mînen hêrren den karl
unde swaz von vrancrîch unde von arl
sînes gesindes was,
der deheiner genas,
si muosten lîden den tôt.
den walhen si alsô gebôt,
ir waer des worden ze muot,
daz si ir lântliut umbe guot
wolde ze lôsen geben,
unde swelhe wolden gerne leben,
daz sich die balde lôsten
unde sich durch niht trôsten
deheiner andern lôsunge.
ê man iriu kint betwunge,
die vrechen curtoisen,
ê wurden den vranzoisen
verrucket lîht diu gugelîn.
in terreten unde in galîn
ist ir volc sô wol geriten,
daz si von menlichen siten
nieman gâhes bringen mac.
der karlot sêr erschrac,
dô er vernam sîns herzen nôt,
daz sîn lieber sun waer tôt
unde von vrancrîch sîne mâc.
dô huop er jâmer unde klag,
als ein getriwer man noch taete,
der nur einen sun haete,
unde daz der wol gerâten waere.
ich wil iu kurzen daz maere.
ez enhal sich an im niht,
dô der leiden geschiht
der karlot wart gewar,
dô gebrast im sô gar,
daz er niht verrer mohte.
sô gar er niht entohte
vürbaz ze deheiner arbeit,
vor siechtum er sich nider leit.
daz her wider kêrt.
dô der houbtman was versêrt
vor leide unde vor siechtum,
dô trûten si deheinen vrum
an in geschaffen in dem lânde.
die der bâbest ûz sande,
die kêrten alle wider dan.
den karlotten brâhte man
hin heim, dâ er zehant verdarp.
der bâbst ouch kurzlichen starp.
Xliv . dô der alte karlot
unde sîn sun wâren tôt,
Karl einen sun liez,
der nâch dem vater karl hiez,
wie ez dem ergienc
unde wiez mit im an vienc,
der bâbst, der darnâch wart,
daz belîbet niht gespart.
wand bâbst gregori hernâch,
wol der vunfte, dem wart gâch,
wie daz kint wurd ergezt
der vröuden, der ez wart gelezt
an dem vater unde an dem enen,
nâch den er sich muost iemer senen,
des liez ouch in der bâbst geniezen.
nû griffen an, dâ wirz ê liezen,
ir lebte dannoch genuoc,
die den grôzen unfuoc
an dem künec kuonrât tâten,
daz si den ertôtet hâten.
daz was ein teil nû gerochen,
wie gar aber wurd zebrochen
sîner muoter vröud unde trôst
unde wie gar unerlôst
waer diu herzogin gedrût
von vridrich, ires herzen trût-
ir beider leit unde ungehab
prüef, swer herzenliep gehab
unde dem herzenleit dran geschiht,
sunderlichen mac ich niht
kunden unde gesagen
ir weinen unde ir klagen,
des was ot mêre denne ze vil.
her wider ich nû kêren wil
Xlv . mit dem maer her zôsterrîch.
von bêheim der künec rîch
daz lânt besezzen het.
nû lac im an mit grôzer bot
herzog bernhartes barn-
von bêheim dem künec warn
sô nahen gesippe
herzog uolrich unde hêr pfilippe
staetlich wurben daz,
daz si machten gerne haz
zwischen im unde künec wêlân,
darumb daz er niht wolde lâzen
daz enstal unde ander guot,
des sich durch sîn übermuot
hêr pfilippe underwant,
die wîle hie ze stîr daz lânt
stuont âne hêrren.
wie hêr pfilip zden êren
kom, daz wil ich iu sagen.
nâch bischolf eberhartes tagen
dô west der bâbest niht der maere,
daz die salzpurgaere
mit gemeinem rât
des kôres unde der stat
des über ein wâren komen,
daz ze bischolf wart genomen
her pfilipp, an dem man spurt
beide witze unde geburt,
doch ê sîn der bâbst wurd gewar,
dô gap er ze bischolf dar
einen hêrren wîs erkant,
der was her burchart genant
unde was von zigenhagen.
der bâbest liez sich niht betragen,
er wîht in mit sîn selbes hant.
unde ê er her wurd gesant
her ze salzpurg ûf sîn kôr,
der tôt vergie im daz tor
unde wîst in einen andern wec:
dem weg ist nieman ze quec,
er müez dem tôt dar volgen,
swenn er im wirt erbolgen.
nû liez der bâbest zuo gân
die bete, diu im was getân
umb hern pfilippen den erwelten.
vor dem bâbste si in zelten,
wie vil er witze pflaege
unde êren an im laege.
der bâbest sich erbitten liez,
daz er verkôs den geniez,
den der hof dâ von nam,
swan der erzpischolf quam,
unde liez in belîben hie,
daz er datz salzpurg enphie
beide êre unde gewalt.
nâch sînem muote er bestalt
stete unde veste.
sîn sin dûht in der beste
vor leien unde vor pfaffen.
swaz er het ze schaffen,
nâch sîn eines sinn er daz tete.
dâmit er den kôr het
vil dicke beswârt.
eins tages im geseit wart,
dô er gienc zuo dem ezzen,
Grîfenberc waer besezzen
von dem grâven von tyrol.
dô wart er zornes vol.
er besamte sich zehant.
ze beiern unde in kernden lânt
êrbaere liute er gewan
mê denn driu hundert man,
mit den er dannen reit;
wand er was gar unverzeit
lîbes unde guotes.
daz er unverzagtes muotes
waer, daz mocht man daran spurn,
swaz im kom in daz gehurn,
des vermeit er selten iht.
mit sîner maht vuor er geriht
unde lôste die besezzen.
si wâren ouch vermezzen,
die vor der veste lâgen.
ich hôrte vürwâr sagen,
dô man sîn kunft ervant,
die tyrolaer im sâ zehant
ûf daz velt enkegen rîten.
menlichen wart dâ gestriten
ein strît alsô herte,
ietweder teil sich werte,
daz mans von schulden lobte.
doch überobte
den strît der salzpurgaere.
armuot si wurden laere,
die dâ wârn an des siges teil.
den von tyrol entweich daz heil,
wand si wurden gevangen.
dô der strît was ergangen,
geteilet wart diu hab,
die man den vinden brach ab.
die gevangen trûren ruorte,
gegen werven man si vuorte,
die grâven, unde versmit si dâ.
daz geschach nâch krists geburt sâ
über zwelf hundert jâr
unde zwei unde vunfzic, nû nam war
der kôr von salzpurc der unbesiht,
daz er sich liez wîhen niht.
den tete daz vil ande.
dem bâbst si boten sanden,
daz er dâr zuo taet sîn reht.
ich hôr, man mach datz rôme sleht,
daz lânge krump gewesen ist;
ouch kumt dicke diu vrist,
daz man daz reht machet krump.
swie gar hêr pfilippe tump
waere, doch het er den sin,
daz er sich niht gegen in
sazt, die im dâ schaden wolten.
mit guote wart vergolten
hinz rôme, swaz er übels tete.
der bâbst der salzpurgaere bet
überhôrte sô lânge,
unz daz gotshûs wart bevangen
mit kriege unde mit arbeit.
daz er sô sêr die wîhe meit,
daz beswârt den kôr sô sêre,
daz si trahten ûf sîn êre
unde brâhten doch den bâbst daran,
daz er gebôt, si solden hân
ze bischolf einen pfaffen.
man jach, er hiet geschaffen,
daz si balde âne twâl
griffen zuo mit der wal
unde dem goteshûs besaehen
mit einem manne, des si jaehen,
daz er sîn wirdic waere
unde solhe vuor verbaere,
der hêr pfilippe het gephlegen.
si heten schiere sich bewegen
sîn unde sîner vriunde hulde;
umbe sîn verdiente schulde
griffen si in an.
der kôr unde die dienstman
gehullen alle gelîch
un den bischolf uolrich,
der datz seckou was hêrre.
der werte sich sô verre
ze sliefen in der êren ric,
er dûhte sich unwirdic
der hôhen êre burde,
er vorht, daz mit im wurde
daz goteshûs verirret.
als lânge er sich virret
von den êrn, als ich iu seit,
unz man im bôt vil manegen eit,
des goteshûses dienstman,
daz si getriulich undertân
im wolden iemer wesen;
sterben unde genesen
gerne wolden si mit im.
ouch kom der von agrim,
wand bî des zîten ez geschach,
die botschaft man in werben sach
von dem künec von ungern
zdem brobst unde sînen jungern,
si solden daz gewis hân,
si möhten hern pfilippen ân
niht baz werden sicherlich,
denn daz sich bischolf uolrich
des goteshûses underwunde,
wand er an dem künec vunde,
swes er an in gerte.
ze jungist dô gewerte
bischolf uolrich den kôr
unde alle, die im wâren vor
mit bete an gelegen.
schier het er sich bewegen
gegen rôm der vart,
mit im ouch bereit wart
von salzpurc tuombrobst otte.
dô kom ez ûz dem spotte
hern pfilippen gar;
wand dô er sîn wart gewar,
daz si hinz rôme wâren,
dô begund er vâren
des tuombrobstes guot,
daran erkuolt er sînen muot
datz beiern unde im lungou.
harte sêr in daz gerou,
daz er niht het geschaffen,
daz dem brobst unde den andern pfaffen
daz leben waere benomen,
ê si ze rôme waeren komen.
Xlvi . doch hôret, wie ez im ergie.
der bâbest si vil wol enphie
unde antwurt in genaediclich.
sô ist ot gewonlich,
daz der bâbest unde sîn rât
solher gaehe niht enhât,
dâmit er iht verîle.
alsô nam er im der wîle.
zwâr ich enzîhe in sîn niht,
aber diu meiste menige giht,
hêr pfilippe geschüefe daz
mit guot, daz im des bâbstes haz
waere gestillet vürwâr
volliclichen zwei jâr.
die wîsen ez daran kurn,
wand si all ir arbeit vlurn
von salzpurc die hêrren:
der bâbest sich niht kêren
twederthalben wolde,
dâ von daz gotshûs dolde
smaeh unde kreftigen schaden,
hêr pfilippe het geladen,
von stîre unde von ôsterrîch
swer gerne wolde werden rîch,
daz die kaemen zim gevarn,
vil wênic sach man in sparn
dishalp der berge unde dervor,
swaz der tuombrobst unde der kôr
guotes heten in dem lânde,
dem bâbest man boten sande
unde enputen im disen ungelimph,
alrêrst kom ez ûz dem schimph,
wande dô der bâbst erhôrt
sîn ungevert unz an ein ort,
dô gebôt er vesticlichen
von kiemsê bischolf heinrîchen,
daz er sich daran niht vergaeze
unde sînen zorn iht widersaeze,
er solde hern pfilippen laden
umb des goteshûses schaden,
den er tete unde het getân,
dâ wolt der bâbest umbe hân
antwurt unde bezzerunge.
unde daz er west, im misselunge,
swâ er inder übertraete
des bâbstes gebot unde raete,
der bâbst im ouch die wîl bezalt
ze haben allen den gewalt
an werltlichen dingen;
er solde ouch volbringen
geistliche sach von sînen wegen;
er sold ouch haben in sînen pflegen
al die burg unde stet,
die daz goteshûs het.
waer aber daz hêr pfilippe
sich trôste deheiner sippe
des kunigs oder ander vürsten,
sô daz er waer in den getursten,
daz er ân êhafte nôt
die sach, die im der bâbst gebôt,
zehant niht volfuorte,
daz er in danne ruorte
mit dem bann unde mit der gotesê
unde aller kristenlicher ê,
sold er in machen laere,
unde al sîn nâchvolgaere,
die dâ heten pfaffen nam,
die sold er der gehorsam
zeledigen unde enpinden.
unde swelch lei sich liez vinden,
der durch deheiner slahte guot
im trüege helfelichen muot
unde sich vor einvalt kêrte dran,
daz er waer des gotshûses man,
dem sold ouch bischolf heinrich sagen,
daz si nâch den selben tagen,
dô sich daz dinc begunde niwen,
ledic waeren irer triwen,
unde daz die eide waern verkorn,
die nâch lêhensrehte waern gesworn
hern pfilippen, die wîl er hêrre was.
dô man imz allez vor las,
daz der bâbest het geschaffen,
dô gesâht ir einen pfaffen
nie sîn als ungehiur:
mit roube unde mit viur
tete er ach unde wê
dem goteshûse von kiemsê,
bischolf heinrîchen ze leit,
darumbe daz er niht vermeit
noch durch sîn drô niht enliez,
swaz in der bâbest tuon hiez,
daz er des nihtes niht versaz.
darumb hêr pfilipp wart gehaz
im unde den salzpurgaeren.
man seit, die dienstman waeren
an im durch die vorhte,
daz er si niht entworhte
als von kiemsê den bischolf,
si vorhten in als einen wolf.
daz man den selben wüeterich
sach sô gar unwîslich
unde sô übellich gebâren,
des was gelîch an den jâren
nâch krists geburt zwelf hundert jâr
unde sehs unde vunfzic, nû kom dar
hern pfilippen daz maere,
daz sîn vater tôt waere,
von kernden herzog bernhart,
des jâres ouch geteilet wart
zwischen den beierherren vruot
beidiu liut unde guot,
daz in ir vater beiden lie:
herzog heinrich enphie
daz herzogtum in beierlânt,
herzog ludwic sich underwant
der pfallenz bî dem rîn.
die rede lâz ich nû sîn
unde grîfen wider an,
dâ wir daz maere haben lâzen.
Xlvii, der bâbst erhôrt des kôres bet
unde bestaetigt an der stet
den uolrich, der dâ was erwelt;
unde dô man im het vür gezelt
die grôzen ungehôrsam,
die hêr pfilipp an sich nam,
sît daz in der bâbest luot,
daz er der goteshiuser guot
het beroubet unde verbrant,
dô wîht er mit sîn selbes hant
bischolf uolrîchen
unde vertigte guotlichen
her heim die salzpurgaere.
dô hêr pfilipp gefriesch diu maere,
daz er niht lenger möht belîben,
ie baz begund er trîben
aller hande unfuoc,
in dûht des schaden niht genuoc,
den er dem goteshûs het getân,
allererste huop er an
daz goteshûs ze wuosten.
die kôrherren muosten
entwîchen vor armuot;
sus stuont der kôr unbehuot,
ouch nam der bischolf von kiemsê
datz salzpurc die gotesê
unde leit in des bâbstes ban
hern pfilippen unde sîne man.
daz wert alsô vürwâr
mê denn ein ganzez jâr,
daz ez ân gotesdienst beleip.
ab dem tuom er vertreip
die kôrherren schiere;
der belîben nur viere,
die andern muosten dannen varn.
die munich von sant peter wârn
an irem guot sô sêr entworht,
daz si sungen durch die vorht;
des selben ouch begunnen
von nunnenberc die nunnen.
mit solhem ungemach si biten,
unz daz von rôme kom geriten,
der nû rehter bischolf was.
dô man des hêrren brief gelas,
an den tete der bâbest kunt,
daz vür die selben stunt
meniclich wizzen solde,
daz der bâbst ze bischolf wolde
haben ze salzpurc sicherlich
nieman denne den uolrich,
den er nû dar het gesant,
als balde man daz ervant,
nû gehullen daran
alle des goteshûses man:
 <swaz dem bâbste vlieget,
vil wol uns des genüeget .>
Xlviii . dô si in enphiengen
unde sîn reht im begiengen,
nâch der hêrren râte
vuor er alsô drâte,
dâ er den künec von ungern vant.
wie der was komen in daz lânt
zuo der zît, daz wil ich sagen,
lât iuch sîn niht betrâgen.
ir habt ez ê wol vernomen,
wie ez dâr zuo was komen,
daz der merenbergaere
mit manegem lugemaere
was dem von agrim vür brâht,
unz daz er vuor mit sîner maht
vür sîn hûs ze merenberc.
er wânt, daz er dâ heldes werc
solde volfüeren.
dô begund zuo rüeren
von merenberc hêr sîfrit;
dem volgten an die unger mit,
swaz hêrren was über al
bî der trâ hin zetal,
die kômen her enouwe,
dô vuor der von pettouwe
mit sîner maht gegen in.
in riet ir menlicher sin,
daz si wurden drâte
under in ze râte
unde begunden sich an einander manen,
daz man von agrim herzog . stephanen
rand in die herberge,
mit sô getâner kerge
vertrîben si die nacht,
unde dô der tac mit sîner maht
her vür begunde glesten,
dô hazzet man die lesten
unde wurden die die hêrsten,
die des allerêrsten
an die vînde sluogen,
niht lenger si vertruogen
die hôchvart unde den übermuot,
den mit der lântliute guot
die unger heten hie getriben.
niht lenger si belîben,
si spilten iruele,
vusto mingele.
der von agrim lûte rief
sîn meidem, der sô drâte lief,
daz er in vâhens dâ erwant.
ob er den ahte umb ein lânt,
daz belîbt im unverwizzen:
er müeste lîhte haben verslizzen
die zît in einem kerkaere,
ob der meidem enwaere
gewesen niht sô snel;
der ernert im daz vel,
daz ez im niht zetrennet wart.
der unger an der selben vart
vil wart erslagen unde gevangen
unlânge was ergangen,
daz si wurden entworht.
der von agrim des vorht,
ditze dinc waere mêre
getân ûf des kuniges êre
denne durch sîn eines haz.
darumbe îlt er dester baz:
er vrâgte niht vil maere,
wiez dort ergangen waere,
oder swem dâ iht gewar,
des bewac er sich gar.
doch nam der von agrim
solch gedinge zim,
daz in sô verre nieman jagt.
unde dô der unverzagt
kom ze marchpurc in die stat,
er gienc zehant in ein bat,
wand er dâ nieman entsaz.
sîn guote vriunt im sagten daz,
daz er vüer an sîn gemach,
unde niht ze guote daz geschach:
dô kom der pettouwaer gerant
unde suocht umbe sâ zehant,
wâ der von agrim waere.
als balde der daz maere
gefriesch, dô entwalte er
in dem lânde niht mê,
ûf sînem meidem er sâ
swemmet über die trâ
ze sîner vînde angesiht,
wand die mohten im niht
mit swemmen gevolgen.
si wâren im erbolgen:
ouch vorht er sich niht kleine.
unz vür ankensteine
kom er geflohen vor in.
algeriht kêrt er hin,
dâ er künec stephanen vant.
dem künec sâ zehant
von êrste her er vor las,
wie im unde andern ungern was
hie ze stîre gelungen.
mit alten unde mit jungen
künec stephan besamte sich
unde swuor, er müest gerich
an den von stîre nemen,
er wolt sich anders iemer schemen
ûf sînem houbte krôn ze tragen.
künec stephan begunde klagen
daz laster unde den ungemach,
daz dem von agrim geschach.
er zêch arm unde rîch,
si heten waerlich
an im übel getân.
dô sprach der herzog stephan:
 <hêrre, daz lât underwegen:
die dâ bî mir sint gelegen
in iwerm dienst an dem besez,
den ist in daz selbe mez
gemezzen, hêrre, geloubet daz,
dâ manz den ungern in maz,
wan daz si niht sint erslagen.
des mugt ir halt wol vrâgen
von gretze hern volcmâren
unde ander lântliut, die dâ wâren,
die mitsamt mir liten pîn.
swaz des pettouwaer vriunde sîn,
die habent sich iwer verzigen .>
sîn laster wolde niht verligen
der junge künec stephan,
wand im der künec wêlân
daz lânt ze stîre het gegeben
künec wêlân sprach: < ich wolt niht leben,
waer mir geschehen solich laster .>
dô muot er sich dester vaster,
wie er kaem ze râch,
des im vor merenberc geschach
an herzog stephanen.
der begunde manen
den künec tac unde nacht,
sô daz er mit sîner maht
her ze stîre kaeme
unde dâ râche naeme
an etelichen hêrren.
dô man in sach kêren,
urloup er von dem vater nam.
vil manegen hôhen uram
brâht er unde manegen zolgat
hinz pettouwe vür die stat.
diu wart von im besezzen.
des er sich het vermezzen,
daz liez er dâ werden schîn.
swaz schad unde übel mocht gesîn
der burc unde ouch der stat,
die sînen er des bat,
daz si daz volfüerten
unde den pettouwaer rüerten.
der wolde nie verzagen,
swie sêr si im ob lâgen
mit bete unde mit drô.
etlich im rieten sô,
daz er dem künec daz hûs gaebe;
der pettouwaer sprach: < mîn gelaebe
ist, iu sî sîn niht ernest;
ouch hôr ich aller gernest,
die mir niht mugen entwîchen:
ich vrâg iur iegelichen,
waz er taete, stüend ez im
als mir . swaz ich nû râtes nim,
der muoz vil eben mezzen dar,
daz ich mîn êre bewar.
ich müest hin vür mit laster leben,
sold ich mîns hêrren hûs geben
dem, der nie reht dâr zuo gewan;
des goteshûses dienstman
widerteilten mir umb die schulde
mîns hêrren lêhen unde hulde.
des goteshûs unde mîn êr
nû ret darûf niht mê.
ob mich der künec noch vertrib,
daz hûs ich waerlich nieman gib
durch sîn gewalt noch durch sîn kunst
wan dem, der mit rehter gunst
des bâbstes unde der cardinal
unde mit der salzpurgaere wal
ze bischolf wirt gezeiget.
ich bin noch ungeveiget,
swaz des naehsten jâres ist!>
Xlix . nû kom ouch in der selben vrist
von salzpurc bischolf uolrich.
künec wêlân het ernstlich
in dâr zuo gestiwert,
daz er wurd getiwert.
sêr genât er im des guotes
unde des genaedigen muotes,
künec stephan unde sînen vater
inniclichen bat er,
daz er gnâden an im mêrte
unde daz goteshûs an im êrte
unde doch ze vordrist got.
wand ez stüend ze sîm gebot,
swaz daz goteshûs het,
beide burg unde stet
die solden im offen wesen,
ouch hiez er im die brieve lesen,
die im der bâbest het gesant,
an den er den künec mant,
daz in durch got des gezaeme,
daz er in sînen scherm naeme
daz goteshûs unde den bischolf,
unde pfilippen, der als ein wolf
gotes schâf het in aehte,
daz er den dâr zuo braehte
mit werblichem gewalt,
daz er niemer wurd sô balt
wider die gehôrsam,
dô er die botschaft vernam,
künec stephan zuhticlichen
sprach ze bischolf uolrîchen:
 <uns sol des niemer sîn ze vil,
swaz unser geistlicher vater wil,
daz sol erfullet werden,
wand er uns ûf der erden
gebieten mac an gotes stat .>
der bischolf sprach: < hêrre, sô lât
daz sîn in iwern gnâden,
daz ir vart ab mînem schaden
unde entwîchet iwerm zorn,
swaz hie ze pettou wirt verlorn,
her, geloubet mir daz slehtes,
daz ist sant ruoprehtes
unde des gotshûses eigen,
daran sult ir erzeigen,
daz ir mir genaedic sît .>
der künec sprach: < des ist noch niht zît,
hêrre von salzpurc.
daz ich vûl unde murc
unde gar werlôs waere,
des wânt der pettouwaere,
sold im daz werden vertragen,
daz er mir hât mîn liut erslagen.
zwâre des geschihet niht.
vor diser burc man mich siht,
die wîle er darinne ist.
mac ich ervinden niht den list,
dâmit ich râche an im nim
umb den herzogen von agrim,
an dem ich bin übersehen,
sô sol ez billich geschehen
an mir aber morgen.
doch wil ich in den sorgen
mit mînem willen niht mê sîn.
von salzpurc lieber hêrre mîn,
iur gewerschaft ich niht weste,
dô ich ûf diser veste
mînen rehten vînt besaz.
ouch sult ir mir gelouben daz,
liez ich ez durch iwern willen niht,
der burc belîb ein stein niht
bî einander noch der stat
umb des pettouwaeres tât,
die er gegen mir hât getân .>
nû was anders niht daran,
die hêrren giengen an ein sprâch.
dô ranc der künec sêr darnâch,
daz er die burc wolde hân.
dem bischolf rieten sîne man,
daz niht bezzers waere
im unde dem pettouwaere,
denn ob man möhte zuo der stunt
ervinden etelichen vunt,
dâmit daz urliuc wurde sleht,
unde daz der bischolf sîn reht
an pettouwe niht verkür
unde ouch den künec niht verlür.
darûf vil geredet wart:
der bischolf gerne hiet bewart
des goteshûses êre.
darunder vorht er sêre
der unger unstaete.
waz er dâmit taete,
daz bat er sich got lêren
dem goteshûse zêren.
künec . stephan selp daz ervant:
er jach, er waer dâmit geschant
unde sîn vater künec wêlân,
ob er alsô von dan
daz besez rûmte:
dâmit er sich sûmte,
wand man vürbaz niht entsaeze,
gegen swem er übels sich vermaeze:
daz wurd im vürbaz schedelich,
eines dings beriet er sich:
des hûses möht er niht enpern;
wolt des der bischolf an in gern
unde enphâhen mit semften muot,
er wold im lîhen varunt guot
nâch ir beider manne râte.
der bischolf sich des drâte
mit den sînen besprach,
under in ein wîser jach:
 <herr, ir sult ûf sehen!
iu ist ze spiln geschehen
ein harte gâch geteiltez spil,
swer ez reht verstên wil,
als ich hin vor vernomen hab,
sô ist bezzer kamph denn hals ab.
sît der künec ze diser vrist
in dem vürsatze ist,
daz er wil pettou niht enpern
unde iuch darumbe wil gewern
lêhens ûf die selben veste,
dâ muoz er iu doch hantveste
unde iwerm goteshûs über geben,
ob iuch daz got laet geleben,
daz ir der lôsung sît bereit,
daz er ân alle gunterfeit
iu wider gebe iwer guot.
ouch vurht ich, ob ir sîn niht entuot,
der künec tuo doch, swaz er wil.
ouch ist iu komen daz zil,
daz ir guot haben müezet:
sît er iuch sîn denn begrüezet,
sô lât die rede zuo gan .>
 <an dem râte wil ich stân,>
der bischolf zuo den sînen sprach.
künec stephan liez im wesen gâch
grôz gir er ze pettou het.
er lêch dem bischolf an der stet
silbers driu tûsent marc.
mit guoten hantvesten starc
wart der gewerf verslihtet.
ouch wart der pettouwaer verrihtet
mit dem künec stephan,
den künec sach man sich nider lâzen
mit hûse datze pettouwe,
ouch kom diu künegin sîn vrouwe
zuo im dar gevarn.
wie lânge si dâ wârn,
daz lâz ich iezunt underwegen.
man sach in selp des lândes pflegen.
die hern erwurben daz ab im,
daz er den von agrim
liez heim varn in sîn lânt.
des bischolfs er sich underwant
mit triwen unde mit gnâden,
sîn vrum unde hern pfilippen schaden
lobte der künec ze mêren,
ouch gebôt er den hêrren
von stîre, daz si niht verbaeren
unde im gehulfic waeren.
mit triwen si gelobten daz.
der bischolf sich dô vermaz
hinz salzpurc ze rîten,
niht lenger wold er bîten,
dem künec unde im zêren
sach man mit im kêren,
die ich iu wil nennen,
als vil ich ir erkenne.
L . ez vuor mit im zuo der zît
von pettou hêr hertnît
unde von stubenberc hêr wulfinc.
der selben zweier hêrren dinc
gehal vil wol über ein.
hêr uolrich von liehtenstein
vuor unde hêr otte, sîn suon.
die sach man wîslichen tuon
beidiu wort unde werc.
dô vuor ouch von offenberc
hêr gundacker unde hêr dietmâr.
durch den bischolf kom ouch dar
hêr hertnît von orte,
von des tugent man sagen hôrte
über al ditze lânt.
von wildon hern herant
sach man ouch der verte pflegen,
doch wart er under wegen
ein teil vor siechtum sô kranc,
daz er under sînen danc
muoste widerkêren.
wîsen unde lêren
hiez er die liute sîn
einen rîter vîn,
der im ze dienste was gereht:
von hornecke hêr albreht
vuor mit den liuten dan.
sus gewan wol vunf hundert man
der salzpurgaere hêrre.
nû hôret, wâ er kêre.
die hêrren underwîsten in,
daz er vüer gerihtes hin
hinz lungou über den obern tûren,
dâ gewan man vil gebûren
unde bûte dem kernaer ze grûs
von holzwerk ein vestez hûs,
daz wart gar werlich.
hin zogt bischolf uolrich
vür rastat den rehten wec.
die sînen dûhten sich sô kec,
daz si wolden mit im sterben.
unde dô si kômen gegen werben,
dem hêrren sagte man dô daz,
er möhte niht komen vürbaz,
wand der luoc waer im verspart.
vil schier er dô ze râte wart,
dô er gefriesch diu maere,
waz im ze tuon waere.
swaz man im riet, daz geschach.
ein veste man in bûwen sach
enhalp werven an der salzach.
vil still er mit den sînen lac,
die wîl er des bûwes pflac.
des goteshûses dienstman
sâhen zwên ir triwe an
unde kômen zuo im an der vart,
von velben hêr gebhart
unde der alt goldeckaere.
die verrihten in der maere,
wes hêr pfilippe pflaege
unde wie ez umb in laege.
die wîl si trîben disen brâht,
dô kom ein bote bî der nacht
dem liehtensteinaer gestrîchen,
der sagte gewislichen,
man hiet im enpoten dar,
daz er naeme rehte war,
daz er sich rihte des besten:
sich hiet mit kunden unde mit gesten
besamnet vesticlich
von kernden herzog uolrich.
ouch sold er wizzen unbetrogen,
daz er in wolde nâch zogen.
Li . der von liehtenstein zehant
gienc, dâ er den bischolf vant,
unde sagt im, daz er drâte
sich bedaeht mit sînem râte,
waz im vuogte hie her an,
ez waeren wol vunf hundert man
durch daz lungou gevarn.
der bischolf sprach: < mich sol bewarn
iwer helf unde iwer rât.
einer sach mich wunder hât,
daz uns von solher geschiht
nieman hât enpoten niht:
dâ sî wir sêr versûmet an .>
manic rât wart dô getân,
der in vrumte kleine.
hêr uolrich von liehtensteine
sprach: < her, verneinet mînen muot,
mich dunket daz waerlichen guot,
sît mîn her mit sînen scharn
niht gen salzpurc mac gevarn,
daz wir gen rastat wider kêren
unde hüeten dâ sîner êren,
daz diu werde bewart .>
geloubet, daz diu widervart
umb niht anders geschach,
wan daz in dâr zuo was gâch,
daz si an der wîle
kaemen mit balder île
ûf den tûren zuo der veste,
sô müesten die geste
ir reis herüber hân vermiten:
dannoch dô si her rîten
durch die vritze, dâ man rastat siht,
ir deheiner west der maere niht,
daz diu veste was gewunnen
unde daz der herzog versunnen
mitalle über den tûren waere.
unde dô die salzpurgaere
zuo der ense wâren komen,
von den vordern wart vernomen,
daz bereite liute rîten gen in.
 <uns triege denne unser sin,
dâ zoget der herzog uolrich!>
dô erschrâken sumelich,
die aber menlich wâren,
die sach man dem gelîch gebâren.
doch vrâgtens algemeine
den von liehtensteine,
waz er ervinden möhte,
daz in ze tuon töhte.
der sprach: < niht bezzers ich kan,
wan daz wir si rennen an.
uns geschiht, daz uns geschehen sol,
unde anders niht, daz weiz ich wol .>
meniclich sich sînem vriund enphalch,
herzog uolrichs marschalch
was der, mit dem si wolden strîten,
unde wolde vüetern rîten
mit den knehten; darumb het er
die banier gefüeret her.
die von stîre sich versâhen,
die si gegen in zogen sâhen,
der herzog waere selben dâ:
 <zuo im, hêrre, slahâ slâ!>
wart dâ von in geschrît.
die stîraer in kurzer zît
die kernaer erriten-
wand si niht lenger biten,
si vluhen unz ûf den herzogen,
der het sich nû ab gezogen
unde wolt gemaches pflegen,
wand er die nacht wolt sîn gelegen
in dem markte datz rastat,
swer sich von dem schalle hât
gewâfent, der kom geriten
ûf den markt, dâ si strîten,
dô wart der libentzaer erslagen,
unde den dresnikaer, den muoz ich klagen,
der wart dâ gar verchwunt,
daz wart mir von in getân kunt,
die stîraer begunden jagen
manegen edlen zagen
von kernden, wand si vlohen hin,
gegen dem tûren stuont ir sin.
unde dô si alle kômen vür,
dem herzogen man ein tür
entslôz, dâ reit er hinden ûz.
die stîraere wâren knûz:
dô si die kernaer valten nider,
in den markt rîten si wider,
unde dô si wider zogten her,
dô lâgen schilt unde sper,
platten unde îsenhüete
sô vil, daz ez si müete.
Lii . dô si ze rastat wider kômen,
ich hân alsô von in vernomen,
die sich dâ liezen an gemach,
an den übel geschach.
...die dâ heten hinden nâch
gehuotet der kernaere,
dô die gefrieschen diu maere,
daz die hern nû lâgen
in dem markt unde pflâgen
gemaches nâch der arbeit,
zehant wurden si bereit.
si heten, als ich hôrte sagen,
âne die, die an dem jagen
ûf si kômen gestôzen,
einen schoc grôzen,
dâ wâren besunder
wol vunfzic ros under.
ich sag iu, wer si wâren,
die in den schaden bâren:
hêr liupolt von scharfenberc,
der an worten unde an werc
witze hete, der was dâ
unde von lebenberc hêr niclâ.
von den wart sâ zehant
in die herberge gerant
den hêrren, die dâ lâgen
unde ê des siges pflâgen,
die wurden nû sigelôs.
bischolf uolrich den schaden kôs,
den er niht mê überwant,
wand man in dâ ungewarnet vant.
die muosten übel gevarn:
die aber in den witzen wârn,
daz si pflâgen huot,
der dinc was sô guot,
daz si ze wer kômen.
ich hân vürwâr vernomen,
daz ir lutzel dâ wâren,
die den gemach verbâren,
wan die von liehtensteine:
die ahten harte kleine
ûf den roup noch ûf den gemach.
dâ von man die hêrren sach
menlich ze wer komen dâ.
die kernaer riefen: < vâhâ, va!>
des wertens sich under iren danc.
doch dô si überkraft betwanc,
dô muosten ouch die hêrren
bî der ens ze tal kêren,
dâ in dô nieman zogte nâch.
ich sag iu, von wiu daz geschach:
si schuofen dort ir dinc sô wol,
daz al ir secke wurden vol,
wand ez geschach bî der nacht.
dô bischolf uolrîches maht
alsô zestreut wart,
dô kêrt er an der selben vart
her ze stîre dem gebirge nâch.
hinz piber man in komen sach,
mit herzenleid er dâ beleip.
dannoch hêr pfilippe treip
nôt unde angest datz salzpurc.
er dûht sich vrôlich unde kurc
unde geudet harte vrevellich,
daz sîn bruoder herzog uolrich
sîn vrum het sô geschaffen.
leien unde pfaffen
begund er drôn vaste,
in übel er sich maste,
grôzen ungelimph het er.
daz vorht der abt von sant peter
unde von nunberc die nunnen;
den was aber zerunnen
witze unde sinne.
hern pfilippen ze minne
die gotesê si wider nâmen
unde wolden sich niht schamen,
daz si daz teten wider got
unde wider des bâbstes gebot
unde wider alle pfafheit.
der kôr grôzen kummer leit;
doch kund si nie dehein man
bringen mit drô daran,
daz si des iht entsaezen,
daz si sich vergaezen,
daz si sungen wider daz reht:
si wolden daran iemer sleht
wesen unde ernsthaft,
die wîl dâ waere wonhaft
Pfilippe, der pênic man,
daz si der gotesê waeren ân.
daran man ir witze spurt.
sîn was reht nâch krists geburt
zwelf hundert unde vunfzic jâr
unde niune, daz der künec dar
zdem dritten mâle liute sant
Pfilippen, dâmit er daz lânt
dem goteshûse wüesten solde.
bischolf uolrich der wolde
hinze salzpurc sîn gevarn.
die rehten strâzen wold er sparn
durch bezzer gewarheit,
gegen admund er reit.
unde dô er von dannen schiet,
ob in iemen dâ verriet,
daz wil ich ûf nieman sagen.
man begund dem hêrren nâch jagen.
daz tete unzuhticlich
von rôtenman hêr heinrich.
wê den, die daz verlîhten,
daz er den gewîhten
von des bâbstes handen
getorste ie gebanden
oder an gerüeren.
er hiez den hêrren vüeren
gevangen hinze wolkenstein.
daran vil wol schein,
daz er niht het erkantnus.
wie lâng er in der vancnus
waer, daz wil ich nû verdagen.
ich wil iu aber mêre sagen,
wie der künec von bêheimlânt
Ôsterrîch nâch sîner hant
riht unde nâch sînem willen,
er lie sich nihts bevillen,
wand swes im wart ze muot,
daz dûht in allez guot.
wes ouch im selp getrouwe
der künec, der datz pettouwe
gesezzen was mit hûse?
daz den hêrren ab im grûse,
daz was wol von schulden:
nieman was in sînen hulden
genzlich unde sô staete,
der daz gewis haete,
daz er von im waer unbeswârt.
daz muote die hêrren hart.
als dick er nâch in sant,
sô warnt man si zehant,
daz si kaemen mit gewarheit,
der künec het heimlich bereit
beien unde armîsen,
darinne man si solde wîsen
gegen blintenburc die stîrherren.
daz muost im von schulden mêren
der hêrren unde der armen haz.
datz pettou er mit hûse saz
mê denn anderthalp jâr.
darnâch sazt er mit hûse dar
einen grâven an der stet.
swaz er burge innen het,
mit ungern wâren die besezt.
die heten sich alsô gelezt
mit allen iren nâchgebûren,
daz si begunden trûren
unde wurden leidiclich gestalt,
daz der unger gewalt
hie ze stîr sô lânge wert,
nû het ouch sich daz dinc verkêrt
datz ôsterrîch umb diu gemerke,
ob die künec iemen sterke
gegen einander durch gewin?
mich triege denne mîn sin,
sô waen ich, daz man nindert vinde
deheinen künec, er hab gesinde,
daz im niht gemaches gan.
alsô was ouch hie getân,
daz dinc getriben was sô verre,
unz daz ein grôzer werre
zwischen in wart an getragen,
die wîsen liezen sich niht betrâgen,
daz si ez sazten in vrid,
si enruochten, wer ez nid.
diu vriuntschaft sich gar entrant
umb ôsterrîch unde stîrlânt
zwischen den kunigen beiden,
wie ez wart gescheiden
Liii . datz heinburc, daz wizt ir wol.
unlânge heten si vür vol
ir ietweder den andern.
zwischen in begunde wandern,
die gerne vrides enparen.
wand in den selben jâren,
dô die unger stîre wielten,
sô gar unzîtlich sich hielten
gegen armen unde rîchen,
daz in von schulden muost entwîchen.
gemeiniclich der liute gunst.
die trahten sêr, wâ si die kunst
naemen, daz si wurden âne
der ungerischen spâne.
es ist unnôt, daz ich ez sag,
wie gar si nâch ir behac
in dem lânde lebten.
in hôchvart si strebten
wide unser lântherren,
ouch wolden si kêren
daz dinc allez nâch irm muot.
die hêrren dûhte daz niht guot.
die wurden des ze râte
unde wurben alsô drâte
von bêheim an den künec,
ob er waer sô vrumic,
sît er hiet ôsterrîch,
daz si sich sicherlich
an in gelâzen mohten,
wand in niht vürbaz tohten
die unger ze hêrren.
si müesten vürbaz kêren
ze hêrschaft, diu der triwe wielte,
daz er in des lândes reht behielte.
wand ê si sich des verzigen,
ê woldens darumb tôt geligen.
diuht er sich nû sô veste,
daz er die staete an im weste,
daz er in mocht behalten
diu reht, diu in die alten
vürsten hieten gegeben,
unde solden si danne leben,
sô wolden si im gerne dienen,
die boten vunden in datz wienen,
unde dô si gewurben sô,
der künec wart der rede vrô.
der boten einer zuo im sprach:
 <her, tuot niht, als uns ê geschach,
dô ir uns den ungern gabt,
dâmit ir uns, hêrre, habt
kreftigen schaden getân,
muge wir daz gewis hân,
daz uns daz vürbaz niht geschech,
sô daz man uns behalten sech
unsers lândes reht,
sô well wir iemer wesen sleht
an iu mit ganzen triwen .>
 <ez muoz mich iemer riwen>,
sprach der künec an der stunt,
 <daz mir ie wart kunt
solich wankelheit.
daz ist mir hiute leit .>
warumbe sold ich lânge sagen?
ez wart alsô an getragen,
daz ez verswigen belîb,
unz daz man die unger vertrîb.
daz wart alsô getragen an.
von agrim herzog stephan,
der was houbtman in dem lânt.
sît künec wêlân daz ervant-
an der hêrren kur sach manz in tuon-
daz er künec stephan sînem suon
daz lânt ze stîr antwurte,
an dem geben man wol spurte,
daz er etewaz entsaz.
die hêrren ouch volfuorten daz,
des in ê was gedâht.
kurzlich wart daz volbrâht,
daz der unger niht beleip.
in einlif tagen man vertreip
al die unger, die man vant
über al stîrlânt.
des vreuten sich gelîch
beide arm unde rîch
gâben an einander trôst,
daz man der unger was erlôst.
darnâch in kurzen tagen
hôrt man michel eise sagen,
wie sich die unger wolden rechen.
si wolden slahen unde stechen,
reht als ob si waeren blint,
beide wîp unde kint.
dâ solde man sich gegen
beide rihten unde wegen
unde trahten nâch wer
gegen dem kreftigen her,
daz der künec stephan
hiet her ze vüeren wân.
dagegen si ze râte
wurden des vil drâte
unde sanden kurzlich
gegen ôsterrîch
zuo dem künec ûz bêheimlânt,
daz der helfe wurd ermant.
Liv . nû het sich vor in kurzen tagen
diu vriuntschaft sô gar zeslagen
zwischen den kunigen beiden;
doch wart ez sâ gescheiden
ûf einen vride zwischen in.
dô der bote kom dâhin,
den die stiraer sanden dar,
der sprach: < hêrre, nû nemt war,
daz ir den stîraern komet ze trôst,
die habent sich unde iuch erlôst
der leiden zolgaten.
nû sult ir in râten,
wie si sich erwern:
künec stephan wil behern
mit sînes vater helf daz lânt.
er hât sich wîten besant
unde hât ein her grôz,
dem sî wir niht genôz
an der zal noch an der maht.
wes iu nû sî gedâht,
dâmit sendet mich hin wider .>
der künec sach ein wîle nider,
er sprach: < du solt den hêrren sagen,
daz si sich lâzen niht betragen;
ich hilf in niht an diser zît,
wand ez in einem vride lît
zwischen mir unde künec wêlân,
nâch des ende heb ich an
unde hilf in nacht unde tac,
ich erzeig in, swâ ich mac,
daz ich si von herzen mein .>
der bote sprach: < neinâ, hêrre, nein,
wurd iwer helf gen uns verborn,
sô waer wir endelich verlorn.
wand dô ich zhartperg ûz reit,
dô wart mir vürwâr geseit,
der unger her waer sô nâhen,
ob si halt niht wolden gâhen,
si kaemen doch in zwein tagen.
welt ir uns nû helf versagen,
sô habe wir übel gevarn .>
er sprach: < ich muoz mich bewarn
vor itwîz unde vor arcwân.
ich bewar si, swâ ich kan,
vor schedlicher geschiht,
ich brich aber mînes vrides niht .>
ûf stuont dô der kecke
grâf kuonrât von hardecke,
er sprach: < hêrre, nû hôrt an,
ich bin ein rehte vrîer man
von allen mînen vier anen,
ich wil mich des durch nieman ânen,
ich welle dienen, swem ich wil,
ouch sol mir nieman dehein zil
mit gebote stecken.
wand ich wil volrecken
mînen muot daran,
daz ich mit helfe wil gestân
von stîre den hêrren.
die mit mir wellen kêren,
die sîn iezunt bereit.
ez sî iu liep oder leit,
her künec, sô muoz ez doch geschehen .>
ich hôrte aber sît jehen,
sîn waer vor alsô gedâht,
daz der künec mit disem brâht
sold erzeigen daz,
daz er den hêrren gunde baz,
daz siz durch den vride vermiten,
denn daz si ze helfe rîten
den hêrren ûz stîrlânt.
her wider man den boten sant,
daz er diu maere solde sagen,
daz in den selben zwein, tagen
in solch helfe kaeme,
der si wol gezaeme,
als ouch benamen geschach.
dem boten nie wart sô gâch,
er kêrte rehte ûf sîn pfat.
von hardecke grâf kuonrât
wol mit tûsent mannen
huop sich der helt von dannen.
in zorne was der künec ze wienen,
daz man sîn hofgesint sach dienen
grâf kuonrâten under sîn danc-
doch was der zorn niht ze lânc-
wand ez was sô geschicket,
der vride, der dâ verstricket
was zwischen im unde künec wêlân,
an deheiner stat wold er den hân
mit werken übertreten,
daz etlich hêrren heten
gegen strît gevarn.
nû was künec stephan mit scharn
wol ein raste ûf daz tiutsche komen,
unde dô er het vernomen,
daz ein her gewalticlich
vüer dâher ûz ôsterrîch
ze helfe den stîraeren,
daz begund beswaeren
die unger unde ir hêrren,
zehant si widerkêren
begunden heim in ir lânt,
unde dô diu zît hin verswant,
daz der vrid ein ende het,
dô underwant sich an der stet
der biderb unde der wacker
von bêheim künec ottacker
hie ze stîr des lândes,
swaz zornes unde andes
künec wêlâ darumbe lit,
darumbe liez er sîn niht.
Lv . dô im daz lânt wart undertân,
dô macht er ze houbtman
von olmunz bischolf brûn,
dem muost er wol getrûn,
wand er sich nie gen im vergaz,
datz gretze er mit hûse saz.
sus het der künec gewalticlich
Stîre unde ôsterrîch.
ouch pflac er in der jugent
mê zuht unde tugent,
denn er hernâch taete.
ob er sich arge raete
der witze liez behern,
der sich selten mac erwern
dehein hêrre, des enweiz ich niht.
ich weiz wol, welher geschiht
im kurzlich ze muote wart,
daz er herzenlich beswârt
die edlen unde die trûten
herzogin gedrûten.
daran im witze was zerunnen.
hiet er sich baz versunnen,
er solt si leides hân erlâzen,
wand si beswaeret âne mâzen
wart von ir kindes tôt.
klagt si daz sêr, daz gienc ir nôt
sîn eines tôt si tete ân
kindes, vater unde man;
der aller drîer tete si rîch
ir lieber sun vriderich.
die wîl si noch den jâmer truoc
des dûhte dennoch niht genuoc
ûz bêheimlânt den vürsten;
der liez sich sêre dursten
nâch dem wazzer irer ougen.
ich bin des âne lougen,
ich habez noch hiute dafür,
daz ungelucke, daz ich spür,
daz im sît ie geschach
ze leide unde zungemach,
er habez verdienet an der vrouwen.
wer solde des getrouwen,
daz er wurd iemer sô unguot?
durch sînen grôzen ubermuot
nam er der vrouwen swaz si het,
beide burge unde stet,
die ir wurden bescheiden
von den kunigen beiden,
dô si wurden verriht;
des genôz si gegen im niht.
dô ers von judenburc verstiez,
datze viustritz er ir liez
kûme hundert marc gult.
dô sîn wille wart erfult,
unlânge si dâ beleip,
daz er si ouch von dannen treip.
der untugent ich im niht gan:
er schuof dâr zuo einen man,
der hiez der brobst von brunne.
sîn triwe diu was dunne
unde sîn tugent diu was smal.
er gebôt der vrouwen âne twâl,
daz si sich niht ensûmte
unde daz lânt balt rûmte.
kûme man in des erbat,
daz er si liez in der stat
unz an den dritten tac.
dô der kom, dô bewac
diu vrouwe sich der reise.
nû kom ein widerfreise
von doner unde von regen:
den man mit knutelslegen
hiete ûz getriben,
er solde sîn belîben.
Lvi . nû kund in nieman des erbitten,
daz er die vrouwen hiet geliten
in der stat die einen nacht,
daz si vor dem regen waer bedaht.
dô jach der brobst von brunne sô,
er gaeb darumbe niht ein strô,
swie sô ir geschaehe;
vürbaz si nieman saehe
in der stat dehein wîle.
sus muost mit balder île
der vrouwen dâr zuo wesen gâch,
daz si vuor in ungemach.
ir reinez gemüete
überkom sîn ungüete,
wand si muoste varen dannen.
von wîben unde von mannen
was umbe si grôzez klagen.
dô si kom ûf den wagen,
swie sêr daz weter nider gienc,
dâr zuo si nie gevienc
dehein ungedultikeit.
wem solde daz niht wesen leit?
die mit der vrouwen dannen vuoren,
ûf ir triwe si des swuoren,
daz in waere gar unkunt,
wâ si die boesen stunt
vor dem weter vertrîben
unde die nacht belîben.
diu herzogin sprach klegelichen:
 <hêrre got von himelrîchen,
nû lob ich dich sêre,
daz du sô grôze êre
nû hast getân gegen mir,
daz du gelîchet hâst ze dir
mich armez wîp ellende.
ich weiz wol, daz in dîner hende
stêt himels unde ertrîches kraft,
wand du bist urhab irer geschaft
unde woldest doch niht überwerden
solher armuot hie ûf erden,
daz dir alles des zeran,
daz dir solt wesen undertân.
des was dir niht erloubet
sô breit, dâ du dîn houbet
möhtest haben an geleinet:
die juden sô vereinet
wârn ûf dînen ungemach,
swâhin man dich, her, neigen sach
an dem kriuz dîn süezez houbet,
dâ wart ez sâ zehant betoubet
von den dornen, die dâ giengen in.
sich, hêrre, disen ungewin
lit du durch unser sunde.
diu zung in dînem munde
beleip niht ungemaches vrî,
die juden, die dir stuonden bî,
die labten si mit gallen.
ir lôz si liezen vallen
ûf dînen mantel unde roc,
si machten blôz als einen stoc
vor armuot dînen zarten lîp.
dâ von sol ich armez wîp
durch dînen willen wesen arm.
doch lâ dich, hêrre got, erbarm
die armuot, die mîn lîp dolt!
mîn ene, herzog liupolt,
der was gewaltic diser lânt;
der im ze sune was genant,
der was mîn rehter vater.
an sînem tôde bat er
mîn vetern herzog vriderich,
daz er mir taet getriulich
mit diu unde ich solde hân.
daz er ouch waerlich hiet getân,
waer er niht erstorben.
nû muoz ich leider darben,
swaz mîne vordern liezen.
wolt mich iht lâzen geniezen
von bêheim der künec rîch,
daz er hât stîr unde ôsterrîch,
mîner vordern rehtez erbe,
unde waer er doch sô bederbe,
daz ich genuzze wider in,
daz ich ê gewesen bin
sînes rehten bruoder kon!
daz mich der tôt schiet dâ von,
daz klage ich vil sêr.
ouch sold ich wol geniezen der,
diu im zder ê ist gegeben-
solt mîn vater hiute leben,
ir bruoder der waere-
unde waer im niht unmaere
mîn base, diu künegin margret,
ich waen, daz er sich niemer het
sô gar an mir entêret.
dâ si got mit geêret,
daz ich hiute niht enweiz,
wâ ich ellendiu erbeiz
vor disem regen grôz.
dîn güete nie verdrôz,
diu geruoch mich sîn ergetzen,
daz ich mit solhen letzen
von mînem erbe scheide .>
mit solhem herzenleide
vuor diu vrouwe zehant
hinze mîhsen in daz lânt
von êren unde von guote,
die tugentlich gemuote
in einem klôster si beleip,
unz si darinne vertreip
disiu kurzen jârzît.
wol im, swem diu saelde gît,
daz er hie verdienet daz,
daz in vermîdet dort gots haz:
swer umbe dise kurze zît
die êwigen vröude gît,
der hât sich selben betrogen
unde bûwet ûf den regenbogen.
Lvii . dô diu vrouwe ir nôt
überwant mit dem tôt,
den künec von bêheim man sach
der lânde pflegen mit gemach,
an daz er ein teil entsaz
der ungerischen kunige haz;
die trahten sêre nâch râch
umb daz leit, daz in geschach,
daz si stîrlânt entwert
wurden, umb daz ungevert
wart sît vil gestriten.
doch wart dâmit gebiten
unz ûf den naehsten summer,
daz der bêheimkunic sô tummer
ie was, daz was im leit,
daz er die übele niht vermeit,
daz man die vroun vertriben sach:
dem künec von ungern daz geschach
ze smaehe unde ze widerdriez,
darumb daz si des niht enliez,
daz si ein teil geheime pflac
mit dem künec, dô er lac
ûf sînen schaden zôsterrîch,
daz si dô nam êlich
einen riuzen durch sîn bet.
diu tohter, die si bî dem het,
mit der sô pflihte si sich zim,
wand si si gap hinz agrim
herzog stephanes suon.
Lviii . nû hôret, waz die unger tuon,
si gerten sêre pfandes,
daz si stîr des lândes
ze unreht waeren entwert.
darumb wart beidenthalp verzert
manic hundert tûsent marc.
ein her kreftigez unde starc
gewan der künec wêlân,
ûf zwir hundert tûsent man
wurden si gereit,
nâch der leng unde nâch der breit
lângez wol zwô raste.
ouch besamt sich vaste
von bêheim der künec,
vil manegen helt vrumic
die brâht er ze velde,
dô im geseit diu melde,
daz der künec wêlân
gerne râche wolde hân
umb daz, daz im was geschehen,
man müest in vor prâge sehen-
doch waen ich, daz sîn niht geschach-
von bêheim der künec sprach:
 <ich getrûwes mînen handen,
ez werde understanden
hinz prâge sîn rîten,
wil er mit uns strîten.
datze lâ vor der stat
sîne samnung er hât.
ein grôzez her brâht er
der pôlânischen vürsten her,
von sahsen unde von brandenburc
brâht im manegen rîter kurc
unde manege grôze rotte
sîn ôheim marcgrâf otte.
ouch vlizzen sich die stîraere,
daz man von in sagt daz maere,
si waeren komen prîslich.
sam teten die von ôsterrîch.
im brâht ouch manegen wîgant
herzog uolrich von kerndenlânt.
dô genôz er der sippe.
im brâht ouch hêr pfilippe
der salzpurgaer ein michel teil:
er liez imz wesen wol veil,
wand si kosten in des sînen niht.
was ê ein tor unde unverriht,
daz liez der künec hin gân,
die wîl er sô manegen man
im ze helfe brâht .>
der künec het gedâht,
er wolt von lâ her nider varn,
daz die hêrren mit ir scharn
zuo im solden komen.
die zal ir iezunt habt vernomen.
Lix . dô der ander tac wart
unde man sich rihte zuo der vart
mit koste vür den hunger,
nû kom der valben unde der unger
wol vierzic tûsent gestrîchen,
die lâgen heimelichen
in einer huote âne schal
bî staetze in dem âmeiztal,
dâ wolden si des heres vâren,
die aller besten, die dâ wâren
unde mit dem bogen wâren knûz,
der lâsen die unger ûz
wol hundert oder baz.
den gebuten si daz,
daz si randen vür die stat,
dô diu nacht ein ende hât
unde der tac ûf brach,
an die vüeteraer man sach
ierwoliern die valben.
si muotens allenthalben
unde valten dâ ir manegen tôt.
dô der vüeteraere tôt
in die stat wart geseit
ze lâ, dô wart schier bereit
der besten, die man mocht gehân,
mê denn vunf hundert man.
darunder wâren hêrren kecke,
grâve otte von hardecke
unde grâf kuonrât von pleien.
under tûsent leien
hiet man niht vunden ir gelîch,
êren unde guotes rîch
unde menlich in vreisen.
dâ rîten ouch die weisen,
hêr kâdolt unde sîn bruoder.
ei, wie des jâmers vuoder
geschubert mit ir tôde wart.
dô si begriffen die vart
unde si die valben sâhen
die vüeteraere slahen,
dô si der nôt nâmen war,
 <an si, hêrre! zuo in dar!>
riefens algelîch.
die valben listiclich
vor in alles vluhen hin,
unz si si brâhten zin,
die dâ in der huote lâgen.
widerwerfens si dô pflâgen.
ir wart mêre unde mê,
dô die ûz der huote her
mit geschreie brâchen.
Zôkel unde walachen
verfluocht mitsamt den valben sîn!
âwê, daz unser trehtîn
ie geruochte solher dinge!
si umbegâbens zeinem ringe.
sô gar ertôten si die,
daz ir lebentic an zehen nie
wart gefüeret ab dem wal.
diser jaemerlicher schal
kom geflogen in die stat.
nû was der künec in einem bat,
unde die wîl er darinne saz,
dô wart im gesaget daz,
die hêrren waeren erslagen.
dô huop sich weinen unde klagen
unde sô jaemerlicher schal
von dem gesinde über al.
ouch tete der künec dem wol gelîch,
daz er was grôzes leides rîch.
den künec nieman des erwant,
mit al den sînen er rant
unde wolde selber sehen,
wie den sînen war geschehen.
unde dô er kom an die stat,
dâ man si ertôtet hât,
dô er si blôze ligen sach,
daz sîn herze dô niht brach
vor jâmer, des wundert mich,
ez was genuoc jaemerlich.
er wolde von dem rosse dar
unde zart im selben daz hâr
ûz dem houbt mit beiden henden.
des getorst in nieman wenden
wan von brandenburg der marcgrâf:
swie doch sîner ougen saf
über die wange nider gienc,
dem künec er die hende vie,
vil kûm er in des erwant,
daz er niht viel ûf den sant,
dâ die tôten hêrren lâgen blôz.
sîn klage wart unmâzen grôz.
der künec klegelichen sprach:
 <ôheim, disen ungemach
überwind ich nimmermêre.
ob zehen künec êre
an als vil liuten solde ligen,
des waeren die niht verzigen,
die man hie tôte ligen siht.
ich vurht, ich überwinde niht,
die wîl ich lebe, ditze leit!>
dô lâng er hie gekleit
unde al die mit im wâren,
dô hiez ers ûf bâren
der hêrren siben mit der zal.
die vuort man mit im ab dem wal
in die stat hinze lâ.
wirdiclichen man si dâ
mit bivild zder erden brâht.
dar dem künec was gedâht,
dahin kêrt er zehant.
ouch kom zim gerant
die hêrren, die dâ wâren komen,
als ir ê habt vernomen,
von stîre unde die kernaere.
dem künec entweich ein teil sîn swaere
diu im von schulden gewar,
dô er die êrbaeren schar
sô vrôlich zuo im komen sach,
er klagt in sînen ungemach
unde die verlust, diu sînenthalben
was geschehen von den valben.
dô trôste in getriulich
von kernden herzog uolrich
unde die von stîre alle,
hin vuor daz her mit schalle
ze tal bî der marche.
an sînes herzen arche
het der künec grôzen zorn
umb die, die er het verlorn,
des waer er gerne komen ze râch,
sin her man nider legen sach,
dâ nû marcheck diu stat lît,
diu was dennoch zuo der zît
gebûwen niht, hôrt ich sagen,
enhalp der marche lâgen
von ungern künec wêlân
unde sîn sun künec stephan
mit irem her manicvalt,
doch hân ich si vor gezalt,
wie vil ieglicher künec het.
diu her beidenthalp enstet
ietwederhalp der marche lac
mê denn vierzehen tac.
daz tete den tiutschen ant.
dem künec sagten si zehant,
ir ligen waer alsô enwiht;
die unger gerten anders niht,
 <wan daz ir pfert haben gras;
unde sô der künec ein vederâs
hât, ein hüenel oder ein tûben,
darab siht man klûben
den alten künec unde sînen suon,
hêrre, des wir niht getuon;
die tiutschen sint des niht gewent,
die unger selten erblent
von ir kuchen der rouch:
ein wagen voller knobelouch,
dâ hât lenger zezzen an
von ungern künec wêlân
denn ir an tûsent bachen.
mit deheinen sachen
ir daz gefüegen mugt,
daz ir ze deheinem strîte tugt,
wir haben denn den rossen vuoter .>
ez waere ein site guoter,
daz man tiutsch liut sô biderbe siht,
waeren si sô kostlich niht.
Lx . von bêheim der künec sprach:
 <allez daz ich ie gesach,
waer daz allez mîn eigen,
dâmit wold ich erzeigen,
daz ich den tiutschen bin holt,
unde soldens alle ezzen golt,
dzwâr, des waeren si wol wert,
mîn herze niht anders gert,
denn daz ich mit ir tûsent man
driu tûsent unger solt bestân;
daz gerou mich niemer,
dâ von sol ich krimmer
niemer gegen iu werden gesehen.
nû sult ir mir verjehen,
wie ir mir dâr zuo rât,
daz wir volfüeren mit getât,
darumbe wir sîn komen her:
daz uns der künec strîtes gewer,
der dâ gegen uns lît,
swer mir dâr zuo rât gît,
dem wil ich gerne volgen.
billich bin ich erbolgen
den ungern allenthalben
umb diu leit, diu mir die valben
habent getân vor lâ .>
antwurt gap im sâ
her ott der alte haslouwaere.
der sprach: < herr, ez ist iu swaere,
daz wir hie ligen ungestriten:
den künec von ungern sol man bitten,
daz er sicherlich
hinder sich entwîch
mit sînem her starch,
unz daz wir über die march
mugen mit vride gerîten.
well er dann unser bîten,
sô sul wir mit im strîten
...wil aber er des niht entuon,
sô stê in vrides suon,
unz ir entwîchet hin dan,
als verr, daz er unde sîne man
über daz wazzer mugen komen,
daz nieman daz leben werd benomen .>
dem künec ez beheit.
ze boten wart bereit
von mîssou der alt,
der was ein rîter balt,
zuhtic unde grîs.
er dûht den künec sô wîs,
daz ez verrihte wol sîn sin.
ein boten sand er vor hin,
der im geleite brâht;
dâ im hin was gedâht,
dar kêrt er zehant.
künec wêlân er vant
vor sîm gezelte ûf einem gras.
er warp, als im enpholhen was.
dô er sîn botschaft het getân,
dô sprach der künec wêlân:
 <ich kum im wol, ich kum im wol,
ich weiz wol, waz ich . tuon sol .>
anders antwurt er im niht.
der mîssouwaere kêrte geriht,
dâ er den künec von bêheim vant.
dem sagt er zehant
künec wêlâns antwurt,
an der man niht enspurt
weder übel noch guot.
 <nû seht, her, waz ir tuot!>,
sprach man zuo dem künec dâ,
 <die unger wolden aber sâ
mit irn listen uns undervarn,
dâvor sul wir uns bewarn
mit schiltwach unde mit guoter warte.
die unger widersitzent harte,
daz si mit iu strîten,
si wellen nur bîten,
ob si iuch möhten überligen .>
 <zwâre, des sîn si verzigen,>
sprach der künec ûz bêheimlânt,
 <daz ich dâmit werd geschant,
daz ich den vînden kêr den nac.
ich laeg ê hie sô manegen tac,
daz iuch sîn wundern müeste.
ez ist noch niht sô wüeste
daz lânt hie zôsterrîch,
ez muoz uns volliclich
berâten alle wîle .>
der künec enpôt mit île
hern paltram hinze wienen,
er wold ez iemer umb in dienen,
daz er an im niht verzagt.
im waere vürwâr gesagt,
in wolt der künec von ungern
ab dem veld erhungern.
gaeb er im dâr zuo trôst,
daz er der sorgen wurd erlôst,
daz er ez hiet ze sînen triwen,
ez sold in niemer geriwen,
ob er in mit kost verlaete.
nû hôret, waz hêr paltram taete.
unlâng er sich darumb besprach,
er hiez dem boten wesen gâch,
er solde dem künec sagen,
daz er sich niht liez betrâgen,
er solt des ungesorget sîn,
vleisch, brôt unde wîn
unde swes er vürbaz baete,
des wold er im geraete
tuon von sîn selbes guot.
 <sît er sô tugentlich gemuot
ist, daz er des geruocht,
daz er ez an mich suocht,
zwei môneit, sol ich leben,
wil ich im darumbe geben,
swaz ich vor hân genant.
daz mugen dann ander sîne lânt
volenden mit kost:
die wîl in der vrost
ab dem velde niht entrîbet,
zadelshalp er wol belîbet>.
Lxi . dô die botschaft vernam
der künec von hern paltram,
daz begund im vröuden mêren,
die brieve er den hêrren
zeigte, die sprâchen al gelîch:
 <ez schînet wol, daz ôsterrîch
ist êren unde guotes vol;
diser man iemer sol
von dem künec haben danc .>
nû kom darnâch vil unlânc
ein unger an die march gerant,
der rief her über sâ zehant,
wâ der mîssouwaer waere,
unde bat, daz er niht verbaere,
er kaem ze künec wêlân.
mit des kuniges urloup rand er dan,
dâ der unger her lac.
vil kluoger rede der künec pflac
gegen dem mîssouwaere,
 <daz uns ist harte swaere
ditze ligen beidenthalben.
ich bin mit mînen valben
worden des ze rât:
swaz dîn her heres hât,
als du rette wider mich,
wil er dâmit hinder sich
als verre heizen entwîchen,
daz ich sicherlichen
über daz wazzer komen mac,
sô sî unz an den vierden tac
staeter vride zwischen uns beiden
unde lâzen uns dann nieman scheiden,
wir tuon, des uns ist gedâht>.
als schier die botschaft widerbrâht
der missouwaer dem künec het,
dô îlt der künec an der stet,
daz man dervon niht enlieze
unde ez bestaetigen hieze.
die wîsen hern daz tâten.
dô siz volendet hâten
mit guoter bestaetikeit,
der bêheimkunic hiez sîn bereit
sîn her unde vruo ûf brechen;
si soldenz alsô zechen,
daz von kernden herzog uolrich
unde die stîraer algelîch
der nâchhuote pflaegen
unde daz vür rite mit den wegen
iegliches hêrren marschalch.
der künec ernstlich enphalch,
daz man die herberg verre naeme
unde daz ûz dem harnasch nieman kaeme,
swaz si des tages hin rîten,
nû wart lenger niht gebiten,
des morgens, dô ez tagte,
daz her sich ûf wagte
unde wolt von dannen varn,
der künec kêrt mit sînen scharn
gegen stuotpherrich,
dâ wold er nider legen sich.
Lxii . hie wirt daz maere niwe
von ungerischer triwe
hân ich dicke vernomen
unde kunde sîn nie zende komen,
unz ich ez des selben tages sach,
dô daz tiutsche her ûf brach
unde sich liezen an den vrid,
seht, dô wolde si dâmit
vil gerne versniten hân
von ungern künec wêlân,
wand ez was alsô geret,
daz er stille an der stet
zwêne tage solde ligen,
des was man von im verzigen,
die unger sich des vreuten,
daz sich die schocke streuten,
den si wâren gehaz,
künec wêlâ vil gar vergaz,
swaz er gelobt des vordern tags.
die unger kômen slage slags
über die march geswumen,
ir zal deheine sumen
nieman kund ervinden,
mit geschrei si kômen hinden
an die, die dâ huoten nâch,
der wartman einer kom unde sprach:
 <ir hêrren, seht, waz man tuo!
ich waen, der künec sî ze vruo
hiut von hinnen gevarn,
welt ir den lîp bewarn,
sô bindet balde wider ûf.
wir komen iezunt ze hûf,
die unger varent an uns her .>
 <rossâ ros! sperâ sper!>
einer wider den andern rief;
swes meidem zallersnellist lief,
die wurden nâch dem künec gesant,
daz er îlte sa zehant
unde mit dem her er wider rit,
wand man mit den ungern strit,
der künec sprach unde erschrac:
 <oy, wie ist der vierde tac
sô schiere hin vergangen!
der unger künec hât hiut begangen,
des er iemer ist geschant .>
her wider kêrt er zehant
unde schicte an der zît
sîn schock ûf einen strît
ordenlich unde eben,
nû heten umbegeben
die tiutschen allenthalben
die unger unde die valben
unde striten mit in vast,
vil schiere dort her brast
diu schar von ôsterrîch,
die kômen hurticlich
gevaren an die unger,
ein vrecher helt junger
der selben banier vuorte,
in die dick er ruorte
ze helfe den stîraeren:
von valkenberc den maeren
sach man des tags gebâren,
daz alle, die dâ wâren,
prîsten in von schulden:
 <daz in der künec in hulden
hin vür iemer haben sol,
zwâr, daz dient er hiute wol .>
die wîl die schar riten zuo,
nû hôrt, waz künec wêlâ tuo.
er was noch enhalp der march,
vor dem strît er sich barch,
er wolt niht selben vehten.
kûm mit zehen knehten
reit er ûf einen lêwaere,
dâ verrihte in der maere
der priuzel hêr heinrich.
er sprach: < her, die sint von ôstrîch,
die ir dort seht mit scharn
zuo den stîraeren varn .>
künec wêlân sprach: < wer ist der?>
dô er dort sach varen her
von brandenburg den marcgrâven.
der priuzel sprach: < die dort her draven,
hêrre, daz sint die sahsen snel,
von den wirt hiut noch manic vel
in dem strît entrennet.
swer si reht erkennet,
der mac si wol schiehen,
wand si siht nieman vliehen
ûz deheiner hert .>
 <nû wer ist, der dort her vert?>
sprach aber künec wêlân.
 <hêrre, daz sint die pôlân,>
sprach aber der priuze,
 <ir kleine ros sint sô hiuze
unde sô gar verdraet,
daz man si erlaet
hin ziehens ûf dem acker.
in getrût der künec ottacker,
daz siz hiute schaffen wol.
ein banier swarz als ein kol
mit einem wîzen adelar
swebt ob der pôlânischen schar .>
nû woy, welich ein pumpern
man hôrte von hersumpern,
dâ man des kunigs schar sach,
diu durch die molten her brach.
si was nû diu leste.
gegen der sunnen gleste
die decke unde die helm,
man sach durch den melm
brechen maneger hande blic,
reht als ob der semernic
waer ein durchsihtigez îs,
unde daz vier sunnen iren wîs
darinne solden brechen-
solich blic wart gesehen,
dô man die sehsten schar kôs.
daz der bêheimkunic ungern verlôs,
daz mohte dâ wol schînen.
er îlte zuo den sînen
unde tete in helfe unde rât.
künec wêlâ den priuzel bat,
daz er in ûz den maeren
verrihte, wer die waeren,
die er dort her sach draben.
er sprach: < her, die gehaben:
unde mugen niht gewîchen.
ir seht den künec rîchen
selben daher zogen.
diu verdacten ros brogen
sich ich under sînem vanen .>
hern dietrich spatzmanen
sach man die banier leiten:
in einem rôten samît breiten
was geworht ein lewe wîz.
ouch heten ir baniere vlîz,
die von merhaeren wârn:
ein geschâchzabelten arn
von rôter unde von wîzer varbe
sach man ob in begarbe
waejen von dem winde.
der künec gâhte swinde,
er kom ze rehter vehtezît.
nû het sich beidenthalp der strît
in einander gemenget.
ob ich daz maere gerne lenget
unde seit der unger zuo zogen,
dâ waer ich selbe mit betrogen.
si en westen selp, wâ oder wie
si komen an die tiutschen hie:
wand als bald si komen über wazzer,
ir deheiner was sô lazzer,
er gâhte vür den andern hin.
daz tetens alle ûf den sin,
daz si vürwâr wânden,
ê die von tiutschen lânden
ze warnunge kaemen,
daz si in ê benaemen
beide lîp unde guot.
dô wâren si sô vruot,
daz si ze wer komen.
swer reht hiet war genomen,
wie dâ striten die von stîr,
reht als der schûr marbe zwîr
sleht ab dem dürren boum,
alsô tranten si den soum,
dâ botich unde hals an einander stôzet.
manic hals wart dâ geblôzet
des houbtes, daz ê darûf was.
ein banier grüene als ein gras,
darinn ein pantel swebte
blânc, als ob ez lebte,
die vuort der degen maere,
der alt wildoniaere.
Lxiii . swer gerne vrumiclîchen tuot,
der dem lônet, daz ist guot,
in lust der arbeit dester baz.
die stîraer wol verdienten daz
des tages- si teten vrumiclich-
daz si der künec solt machen rîch
umb ir vrumiclich gebârd.
wand dô der strît erhaben wart,
des wart gen in begunnen.
die hêrren wol versunnen
von dem ersten hinz dem lesten
wâren dâ die besten.
ouch schuofz der kernaer hêrre
sô wol, daz man sîn êre
noch hiut darumbe prîsen sol.
si namen ungefüegen zol
von künec wêlâns gesinde.
herzog uolrich vaht swinde
unde hêr pfilip sin bruoder.
der unger manic vuoder
von in beiden wart erslagen.
ich hôrt ouch vürwar sagen,
daz die von ôsterrîch
des tages algelîch
die unger triben hinder sich.
der banier mit dem wîzen strich
sach man si vaste volgen,
daz si den valben warn erbolgen,
vil wol si daz bewaerten:
si nâmens bî den berten
unde würgten si ze tôt.
maneger drizic hengest bot
ze schoener huote ze geben,
daz man in lieze bî dem leben.
daz hieten etliche getân,
möhten si vernomen hân
die valbischen sprâch.
die sahsen man des tages sach
begên manic vrumikeit,
wand dem marcgrâven leit
was umb den schaden vor lâ,
den rach er vrumiclichen dâ.
die pôlânischen hêrren
den ungern sach man mêren
beidiu ach unde wê.
daz gras unde der grüene klê
wurden begozzen mit bluote,
daz man darinne wuote
wol unz an die sporn.
swie hoch si sint beschorn,
si sint ze strîte nutze.
manegen valben daz gebutze
ûf die erden wart gelâzen.
die bî dem künec sâzen
ûf den verdacten ravîten,
die sach man sô striten,
swaz in enkegen reit,
daz wart vor in nider geleit
als der hanf vor der eiden,
ez was niht guot ze scheiden.
dô der künec selben dructe
mit sîner schar, dô verructe
sich der strît sô vaste,
mit hurt er zuo braste
unde hiete gern gestriten.
die unger des niht enbiten,
ûzen umb man si rennen sach.
aber dem diu tôrheit geschach,
daz er zuo in nâhen kom,
dem wart zehant benom
beidiu lîp unde guot.
ir schade den valben wê tuot.
man sach si sêre zannen
unde gegen den ôren spannen
ir hurnîne bogen.
ez wart manic senib ab gezogen,
daz si alle zefuor.
man möht sô manic bogensnuor,
als man dô sach zekrachen
hin wider niht gemachen
ûz tûsent zigenhiuten.
ich kan iu niht bediuten,
wie dick her zuo dem mâle
vlugen gêr unde strâle
gegen den tiutschen schocken,
reht als die snêflocken
winderzîten vallent nider.
künec wêlân vor noch sider
nie gewan sô grôze mâht,
in sînem dienst er dar brâht
liut von manegen sprâchen:
Zôkel unde walachen
die komen allenthalben
gesamnet mit den valben,
Sirven unde niugaere,
Turken unde tâtraere,
Râzen, pozzen unde krawâten,
ir hêrschaft die hêrren hâten
zungern von dem künec rîch,
darumb si muosten dienstlich
künec wêlân wesen undertân.
Lxiv . nû hôret, wie ez wart getân
an dem strîte bî der march,
die unger wurben starch,
ob in möht sîn gelungen
von bêheim an dem jungen,
dô pflâgen si sô starker wer
der vürste unde sîn her,
daz die unger ungezalt
wurden von in dâ gevalt,
unde dô si sâhen den val,
seht, dô rûmten si daz wal.
die unger gâben versengelt,
an die marche über velt
in was ze vliehen gâch.
künec wêlâ zuo dem priuzel sprach:
 <nû sag mir, lieber heinrich,
ze wiu sich daz gelîch:
über velt unde über loup
sich ich ungefüegen stoup
gên ûf als ein wolk .>
 <her, daz ist iur volc,
si habent den sig verlorn>,
nû het künec wêlâ ûz erkorn
zwêne meidem sô guot,
daz in des dûht, er waer behuot,
swenn er ûf ir einen kaeme,
ob er iemens war naeme,
dô er vliehen wolt von dan?
jâ, sînen sun stephan
er hiez unde bat,
daz er mit im vluhe drât.
er verdâhte sich des besten,
 <got gehaz den lesten!>
sprâchen, die dâ vluhen hin.
künec wêlân stuont al sîn sin
gegen dem plattensê zetal,
wer dâ belibe zuo dem mâl
oder dannen komen waere,
des enfrâgt er nieman maere.
ich gehôrt bî allen mînen tagen
von solhem stoube nie mê sagen.
diu molte was als dicke,
daz der sunnen blicke
nieman dâ durch kôs.
dâ von manic unger verlôs
an dem wazzer den vurt.
an wiu man daz spurt,
daz wil ich iu kunden,
in des wâges unden
vierzehen tûsent man versunken
der unger unde ertrunken,
ân die ûf dem wal beliben,
die tiutschen vor hin triben
ir vinde vor in verre,
dô wart ein taeterischer hêrre
begriffen an der vluht,
an dem der künec die zuht
tete, der im was ze vil.
ein tulmetsch sprach: < herr, er wil,
darumb daz du in lâzest leben,
als manegen guoten meidem geben,
als hâr ûf sînem houbte ist .>
dô gedâht der künec an der vrist
an die verlust, die er nam vor lâ:
den tateraere hiez er sâ
an einen boum henken,
er sprach: < ez sol niht lenken
deheiner slahte guot
eins sô rîchen . kuniges muot,
als man mich hât unde ouch bin .>
dô die unger alle hin
entwichen unde ertrunken wârn,
der künec hiez hin wider varn
unde ligen ûf der walstat,
unz daz er wurde ze rât
umb sîn geverte vürbaz.
künec ottacker niht vergaz,
er dancte vlîziclich
den hêrren al gelîch
unde gelobt ze tuon mit staete,
swes man in iemer mê gebaete,
unde swenn er wurde gemant,
wie er êre, guot unde lânt
des tages behabte von ir schulden,
sô solden si mit sînen hulden,
swes si geluste, an in gern,
unde daz er si des wolt gewern,
bî sînem eid er in des jach,
wann aber ditz allez geschach,
daz tuon ich iu ze wizzen:
dô sît krists burt wart verslizzen
zwelf hundert jâr der zît
unde sehzic gelîch, dô was der strît,
des ich ze sagen bin gebeten,
an dem tage sant margreten.
die dâ mit sigebaerer maht
wâren, den was kurz diu nacht.
Lxv . des morgens, dô ez tac wart,
dem künec riet man zuo der vart,
sît er die unger het verjeit,
daz er sich in daz lânt leit,
des râtes wold er volgen,
wand er was erbolgen
den ungern, umb daz im gewar.
daz her hiez er allez dar,
die noch dishalp wârn,
über die marche varn
gegen prespurc zetal.
daz lânt hiez er über al
an grîfen mit brant.
nû wurden boten gesant
von den ungern drâte
ze künec ottackers râte,
die bat man vlîziclich
von den besten in dem kunicrîch,
daz si durch got des gezaeme,
daz man den künec von bêheim naeme
von solhem unmuot.
ez waer beidenthalp niht guot,
daz diu lânt alsô verdurben:
daz si ez enhalp wurben,
sô daz ez wurd understanden,
sô wolden si inz enplânden
gegen dem künec wêlân,
daz ez wurde hin getân.
ouch hôrt ich hernâch jehen,
ez waer etlich miet geschehen
etlichen râtgeben,
den darumb daz leben
hernâch gekurzet wart,
daz si dem künec sîn vart
widerrieten durch die miete.
ob manz den boten wol erbiete?
jâ, daz muget ir wol wizzen.
die hêrren sich des vlizzen,
die dâ wâren geheim
künec ottackern von beheim,
si triben dâr zuo
beidiu spât unde vruo,
unz daz der künec erbeten wart,
daz er gestüende ab der vart.
dem biderben unde dem wackern
von bêheim künec ottackern
als lânge si an lâgen,
unz siz brâhten ze tagen.
von kernden herzog uolrich
der unger boten êrlich
vertigt unde von brandenburc
der marcgrâf biderb unde kurc.
künec wêlân si enputen daz,
daz zwischen in der grôze haz
in rede gesazt waere,
ouch enputens im diu maere,
er solde senden sînen rât
zuo in an eine stat
niderthalp prespurc einer mîle:
an der selben wîle
wurde lîht etwaz erdâht,
damit si wurden brâht
ze vriuntschaft unde ze suon.
swaz man die boten hiez tuon,
des vermiten si niht.
si kêrten vür sich geriht,
dâ si künec wêlân vunden.
dem sagtens an den stunden,
waz si heten erworben.
si sprâchen: < herr, ez waer verdorben
Ungern, daz guote lânt,
waer diu reise niht erwant,
der der künec von bêheim hiete muot.
nû seht, hêrre, waz ir tuot:
als ez dort ist geret,
sô sult ir an der stet
den besten iwern râtgeben
vollen gewalt gegeben,
die selben sache zenden.
ouch sult ir si senden
niderhalp prespurc an ein stat,
dar kumet ouch enes rât,
von kernden herzog uolrich
unde von branburc der vürste rîch,
ân ander hôhe hêrren.
dâr zuo sult ir kêren
alle iwer sinne,
wie man der red beginne,
daz man witze an uns spür .>
der künec sande wider unde vür,
swâ si wîse liute westen;
darûz lâsen si di besten,
künec wêlân zuo den sînen sprach:
 <nû lât iu wesen niht ze gâch
unde seht, daz ir ez alsô zechet,
daz ir iuch iht versprechet,
drôlich rede sult ir schiehen
unde die suone niht ze hôhe ziehen,
überhebet uns vürbaz arbeit
unde doch nâch der gerehtikeit;
swâ ir muget, sult ir ez legen.
wand die dâ koment her enkegen
von dem künec von bêheim,
gegen den ist ringe als ein veim
iwer witz unde iwer sin .>
dâmit vertigt er si hin.
ouch kômen ent herab gedrabt,
von den ir ê gehôrt habt,
unde dô si kômen ûf daz velt,
dô sluoc man ûf zwei gezelt,
dâ giengen si under,
ieglich teil besunder.
der rede si begunden,
sô si beste kunden.
wîsiu rede was dâ wol veile,
si lâsen ûz ieglichem teile,
den man der rede möht getrûn:
von olmunz bischolf brûn
unde der bischolf von golischâ
der undersprâche pflâgen dâ.
eines tages vruo
griffen si dâr zuo,
daz si anders pflâgen niht,
unde wart doch kûme verriht
in vier ganzen tagen,
die ebenung wil ich iu sagen:
ez wart alsô verrihtet dâ,
daz der junc künec wêlâ
sich des liez gezemen,
daz er zder ê solt nemen
des marcgrâven tohter
von brandenburc . daz mocht er
tuon mit grôzen êren,
wand man zalt den hêrren
ze rehtem ôheim
künec ottackern von bêheim.
mit der hîrât
sold al vîntliche tât,
diu beidenthalben was getân,
zwischen in ein ende hân
unde aller dinge sîn verkorn.
beidenthalben wart gesworn
diu hîrât unde diu suon.
der künec von bêheim wolde tuon
die koste, diu dâr zuo gehôrt;
aller ding unz ûf ein ort
wart diu hîrât geret.
diu solt geschehen an der stet,
daz dâ heizet in der vizze.
swer sîn niht enwizze,
wie diu selb hôchzît ergie,
der sol darumbe vragen die,
die dâ wâren zuo der stunt.
doch wil ich iu sîn machen kunt,
als mir dâ von ist geseit.
der künec von bêheim dannen reit,
sîns hers er sich zeliez-
daz wart sîn ungeniez,
daz in betrouc sîn sin.
dô zogt er gegen wienen hin,
dâ wart er wol enphangen.
wie ez dort was ergangen,
daz sagt er sînen kunden.
darnâch in kurzen stunden
dô begund er den sagen,
die des jârs des amtes pflâgen,
daz was her kuone unde her gôz,
den sagt er daz blôz,
daz si im sunder strît,
gewunnen zder hôchzît
vollen rât an allen dingen:
 <swaz ôsterrîch niht möht volbringen,
daz nemt in stîr unde in merhaeren.
ich wil erzeigen unde bewaeren,
daz ich bin des guotes
bewegen unde des muotes
unde daz wir kost niht entsitzen.
nû sît in den witzen,
daz ir betrahtet eigenlich,
waz nû zwêne künec rîch
zeiner hôchzît sullen hân,
daz dehein manegel daran
iemen widervar.
bringet vieriu dar,
der man kûm einez bedarf .>
diu gesidel er entwarf,
als er si haben wolde;
ûz silber unde ûz golde
hiez er albereit
wurken zaeme unde gereit;
scharlach unde brunât,
paltikîn unde siglât,
grâ, hermîn unde bunt
mê dann umb zweinzic tûsent pfunt
muost man zder hôchzît koufen.
mit brieven hiez er loufen
sîn boten unde rîten
nâhen unde wîten
über al zuo den hêrren,
swer in wolde êren,
daz sich der dâmit vür naeme
unde êrlich zuo der hôchzît kaeme.
vlîziclich er si des bat.
wanne unde an welher stat
man in an der hôchzît vund,
daz hiez er in machen kunt
mit brieven unde mit sag
unde reit er dâmit gegen prâg.
vil boten er dô sande
umbe in dem lânde
unde diu dâ stôzent her an,
Brezlâ unde pôlân,
Sahsen, mîhsen unde duringen.
der künec begunde darnâch ringen,
wie erz volfüert nâch sînen êren.
er luot der selben lântherren
unde aller, den er getrûte.
nû erhal unde erlûte
diu hôchzît sô verren,
daz vil vremder hêrren
ir heimlich boten sanden dar,
daz die solden nemen war,
wie diu hôchzît ergienc.
nû hôret, wie manz âne vienc.
Lxvi . dô diu zît hin verswant,
ûf die der künec ûz bêheimlânt
die hôchzît kundet unde seit,
dô wart ein brücke alsô breit
über die tuonou geworht,
daz darüber âne vorht
zehen neben einander riten,
nû wart lenger niht gebiten,
hêr gôz unde hêr kuon,
die manz het heizen tuon,
die brâhten sô vil dar,
swer sîn reht nam war,
der muoste vürwâr jehen,
daz er nie mê het gesehen
an hôchzît noch an deheiner stat
an allen dingen sô vollen rât.
dâ was nur von wîn,
swaz liut in zwein lânden sîn,
heten die trinkens begunnen,
in waere wînes niht zerunnen,
die wîl diu hôchzît het gewert.
als sîn der künec von bêheim gert,
rehte alsô vand er.
ez was geschubert über einander
vunf hûfen von vuoter.
nieman ist sô unguoter,
der ez dort hete gesehen,
er müeste sîn mitsamt mir jehen,
waer ich im halt unmaere,
daz ieglich hûfe groezer waere
denn diu kirch ze salhenouwe.
dâ was diu heide unde diu ouwe
veister rinder vol
unde swaz dâr zuo gehôren sol
von swînen unde von kleinem vich.
mit der wârheit ich gich,
wand ich hân ez wol ervarn,
daz von allen, die dâ wârn,
waer in vier wochen niht verzert,
swaz vihes dâ stuont in dem wert
unde daz man zuo sach triben.
ungerechent muost beliben,
swaz koste an dem brôte lac.
mir sagte sît, der sîn pflac,
daz er sîn zuo der stunde
nie zal erfunde,
wie vil des brôtes waere,
unz daz des kunigs schribaere
zuo der reitung sâzen:
daz brôt, daz si dâ gâzen,
unde mit dem, daz über wart,
der selben reitunge wart
weizes tûsent mutte,
an daz man hin schutte,
daz nieman nemen wolde.
swer daz reiten solde,
der mutte waere wol vier hundert.
eines dinges mich wundert,
wâ man nam daz geraete
an hüenern unde an wiltpraete.
des vuorte man dar sô vil,
daz ich wol sprechen wil,
als ich ez dâ hôrte merken,
ob al die meisen unde sperken
in ôstrîch unde merhaeren
hüener gewesen waeren,
der genuhte waer genuoc.
diu tuonouwe kûm getruoc
in den scheffen der spîse last.
in dem gedrenge manegez brast.
Lxvii . nû was ouch diu zît komen,
als ir wol habt vernomen:
dem künec enpôt man unde seit,
ez waer allez bereit,
daz man zder hôchzît haben solde,
niht lenger er sich dô wolde
mit dem geverte sûmen.
bî den wegen hiez er rûmen,
dâ er her zogt,
Ôstrîch des lândes vogt,
mit sîner muomen, der brût,
diu was im wol sô trût,
daz in deheiner milte
gegen ir bevilte,
er tete ez allez gern.
er wolde niht enpern,
dâ die vrouwen vuoren her,
inder rîter unde ouch er
muosten dâ ritterschaft geben
vor den wegen unde enneben.
ich kan ez allez niht erzellen,
swes mit koste unde mit ellen
ie dem hêrren was gedâht,
wie daz allez wurd volbrâht,
als des kuniges will unde bet ouch was.
ez wart der klê unde daz gras
zuo der selben wîle
bî der strâze wol ein mîle
vertreten mitsamt den bluomen,
dâ der künec mit sîner muomen
gezoget in die vizze kom.
ich hân alsô vernom,
daz manic hundert tûsent man
kom geriten ûf den plân
niht wan durch schouwen,
dâ der künec mit den vrouwen
sô erheben zuo vuor.
manic alt varender man des swuor,
er müest des vürwâr jehen,
daz er nie hete gesehen
bî allen sînen zîten
an kunigs noch keisers hôchzîten
sô êrlichen anevanc.
michel wart daz gedranc,
dâ die vroun sich nider liezen.
des kunigs amtliute hiezen
der hêrren schaffaer nemen,
swes sich der man liez gezemen;
des stiez in nieman dehein zil,
er naem sîn lutzel oder vil,
wand man het sîn volle stat.
darnâch wart der künec ze rât,
wie man des morgens solde varn.
er hiez vlîziclich bewarn
unde jach, daz er niht enwolde,
daz iemen buhurdieren solde,
ân der dâr zuo wurd benant.
der ieglichem wart gesant
ein überzogen huot
von zendal, der was guot,
gehalbieret wîz unde rôt.
bî lîb unde guote er gebôt,
unde swie des niht geschehen waere,
sô manic rîter maere,
als dâ was zesammen komen,
den mocht daz nieman hân benomen,
si heten al gebuhurdieret.
darumbe wurden ir gezieret
mit den hüeten wan vunf hundert,
die wurden ûz gesundert
zuo dem buhurte.
dô man den andern tac spurte;
unde diu nacht ein ende het,
dô began man an der stet
diu gesidel ze bereiten,
manegen samît breiten,
paltikîn unde pliat,
dâmit der künec diu sidel bat
über al verdecken,
wem solde daz niht wecken
hôchgemüete unde hôch vart?
des marcgrâven tohter wart
gekleidet alsô wol,
als ein brût ze rehte sol
von sô hôher geburt,
als man an ir geslehte spurt.
armuot was dâ tiwer,
wand diu süez unde diu gehiwer
waz si znaehest . an irm lîbe truoc,
waer ich mit worten sô kluoc,
daz ich wol prüeven kunde,
des wold ich danken mînem munde,
nû mac des von mir niht geschehen,
wand man lie mich es niht sehen,
swie gern ich kameraere
dâ gewesen waere,
dâ man die minniclichen
kleidert heimelichen
in die naehsten wât,
dô was dâ mîn wol rât,
wand die der süezen wâren bî,
die wâren werder dann ich sî.
der roc, den man an ir vant,
der was ein pfelle von tryant,
sô tiwer unde sô guoter,
daz ich sîn mîner muoter
dicke wünschte her heim.
manic tierlîn kleine als ein gleim
ûf dem pfelle was gebolt
von arâbischem golt,
daz begund den ougen gegen brechen,
daz nieman lânge mocht gesehen
an der marcgrâvinne roc.
vil manegen valben, reiden loc
bedaht ein schapel schône:
von engellânt des kuniges krône
ist niht sô tiwer geaht.
ir brust ein vürspan bedaht,
daz pflac solher rîcheit:
waer sîn hie gewonheit,
als man datze ungern tuot,
dâ man kleinât unde meidem guot
gegen lânden kan ebentiwern
sô mohte man der gehiwern
vürspan wol genôzen
zwein lânden grôzen-
unde diu doch niht waern gelîch
Stîre unde ôsterrîch:
wand diu sint ein solher hort,
swelich vürste ir bekort,
der gert ir deheinen wandel.
der minniclichen mandel
was geworht ze nâsitz.
sîn schîn gap solhen glitz,
sô sêr daz golt darûz glaste,
daz ez diu ougen muote vaste.
manic bilde was daran geweben,
rehte als ez solde leben,
diu gâben kostpernden schîn.
ein veder blânc hermîn
was darunder gefurrieret;
mit berlîn gewieret
gienc ein liste hin zetal,
diu was lânc unde niht smal,
ouch lac daran manic edel stein.
ein swarz brûner zobel schein
bî ir halses blenke.
si was an der krenke
mit einem gurtel umbevangen;
maneger guldînen spangen
was der selbe gurtel rîch.
dô diu minniclich
alsus gekleidet wart,
diu vrouwe an der selben vart
in ein munster wart gewîst.
der meister dicke wart geprîst,
daz er ez alsô het geschict:
ûz tuoche wart nie geflict
dehein sô kostlich werc.
ez stuont von verren als ein berc
ûf vesten zeltstangen.
die kirchen het umbvangen
ein kirchknopf von tuoche.
mesgewand unde buoche
was diu kirche wol berâten.
den künec die hêrren bâten
an den selben zîten
mit in ze velde rîten,
dâ her zogten die von ungern.
daz schouwen liez dâ nieman hungern,
swie lânc der man het gevast.
wol einer tiutschen rast
was daz gezoge lânc.
michel wart daz . gedranc,
dô die unger zogten zuo.
ez was ze guoter mâze vruo,
dô si kômen geriten.
die unger heten an gesniten
manic hundert scharlach,
darunder man gezogen sach
hermin bunt unde grâ:
ez het der künec selben dâ
mit êren an getragen.
manegen gienc umb den kragen,
als si noch dunkt genaeme,
ein mederîn gebraeme
ûf einem hôhen golliere.
mit maneger hant geziere
riten zuo dem mâle
geschoct umb ir krâle
die mit den lângen berten.
ir hôchvart si bewaerten
unde ir rîcheit dâmit
nâch dem taeterischen sit,
darab uns tiutschen eiset.
si heten gesneiset
an ir berte mit vlîz
manic edel berle wîz
unde manegen edlen stein.
in wâren diu kinbein
gezogen ûz mitsamt dem barte.
hieten si sich alsô harte
mit dem gesteine beflohten,
dô an der marche wart gevohten!
dô hiezen si ez wol behüeten.
ûf ir ungerischen hüeten
dâ sach man gestecket în
maneger hande vederlîn
von pfâwen, diu vil schône glizzen.
die hôhen heten sich geflizzen
ûf irn hüeten silberknophe.
ir hâres strenen unde ir zophe
die gâben von spaehe glîz,
ir schiter hemde wâren wîz
unde giengen vür die engen rocke,
si wurden als die rêchbocke
gekaphet von den tiutschen an,
der alte künec wêlân
unde sîne süne wacker
von dem künec ottacker
wurden wol enphangen,
dô daz was ergangen,
dô wart ein michel gedranc
hin, dâ man die messe sanc.
dar wîste man die hêrren,
künec wêlâ hiez lêren
Wêlân den jungen, sînen suon,
wie er gebâren unde tuon
solde zuo der hîrât.
einen rinc stellet man drât.
an witzen unde an kunste kluoc
vant man dâ bischolf genuoc,
die tâten in die ê bekant,
künec wêlân sich underwant
als balde sîner snüer.
swer dâ wider oder vüer
rîten oder gen wolde,
von gedrange der dolde
michel nôt unde arbeit,
künec wêlâ mit den sînen reit
hêrlich in diu gesidel.
ich wil gedagen umb ein videl,
solt man gehôrt haben irn dôn:
swie grôz unde swie schôn
diu niwensteter glocke ist,
man het si zuo der selben vrist
niht gehôrt über al,
sô grôz was der tambûre schal,
von pûken unde pusûnen.
swer dâ iht het ze rûnen,
der mohte daz wol sparn.
sô hôchvertlich kom gevarn
der unger künec an sîn gemach,
dâ man in erbeizen sach,
dô er gesaz ze tische,
maneger hande vische,
von zam unde von wiltpraete
was dâ solch geraete,
daz ich iu erlouben wil,
daz ir sîn lutzel oder vil
nemt in iwern gedanc,
unde wizzet dennoch sunder wanc,
daz sîn waere verre mê.
Wêlân der künec hêr
harte vrôlichen az,
wand er selp sehster künec saz:
sîner süne wârn zwêne dâ,
Stephan unde wêlâ,
die dâ gekrônet sâzen,
unde der künec von râzen
unde der künec von matschouwe-
des selben husfrouwe
was an underwint
künec wêlâns kint-
unde der künec von sirvîe.
wizzet, daz die drîe
durch reht daz niht versmâhent,
daz si ir krôn enphâhent
von der unger hêrren,
dannoch waltet er der êren,
daz im dienent unbetrogen
vunf mehtic herzogen,
die ir hêrschaft hant von im:
daz ist der herzog von agrim
unde der herzog über walt,
des rîchtum ist manicvalt,
unde der von krawâten,
Poznaer ouch einen hâten,
des si ze hêrren jâhen.
den vünften lât iu niht versmâhen,
der ist herzog der turken.
mit geriht volwurken
mac ich niemer die zal,
swaz hôher grâven über al
under im der künec von ungern hât,
die man hât an vürsten stat
durch ir gewalt unde rîchtum,
des ich zende noch ze drum
mac iezunt komen niht.
maneger hand geriht
man vür die unger holt:
von emerberc hern perhtolt
der künec von bêheim gebôt,
daz er schüef, daz âne nôt
die varenden liute solden lâzen
die unger, al die wîl si âzen.
swie ez doch hêrlichen stê,
daz man vür vürsten tische gê
umb si mit gedrange,
den ungern tuot ez ange.
Lxviii . nû lâ wir si ezzen.
des sich het vermezzen
von bêheim der künec rîch,
daz hiet er gerne êrlich
an gevangen unde volbrâht,
als er sîn vor het gedâht.
dô er in diu gesidel kam,
grôzen schal man vernam,
wand die dâ nû kômen gevarn
mit den geflôrierten scharn,
die wolden ritters amt enphâhen.
ein bischolf begunde gâben
unde gap in den segen.
die selben swertdegen
mac ich iu sunder niht genennen,
wand ich ir namen niht erkenne,
wan mîn hêr ott von liehtensteine,
den ich mit dienste meine
unde mit triwen bin holt.
swelch hêrre daz umb mich versolt,
als er mit güete hât getân,
des mües ich iemer vrum hân
an guote unde an êren.
dâ von ich sîn als mînes hêrren
gewehen sol ze rehte.
mit manegen hôhgebornen knehte
ritters amt er enphienc.
al zehant dô daz ergienc
unde sich der buhurt solde heben,
den man die hüete het gegeben
mit zendal gehalbieret,
die kômen geleisieret
mit sô grôzem gebrech,
daz manic rîter vrech
wart alsô gemundert,
daz mich sîn iemer wundert,
dô der buhurt ergie,
daz darunder zehen knie
wâren iht ganz beliben,
sô nâhen si zeinander triben
diu ros mit den sporn.
an dem antlutze vorn
enphie dô manic rîter mâl.
ungefüege wart der schal
unde der buhurt wart sô herte,
daz die unger ir geverte
zuo den tiutschen het gerouwen:
si wânden, daz ûf si gebrouwen
ein ungefüege waere.
unde mit dem selben maere
kom ein unger gerant,
als im der zagel waer verbrant;
ein wartman in kûm vernam,
als unstetelich er kam
vür künec wêlân gevarn,
er sprach: < herr, ir mugt wol sparn
vürbaz iwer ezzen:
disiu wirtschaft ist gemezzen
als krîmhilten hôchzît!
die beier habent einen strît
an gevangen under in,
ich waen aber der ungewin
uns ungern sî vil nâhen .>
dô wart ein michel gâhen:
 <luot her! schier her luot!>
daz wort dûht si sô guot,
si riefen iemer mê daran.
Wêlân dem künec unde stephan
unde des marcgrâven eidem
drî snelle meidem
wurden dar gezogen,
darûf kômen si geflogen
unde entwichen dem gestrûz,
unz man in brâht her ûz
sînes sunes konen,
diu muoste nû gewonen
der ungerischen reise,
die unger ûz der vreise
wolden sîn entwichen,
si îlten unde strîchen,
swaz si mohten, heim,
dô man dem künec von bêheim
sagte, waz dâ was geschehen,
den hôrte man vürwâr jehen,
vür daz laster starc
gaeb er zehen tûsent marc,
in dûht, er waer dâmit geschant,
daz die unger heten gerant
von der hôchzît ân urloup,
er warf sô trûric unde sô toup
umb die selben geschiht,
daz man in vürbaz sach niht
deheiner kurzewîle pflegen,
des er sich vor het bewegen
gegen sînes ôheims kint,
daz hiez er ir ân underwint
hin nâch allez senden,
die varunden ellenden
vertigt er sô guotlich,
daz si alle wurden rîch,
der zuht an im niht gebrast,
ez wart der kunde unde der gast,
swer dar durch sînen willen kêrt,
die wurden alle sô geêrt
mit guot unde mit geheiz,
daz ich vürwâr wol weiz,
daz er sîn beleip ungescholten,
guotlich wart dô vergolten,
swaz dô was geborget,
der künec wênic sorget,
wie daz übrige wurd behalten:
swer des wolde walten,
daz wart erloubet maniclich.
dâmit zogt der künec rîch
mit den gesten gegen merhaeren.
den von stîr unde kernaeren
wart erloubet heim ze rîten.
ditz geschach zuo den zîten,
dô man von krists geburt vürwâr
zalt tûsent unde zwei hundert jâr
unde einz unde sehzic mêre,
dâmit ich dannen kêre
aber mit den maeren
zuo den salzpurgaeren.
Lxix . ez ist iu ê wol geseit,
wie gar sîner hubscheit
von dem turn hêr heinrich vergaz,
sô daz er niht entsaz
gegen got die vorhte,
daz er alsô entworhte,
den der bâbst mit sîner hant
wîhte unde her sant.
daz was bischolf uolrich,
den er sô vrevellich
vie . dô daz ergie,
vil übellich im daz vervie
ûz bêheimlânt der vürste,
daz er in der geturste
ie getorste gewesen.
dô der bischolf was genesen
unde ûz der vancnus lâzen,
zehant vuor er sîn strâzen.
unde ê er hinze salzpurc kom,
dô wart vürwâr vernom
hern pfilippen swaere,
daz in die salzpurgaere
vertriben heten ûz der stat.
bischolf uolrich îlte drât,
daz er hinz salzpurc kam.
dô man sîn kunft vernam,
dô enphie man den hêrren
mit allen den êren,
als man ein bischolf tuon sol.
dô erbôt imz nieman alsô wol
als die tuomherren.
die begunden sâ mêren
von tage zuo tag
vor dem bischolf ir klag
ûf die munich unde ûf den abt,
als ir ê vernomen habt,
unde ûf dem berge gegen den nunnen,
die der vrevel begunnen,
daz mans in der geturst vernam
ze singen wider die gehorsam
durch hern pfilippen vorhte,
dâmit man dem tuome worhte
an dem guote grôzen schaden.
darumbe wurden si geladen
umb die sache vür reht.
dô wart ez gemachet sleht
alsô, daz man dem tuome galt
den schaden, der dâ wart gezalt.
mit ebenunge daz geschach.
nû stuont ez unlânc darnâch,
daz boten kômen gestrîchen
ze bischolf uolrîchen
von rôm mit boesen maeren,
daz im erbolgen waeren
der bâbest unde die cardinal,
darumb daz er sô lânge twal
hete, daz er niht engalt
die gulte, diu im was bezalt
datz rôme, dô er schiet von dan
der bâbst gebet im bî dem ban
unde bî sînem amt,
daz er des iht wurd verdamt,
er gulte, swaz er in gehieze,
unde daz er des niht enlieze,
den, die im heten geborget.
die botschaft er besorget,
wand dô er die brieve las,
swaz darin geschriben was,
daz widersaz er harte.
niht lenger er dô sparte,
er bewac sich der arbeit,
sô daz er hinz rôme reit
mit den boten algerihte.
den bâbst er selben berihte
sîner sach unde sînes vrums,
daz er des bistums
sît sîner ersten invart
noch nie sô gewaltic wart
unz ûf daz selbe zil,
daz er dâ von sô vil
mohte gehân,
daz er sich lôste von dem ban
umbe vier tûsent marc.
nû sint die cardinal sô karc,
daz si ungerne vliesen.
die begunden suochen unde kiesen,
mit wiu si wurden gewert.
der bischolf einer vriste gert,
in der wurd in sô gar vergolten,
daz er sîn belibe ungescholten.
der bâbest sich dô beriet,
unde ê er dô von dannen schiet,
der bâbest mit im sant
ein bischolf her in tiutsche lânt,
der hiez squillacensis.
der bâbst gebôt im gewis,
ob der bischolf sich vergaeze,
ûf den tac, den er im maeze,
sô daz er niht engult
die vor genanten schuld,
des vier tûsent marc was an der zal,
daz er in dann an alle twâl
in den ban solde tuon,
sô daz vürbaz deheine suon
zwischen im unde dem bâbste waere.
ouch sold er in machen laere
aller geistlichen êren,
sô daz sich vürbaz kêren
mit gehorsam nieman sold an in.
sus vertigt in der bâbest hin.
ouch bat der bâbest vlîziclichen
ûz bêheimlânt den künec rîchen,
daz er durch sînen willen
sich lieze niht bevillen,
sô daz er von sînen wegen
daz goteshûs het in sînen pflegen
unde den bischolf schermte vor gewalt.
darumbe er im bezalt
sîne gunst unde antlâz.
mit brieven er sîn niht vergaz,
swaz er der haben wolt:
wand swaz man silber unde golt
in des bâbstes hof bringet,
daz wird niht hôher gedinget
denn umb kalpvel unde umb blî.
wie lânc der bischolf ûzen sî,
des enkan ich niht vürwâr sagen,
er kom iedoch in kurzen tagen
hinz salzpurg ûf sînen kôr.
dem künec von bêheim hiez er vor
des bâbstes bete zellen,
daz er durch got unde durch sîn ellen
daz goteshûs hiet in sînen pflegen.
nû begund der künec dâr zuo legen
gedanke unde die sinne,
wie mit dem goteshûs kaem ze minne
sîn ôheim hêr pfilippe-
daran genuzz er der sippe-
sô daz gegen im wurd verkorn,
swaz daz goteshûs het verlorn
von herzog bernhartes gedigen,
des bâbstes reht unverzigen.
der künec darab het dehein grûs,
er beschirmt daz goteshûs
als verre, als er mohte.
herzog heinrîchen daz versmâhte,
dem vürsten ûz beierlânt,
daz sich der künec underwant
in beiern deheiner vogtei.
darumbe huop er ein geschrei,
den sînen gap er urloup
ûf daz goteshûs, mit roup
an dem bischolf er sich rach:
er nam im ab unde brach
sîner veste aht,
zuo deheiner maht
den bischolf er nie komen liez.
von wispach ein geslehte hiez,
die des goteshûs wâren.
die brâhten bî den jâren
dâr zuo herzog heinrîchen,
daz er sich legt gewalticlichen
datz salzpurc vür die minnern stat.
dâr zuo im helfe unde rât
teten etlich dienstman,
der ich ein teil genennen kan:
von velben hêr gebhart,
dem von dem kôr enpholhen wart
diu burc ze werven unde diu klûs,
unde die gîsel, die daz goteshûs
het an dem grâven von tyrol;
der getrût man im sô wol,
daz er mit in unde mit der veste
taet daz waegist unde daz beste
nâch des kôres rât.
dô tete er, des in nieman bat,
unde ein unzuht starc:
umb silbers aht hundert marc
die hêrren er ze lôsen gap.
daran verlôs ir leitstap
sîn êre, daz er alsô tobt,
daz er dem kôre het gelobt,
daz er in daz niht behielt:
des guotes er aleine wielt
unde schuof dâmit sînen vrum.
swie grôzen schaden daz bistum
sît der mâl enphie dâ von,
daz liez er alsô hin gân.
des goteshûs dienstman schuofen daz,
daz herzog heinrich besaz
die kleinen stat zuo der zît,
diu gegen dem tuome über lît
enhalp der salzach,
daz ez der bischolf an sach
unde der bischolf von walhen,
dem die cardinal enphalhen,
daz er der salzpurgaere hêrren
volhulfe sîner êren
von des bâbstes wegen.
die vînde sach man pflegen
niht wan brandes unde wuostens.
die bischolf beide an muostens
sehen daz laster, daz in widerfuor.
der welhisch bischolf tiwer swuor,
er verswig ez dem bâbste niht,
unde swenn ers den verriht,
der wurd darumbe zornes vol.
daz weste herzog heinrich wol,
daz im der bâbest wurde gehaz,
darumbe dient er den zorn baz:
dem goteshûs er schaden mêrte,
vür daz hellîn er kêrte
unde machte darob ûf dem berc
ein vestez hus von holzwerc,
daz wart harte guot.
vesticlich er ez behuot.
er gebôt den liuten, die dâ wârn,
si solden tegelichen varn
ze burgen, dorfern unde stet,
daz goteshûs dâ umbe het,
daz si den taeten leit.
dâmit er von dannen reit.
Lxx . nû was ouch diu zît komen,
als ir ê wol habt vernomen,
ûf die gewisheit,
daz bî sînem eit
bischolf uolrich solde wern,
als der bâbst niht wold enpern
unde der bischolf von squillacia.
bischolf uolrîchen gebôt er sâ
sîns amtes darben unde der gotsê,
darumbe daz er niht het ê
des bâbstes willen erfult
unde in verrihtet sîner gult.
dâmit was im hinz rôme gâch,
wand er wol hôrte unde sach,
swie lâng er belibe hie-
als uneben ez dem bischolf gienc-
er waer der gult versûmet,
darumbe er ez rûmet.
unde darnâch kurzlich
hiez bischolf uolrich
den tuombrobst besenden
die dienstman allen enden,
die dem goteshûs wârn getriu.
er sprach: < hêr tuombrobst, warnet iu
der, die uns nutze sint dâr zuo.
got weiz, daz ich ez tuo:
an mir selben ich wol versach,
daz ich ze kranc unde ze swach
zuo sô hôhen êren waere,
wande die salzpurgaere
bedurfen eines hêrren,
an den man sich mac kêren
beide durch witz unde durch gewalt.
nû ist leider manicvalt
an mir der gebreste,
den ich selp wol weste,
dô ir mich von iwern gnâden
mit bete begundet laden
ze diser hôhen wirde.
got weiz wol, mîn begirde
nie darnâch geranc.
nû muoz ich ab der banc
ûf den schamel sitzen.
waer ich nû in den witzen
unde in al den wirden, die ich möhte
erwunschen, dennoch töhte
ich envollen niht,
daz ich dem goteshûs ab geriht
mit dienste al die sache,
diu dem goteshûs zungemache
von mîner sûmung ist geschehen.
des wil ich hin vür iemer jehen,
swaz daran ist getân,
daz wil ich als ein schuldic man
büezen gote unde dem kôr .>
sus seit er dem brobste vor,
daz er endelichen
nâch irm rât wold entwîchen
den êren unde der burde.
wie daz volendet wurde,
daz wart dô betraht.
der tuombrobst des macht
vür daz capitel einen tac.
dô der kom, dô bewac
bischolf uolrich sich der êren,
nâch râte sîner hêrren
von salzpurg er mit urloup schiet.
darnâch der kôr sich beriet
mit den dienstman, die dâ wârn,
er solde ûf die marke varn
unde solt dâ haben sîn gemach,
unz man gedaehte darnâch,
wen man nutzen dâr zuo vunde,
der sich der reise underwunde
hinz rôme mit der botschaft.
mit witzen unde mit meisterschaft
dem bâbste man die brieve schreip.
bischolf uolrich niht lenger beleip,
er kêrte vür sich ûf die marke.
die salzpurgaere starke
an den künec begunden werben,
daz er niht lieze verderben
daz goteshûs sô lesterlich,
daz der herzog heinrich
âne schulde braeht ze leide.
der gelobte dô bî sînem eide,
ez belib niht ungerochen,
ein hervart wart gesprochen,
diu wart ouch schiere getân.
bischolf brun was der houbtman,
der ensûmte sich dô niht,
er vuor dâhin algeriht
unde die hêrren alle
vür die stat ze halle,
die gewan er über houbt,
dô wart meniclich erloubt,
daz er naem, swaz er dâ vant;
die stat man ûz der erden brant
unde tete, swaz man dâ mocht getuon.
sus beleip ez âne suon
unz ûf den naehsten summer.
den beiern aber kummer
wolt der künec mêren.
er gebôt den hêrren
hie ze stîr unde ôsterrîch,
daz si sich alle gelîch
zeiner hervart bereiten,
er wolt niht lenger beiten,
unz zuo dem naehsten gras.
als schier daz komen was,
dô huop sich angst unde nôt.
der künec den hern gebôt,
daz si bereit waeren.
nû kômen in aber niwe maere,
diu stat ze pazzou waer verrâten,
etlich burgaer daz tâten,
die vuogten dem von beiern daz,
daz er dem kunige ze haz
kom ungewarnet in die stat,
dâ begie er solhe tât,
als vînt gegen vînden tuot:
si nâmen dâ sô grôzez guot,
dâ von man noch saget maere.
si brâchen ûf den sageraere,
swaz halt der guster dâr zuo sprach,
diu slôz man ab den kisten brach,
dâ daz guot inne lac,
grôzer vröudikeit dâ pflac
manic ungezogener beier.
in was der pfaffe als der meier,
kneht unde hêrre algelîch
die wurden dâ sô rîch,
daz siz kûme behielten.
die wîle si der hôchvart wielten,
die burgaer klagten sêre
ir guot unde ir êre,
wand diu stat was an gezunt.
die burgaer zuo der selben stunt
zuo einander samten sich
unde hieten gerne gerich
an den vînden genomen.
man sach si zuo einander komen
wol ze nônezîten
unde mit einander strîten.
der burgaer vil erslagen wart,
doch begriffen die vart
die beier unde vluhen ûz.
ir deheiner was sô knûz,
noch sô vermezzen,
het er dâ iht vergezzen,
daz er darnâch rit hin wider.
vil sluoc man ir darnider,
daz si sich umb daz tor drungen.
swem dô was misselungen,
ie der man daz sîne klagte.
dô man dem künec von bêheim sagte
dise geschiht niwe,
er swuor bî sêl unde triwe,
ez wurd von im gerochen.
diu hervart, diu ê wart gesprochen,
der was er ûf der verte.
nieman im daz werte.
Lxxi . nû lâz wir in rîten
unde sagen in den zîten,
wie bischolf uolrîchen gelânc.
den dûht diu wîle al ze lânc,
daz im der bâbst niht wolde machen
ein ende an sînen sachen.
nû hôret, wâvon daz geschach.
dô der bâbst die brieve sach,
die bischolf uolrich dar sande,
an den er den bâbest mande,
sît er an kreften waer geveiget,
daz er dem goteshûs erzeiget
veterliche güete,
sô daz er ez behüete
vor solhem widerdriez-
in der zît unde im der bâbst gehiez,
er wolde sich bedenken,
dô begund in krenken
der tôt, daz sich an im niht hal,
wand er im daz leben stal
unde vuort in die gemeinen vart.
der bâbst, der dâ begraben wart,
der hiez urban, der vierde.
die wîle sich der hof condwierde,
unde ê sich die cardinal
verrihten zuo der wal,
des was alle wîle:
wand man pfligt niht île,
sô man den bâbest kiuset.
ob daran iemen vliuset,
der boten in dem hove hât,
daz was den als ein rôsenblat,
die dâ der wal pflâgen.
der salzpurgaere boten lâgen
in dem hof unz an die stunt,
daz man tete über al kunt,
ez waere ein bâbest worden.
der hiez klemens nâch dem orden,
als man die baebste nennen sol.
der vervie dô gar vür vol
bischolf uolrîches bet,
wand er zerlôst in an der stet
der burde unde der êren.
von salzpurc den hêrren
erwarp man sâ zehant,
daz in der bâbst die wal sant.
die wurden des vil vrô
unde welten ze hêrren dô
von pôlân hern ladizlâ.
herzog heinrich von brezlâ
sîn ze rehtem bruoder jach.
nû was den salzpurgaeren gâch
unde sanden boten dâhin;
den seite man, si vanden in
in der stat ze padouwe.
nû was der bischolf von pazzouwe
gestorben in der selben zît
unde heten die ân allen strît
in ze bischolf erwelt,
den hêrren, dem dâ was gezelt
ze bruoder der von pôlân.
ir boten strîchen vaste dan
unde kômen mit den maeren
vor den salzpurgaeren.
die kômen ouch mit ir botschaft
unde wurben mit aller ir kraft,
daz er gegen ir bete
dehein widerrede hete.
die von pazzou daz versprâchen
unde jâhen, mit allen den sachen
unde man ein bischolf welen sol,
daz waer im widervaren wol
datz pazzou ûf irem kôr;
ouch waeren si im komen vor
unde heten im ir botschaft brâht.
den von salzpurc daz versmâht
unde jâhen, ez wurd in verwizzen,
daz si niht wolden wizzen,
wie gar salzpurc pazzou swebt ob
an wirden unde an allem lop,
daz ein goteshûs mac gehân.
wie pazzou salzpurg undertân
sol unde muoz von rehte wesen,
des begundens im vor lesen
sô vil, unz man dem hêrren riet,
den kriec nieman baz beschiet
denn der bâbst mit sînen gnâden.
sus wurden in den hof geladen
die boten beider teil.
des mocht der hêrre wesen geil,
daz er in solhen êren swebte,
daz man sô sêre nâch im strebte
unde sîn gerte zuo bischolf.
dô muoste von pazzou der wolf
vor dem lewen von salzpurc sich smiegen
unde diu knie gegen im biegen,
wand er sîn rehter hêrre ist.
bâbst klemens in kurzer vrist
den kriec wol versliht.
ez wart alsô verriht,
daz sîn was êre unde vrum.
Salzpurc daz erzpistum
daz gap der bâbest selbe dâ
von pôlân hern ladizlâ,
des was er waerlichen wol wert.
an den bâbest man dô gert
umb einen meister, het er,
der was geheizen peter
unde het von gotes gunst
grôze witz unde kunst
unde was wol wirdic der êren,
daz in der bâbest ze hêrren
den pazzouwaeren gap.
bischolf ladizlâ der riht ab,
swaz er ze rôm ze schaffen het,
wand er an der selben stet
bestaetigt von dem bâbste wart.
der vurdert in zuo der vart:
dem bâbst er nâch gewonheit swuor,
dâmit er von dannen vuor.
ouch nam er urloup datze schuol.
hinz salzpurg ûf sînen stuol
vuor er mit grôzen êren.
dienstman unde kôrherren
ir reht an im begiengen,
wand dô si in enphiengen,
darnâch er ir eide nam
umb triw unde umb gehôrsam.
er hetz alsô geschaffen,
daz leien unde pfaffen
sich liezen niht bevillen
gegen im guotes willen.
daz si sîn vrô wâren,
an ir guotlich gebâren
unde an ir zuhten er daz sach.
nû liez er im wesen gâch
unde besande den von regenspurge,
daz er sich dâvor niht enburge,
er kaem unde gaebe im den segen,
des man ze pfafheit sol pflegen.
dô er dâr zuo was bereit,
priesterlicher wirdikeit
er von dem von regenspurg enphie.
unlâng ez darnâch ergie,
wand er an der selben vart
ze bischolf gewîhet wart.
kurzlich wil ich iu sagen,
waer er komen ze sînen tagen,
des het daz goteshûs genozzen.
er was sô gar unverdrozzen,
daz er nacht unde tac
al der unmuoze pflac,
diu dem goteshûs nutze was.
swaz man im vor gelas
der sache, die versûmet waeren
von sînen vorvordaeren,
wie er die möhte widerbringen,
dâ begund er nâch ringen
sô sêr, unz er versliht,
swaz dâ was unberiht
datz beiern in dem lânde.
darnâch man in mande,
daz er datz kernden taet alsam.
der bischolf dô ein reise nam
durch daz lungou zetal.
dâ besand er über al,
er waer rîter oder kneht,
der dehein ansprâch mit reht
gegen dem goteshûse het,
minn unde reht er dem tete.
er sach ze klôstern unde ze pfarren,
swaz sîne vorvarn heten verwarren,
daz verriht er wîslich.
er tete dem wol gelîch,
daz im der wille was guot,
als ein getriwer vater tuot:
swem er iht solt, der wart gewert.
darnâch er ûf die marke vert
unde tete dâ, swaz er tuon solde-
ein ende er wizzen wolde
sînes urbars starc-
unde ûf die windischen marc
besazt er veste unde huob.
in sîn selbes herz er gruop
unde suochte darinne
die witze unde die sinne,
dâmit er daz goteshûs
behüet vor sô getâner grûs
unde vor solhem schaden,
des ez was vor im überladen;
sterclich er darnâch ranc.
in der zît wart sô kranc,
der ê sîn vorder was gewesen,
daz er mohte niht genesen,
bischolf uolrich, wand er starp.
der hêrre datz piber verdarp,
dâ het er wonunge.
bischolf ladizlâ, der junge,
dô der gefriesch sînen tôt,
mit dem bistum er nôt
einen man wîs erkant,
meister wernhart genant,
techant er datz pazzouwe was;
diu reht er lêrte unde las,
diu kund er meisterlichen wol.
von bischolf ladizlâ vür vol
die gnâde er enphienc.
dô diu selbe sach ergienc,
an der zît was des vürwâr
zwelf hundert unde zweir mîn sibenzic jâr,
daz krist was geborn.
ouch was hêr ladizlâ erkorn
ze bischolf eines jâres vor,
bischolf wernhart ûf sîn kôr
hinz seckou gewîhet wart.
gegen pôlân einer vart
bischolf ladizlâ gedâht;
doch ê diu reise wurd volbrâht,
datz salzpurg er sich urloubt.
dô wart von trûren betoubt
der kôr durch sîn gevert:
doch beleip ez im ungewert,
wand er vuor von dan
gerihte gegen pôlân.
dâ wart er wol enphangen.
unlânge was ergangen,
daz er begunde werben,
dâ von er muost verderben
darnâch in kurzen stunden.
wand dô die vriunt erfunden,
daz er sô sêre darnâch stelt,
daz er wolde hân geselt
sînem goteshûs sîn erbteil,
dô wart der untriwen meil
an sînen vetern schîn.
der bischolf muoste lîden pin,
wand im ein gift wart gegeben,
dâ von er verlôs daz leben.
unde dô er der gift enphant,
dô ilt er zehant
her ze salzpurc wider,
dâ legt er sich nider
unde starp des selben siechtums.
er hete des bistums
gephlegen vürwâr
nur drithalp jâr.
dô er von dem leben schiet,
der kôr sich dô beriet
Lxxii . unde welt gemeiniclichen
tuombrobst vriderîchen,
der was ein walhaere.
wie lânge der waere,
ê er ze rôme kaeme
unde daz pallium naeme,
daz leg ich nû darnider
unde kêre aber hin wider,
wie der künec von bêheim
den von beiern suocht dô heim
unde wie im gelunge an der vart.
ez machte sîn hôchvart
unde sîn übermuot,
daz in daz dûhte guot
unde alle sîne suppan,
daz von stire dehein man
noch von ôstrîch mit im vuor,
sîn herze im des swuor,
ez wurd an si überwunden,
mit dem her in kurzen stunden
vür stoufe vuor er in daz lânt,
dô der von beiern des enphant,
daz im die vînde wolden zuo,
nû hôret, wie er tuo.
er wart nie sô trâger,
von hirzpurc sînen swager
bat er, daz in des gezaeme,
daz er im ze helfe kaeme.
dâmit er daz tete:
er besamt sich an der stet
unde tete, swaz im tohte;
sô er aller beste mohte,
er im ze helfe kom.
ouch was in vranken vernom,
wie der bêheimherre
herzog heinrîchen sîn êre
gerne wolde minnern,
nû wold in des geinnern
manic swâbe unde vranc,
swâ der von beiern wurde kranc,
daz in daz allen waere leit.
driu hundert ros wol bereit
si im ze helfe brâhten.
die von bêheim ouch gâhten
unde uobten in dem lânt
roup unde brant,
wand si wanden sicher wesen,
nû wurden brieve gelesen,
die wurden heimlich dar gesant:
den künec ein sin vriunt mant,
daz er sich niht ensûmte
unde daz lânt rûmte,
ob er niht übel wolt gevarn,
nû wolde sich der künec bewarn:
mit sînem her er umbewarf
unde kêrte gegen müldorf.
unde dô im dar wart gâch,
der herzog im zogte nâch,
unde ê der künec kom über daz in,
der herzog erfuor in
unde brach im grôzlichen ab.
er verlôs an liuten unde an hab,
daz er lânge het ze klagen:
kûme kom er, hôrt ich sagen,
über daz wazzer.
swer dâ was sô lazzer,
daz er niht balde über vuor,
der ertranc in dem muor
oder er wart sust verderbet.
der künec selbe waer ersterbet,
wan daz er kom gestrîchen
hinz müldorf unde entwichen.
dô geschach im aber mêre
grôzer herzensêre,
die er lânge klagte sider:
ein brücke under im gienc nider,
dâ nam er grôzen schaden an,
ez verdarp ros unde man,
swaz der ûf der brücke was,
lutzel der dâ genas.
ez was dâ mosic unde murc.
dâ swemt der alt von liuhtenburc
ûf einem verdacten ravît
über daz wazzer wît
mit aller sîner bereitschaft.
von des selben rosses kraft
unde wie biderb der man waere,
seit man noch ze beiern maere.
Lxxiii . nû hôret, wie ez dem künec ergie,
dô in daz ungelucke vie
unde er ze müldorf alsô kam,
der torringaere in dô nam
unde von velben her gebhart,
die tâten im an der vart
grôze triwe bekant,
an ir helf er ûz dem lânt
müelich möhte sîn gevarn,
wande die von beiern wârn
des kuniges nû sô sicher,
daz si niht ein kicher
geben heten dâ von,
unde daz er alsô von dan
komen solt, des entrût er niht.
nû zogt der künec algeriht
mit den sînen wider heim,
unde dô er kom ze bêheim
unde nâch dem schaden geraste,
dô begund er trahten vaste,
wie er sich möht gerechen.
vlêgen unde besprechen
die regenspurgaer er begunde
unde jach, ob er an in vunde
die triwe unde die vriuntschaft,
daz si in mit heres kraft
durch ir stat liezen,
des möhten si geniezen
gegen im iemer mere,
wand er durch ir êre
lîp unde guot wolde wâgen
unde niemer mê versagen,
swes si in vürbaz baeten.
waz regenspurgaer taeten,
daz sag ich iu schiere,
der burgaer wurden viere
von dem râte gesant
gegen bêheim zehant,
dem künec si sagten maere,
wes sich die regenspurgaere
gegen im heten bedâht:
swenn er kaem mit sîner maht,
sô wolden si im lâzen
durch regenspurc ein strâzen.
den künec des genuogte wol
unde het ez von in gar vür vol.
Lxxiv . nû hôret, waz dô geschach,
des naehten summers darnâch
der künec aber bereit
ein her lânc unde breit
unde vuor mit den dâhin,
ez stuont al sîn sin,
wie er der beier hêrren
schaden möht gemeren
unde herzenleit getuon.
ez stuont an vrid unde âne suon,
daz het gewert sît der wîle,
daz er mit balder île
von beiern sô kûm entran,
dô der künec unde sîne man
zder vart bereit wârn,
dô kêrt er mit scharn
gegen beiern geriht,
er ensûmte sich niht
unz ûf regenspurgaer sande,
sîn boten er dô vür sande
unde hiez die hêrren man,
daz si gedaehten daran,
swaz si im heten geheizen,
sît er nû waer in irn kreizen,
daz si in liezen in die stat,
nû sant man aber von dem rât
zuo im vier burgaere,
die sagten, daz im waere
ein strâze wît unde breit
ze sîner durchvart bereit,
diu im dâr zuo wol vuogte,
ob in des niht genuogte,
daz er sich danne liez gezemen,
si wolden in lâzen nemen
die turn ob iegelichem tor,
sô daz er hinder im unde vor
mohte sicher vor in sîn
unde bewart vor allem pîn.
dô man im daz vor begunde lesen,
wie er sicher solde wesen,
wie man in durch wolde lâzen,
daz die burgaer die strâzen
heten beidenthalp verschrangt,
dem künec darab angt
unde enpôt hin wider in,
in betruge denn sîn sin,
sô waer im gelobet daz,
die wîl er wolde sînen haz
gegen dem von beiern vüeren
unde in mit urliuge rüeren,
daz sold er tuon von regenspurge,
unde swer im daz vor verburge,
daz si im geheizen heten,
der wurd in kummer geweten,
sold er deheine wîle leben.
dô diu botschaft wart vür geben
den regenspurgaern an der stunt,
die jâhen dô vür den munt,
ob daz muglich waere,
daz sîn teglich regenspurgaere
möhten umb tûsent marc geniezen,
ûz ir stat si nieman liezen
dehein urliuc die lenge haben.
die botschaft si hin wider gâben
dem künec unde sagten im daz,
daz er ez het vür deheinen haz,
wand sîn belibe ungewert
der keiser, ob er sîn gert.
dem künec wart dô zorn,
daz er solch arbeit het verlorn,
unde schiet von dannen mit unminnen.
er betraht in sînen sinnen,
wie er an der widerreise
begienge maneger hande vreise.
des begund er sich vlîzen.
daz er daz lânt muoste slîzen
an des herzogen verderbnusse,
daz geschach von der gusse,
diu kom mit solhen vluzzen,
daz diu wazzer sich erguzzen
unde daz darüber nieman mohte.
der künec her wider heim gâhte.
unde dô er kom hinz ôsterrîch,
dô gebôt er vesticlich,
swaz in allen sînen steten
Regenspurgaer guotes heten,
daz man in daz allez naeme,
unde swaz man ir selp an kaeme,
die solt man stocken unde banden.
den hêrren in sînen lânden
den gebôt er unde bat
ieglichem nâch sîner stat,
als sis wolden von im geniezen,
daz si sich niht zeliezen
ir liut, unde sô der summer
kaem, sô müesten kummer
die beier von im lîden
unde wolt des niht vermîden.
sus gap er urloup, die dâ wârn,
wider heim ze varn.
den winder het er gemach.
des naehsten summers darnâch
Lxxv . der künec kom aber hinze wienen.
die im die hervart solden dienen,
die kômen alle zuo im dar.
dô si bereit wurden gar,
niht lenger si dô biten,
daz her mit menlichen siten
bî der tuonou kêrte ûf.
er waere sîn gern ze hûf
mit herzog heinrîchen komen,
der künec het mit im genomen
antwerc unde einez, heizet katze.
dâmit vuor er ze tratze
dem von beiern vür sîn veste,
vor nitenouwe er sich weste,
daz wart von im besezzen,
unde dô der künec vermezzen
dafür komen solde,
swer dâ genesen wolde,
zuo der vest die kêrten,
dâmit si leider mêrten
in selben leit unde ungemach.
eins tages man die bêheim sach
mit sturmen an den vorhof gen,
daz kunde nieman understên.
si wurfen daz viwer an.
seht, wâ der louc sô hôhe bran,
daz er der burc nâht!
die wîle man hin nider vaht,
dô vergie daz viur daz tor
den, die dâ hie vor
mit den vînden heten gevohten,
sô daz si niht enmohten
dem hûse komen ze staten.
des muosten si sich saten
sterbens in dem hûse.
die vrouwen riefen ûz der grûse,
daz den künec des gezaeme,
daz er si ûf sîn gnâde naeme.
dâ sweic der künec ze lânge zuo,
wand ez dûht in noch ze vruo,
er wolt si baz erschrecken,
den beiern wold er wecken
vorhte unde widersaz.
vil schier ersach der künec daz,
daz daz viwer gienc ze nâhen.
allerêrste hiez er gâhen,
ob dâr zuo iht tohte,
dâ man mit geretten mohte
daz hus wan durch die vrouwen,
an den man muoste schouwen
sô jaemerlich gebâren,
daz alle, die dâ wâren,
ir hende vor jâmer wunden,
daz si daz niht erwenden kunden.
daz dâ nieman genas,
daz machte, daz daz viwer was
ob dem tor unde derneben:
daz hûs mit viwer umbegeben
was von oben zetal;
daz understuont den ûzval,
der von den liuten wart getân,
hiet ez von niden brunnen an.
iu mac nieman reht gesagen
den jâmer, des si pflâgen,
die in dem viwer sturben.
mê dan hundert man verdurben,
die wol komen waern ûz dem viwer;
Lxxvi . dô wolden si stiwer
tuon ir wîben unde ir kinden,
des muoste man si vinden
bî den andern in dem aschen.
diu viwer kûm erlaschen
in drin tagen unde nacht.
daz viwer het ze leide brâht
nû wîp unde kint niun hundert.
der manne zal wart gesundert,
daz der wol halbes als vil waere.
vröuden wart dâ maneger laere,
der den jâmer het gesehen.
dô vuor der künec, hôrt ich jehen,
vür neckendorf, daz er besaz,
unlâng erwerte man im daz,
wand erz kurzlich darnâch
gewan unde zebrach,
er gewan ouch regenstoufen.
verheren unde bestroufen
daz lânt er vaste began,
kleiner vest er vil gewan,
daran niht grôzer krefte lac.
kurzlich ez ûf einen tac
zwischen in gefridet wart,
sô daz der künec die widervart
nam unde zogte wider heim,
er selbe vuor hinz bêheim,
etlich vuoren hinz ôsterrîch,
die stîrherren alle gelîch
kêrten, von dan si wârn,
darnâch wart schier ervarn,
dâ von disem lânde
geschach laster unde schande.
Lxxvii . der tiuvel riet dem künec daz,
daz er in nîde unde in haz
gevie die künegin margret,
die man im enpholhen het
ûf sîn sêl unde ûf sîn triwe,
unde iemer sô ein bâbst wart niwe,
sô begund er werben starch
an cardinal unde patriarch
mit kreftigem guot,
daz si im des bâbstes muot
dâr zuo machten linde,
sît er niht het kinde
bî vroun margreten sîner konen,
daz er im erloubt ze wonen
mit einer andern, die er wolt nemen,
des liez der bâbst sich niht gezemen
unde jach, ez möhte niht gesîn;
sît er . margreten die künegin
hiet genomen zuo der ê
durch ir erb, sô sold er ê
darumbe sich bedenken:
wold er ir der konschaft wenken,
sô sold im ir erb sîn als unmaere,
als im der vrouwen lîp waere.
wand ob er ein andre naeme
unde bî der erben bekaeme,
die gehôrten zuo den lânden niht,
der bâbst enpôt im die sliht,
wold er im daz enplânden,
daz er zuo sîn selbes lânden
gerne erben het,
des solt diu künegin margret
an ir erbe niht enkelten,
man müest den stuol darumbe schelten,
ob er im daz erloubt,
daz ein sô edel wîp wurd beroubt
irs erbs unde mannes mit einander,
manegen sîn ervand er,
der künec, dâ erz mit versuochte.
dô der bâbest niht geruochte
wider daz reht sîns guotes,
dô in der künec des muotes
niht vant, sô daz er ungewert
beleip, des er ze rôme gert,
dô trôst er sich gewaltes
unde guotes manicvaltes,
dâmit er ez überkaeme,
ob er ein ander wîp naeme;
ouch het er sich getrôst,
daz er sich het erlôst
der ansprâch von des lândes erben,
die er vrumte ze verderben,
marcgrâf vriderîchen,
unde daz er sô unguotlichen
sîne muoter het vertriben.
der tohter, diu noch was beliben,
ob er sich mit der verriht?
des sag ich iu vürwâr niht,
wan daz mir daz wol kunt ist,
daz der künec in kurzer vrist
der künegin margreten sich ânde.
hinze krems er si sande
unde hiez ir dâ tuon geraete.
wie volliclichen ir man daz taete,
daz gehôrt ir wol hernâch.
sîn boten hiez er wesen gâch
hinz ungern zuo künec wêlân,
nâch des râte wold er hân
ein wîp, diu im vuogte.
künec wêlân des genuogte.
in dûht, er taete reht,
ob er den künec in sîn gesleht
mit hîrât möhte bringen;
im müest des baz gelingen,
swaz er vürbaz het ze schaffen,
nû was leien unde pfaffen
daz von der wârheit kunt,
daz zuo der selben stunt
künec wêlâns tohter von matschouwe
het ein kint in solher schouwe,
der sich nieman mocht gelîchen
in zwein kunicrîchen
an schoene . von der selben magt
dem künec von bêheim wart gesagt,
der wart des harte vrô.
künec wêlân bat er dô,
daz er ims ze konen gâb:
dâmit seit er sich ab,
er het der pfaffen urloup dâr zuo.
dô geloubte künec wêlâ ze vruo,
daz er daz urloup hiet gewunnen,
hiet er sich sîn baz versunnen,
wiez umb die sach ze rôme lac,
er hiets gemacht ein andern tac.
Lxxviii . dô was im dâr zuo sô ger,
daz er niht wolde bîten mê.
selbander swuor er einen eit,
daz er im ir waere bereit
ze konen ze geben,
belib er bî dem leben,
von bêheim den boten
den het der künec geboten
ze swern vür in,
swan man im si sande hin
unde als balde si im kaeme,
daz er si ze konen naeme.
dô si die eit geswuoren,
die boten dannen vuoren
hinz bêheim zuo dem künec rîch
unde sagten dem eigenlich,
wie ez dort waere geret.
der hiez dô kunden an der stet
über alle sîne lânt,
daz gebôt er unde mant
alle, die sîn wâren wert,
an die er sîn vlîziclichen gert,
daz siz alsô ahten,
daz si zden naehsten wîchnahten
ze sîner hôchzît komen solden,
unde die daz tuon wolden,
die solden ouch niht beiten
sich dâr zuo bereiten.
unde dô diu zît herzuo nâht,
ûf die der künec het gedâht
die hôchzît volfüeren,
dô begunde in ein siechtum rüeren-
der siechtum ist des êrsten klein,
er kumt den hêrren in diu bein
unde ist geheizen der wolf-
unde von meinze der bischolf,
der in dâ krônen muoz,
den irret solch unmuoz,
daz er niht kom zuo der zît.
dâ von wart diu hôchzît
unz ûf den summer gelenget.
unde dô diu heide wart gemenget
mit rôsen unde mit edelen . krût,
dô brâhte man die brût
von ungern gegen prâg.
unlânge man dâ lac,
unz der von meinze kom,
der krônt den künec, hân ich vernom,
unde sîn wîp die küneginne.
wie man der hôchzît beginne
oder wie dem ende waere,
daz ist mir sô unmaere,
daz ich dâ von niht wil sagen,
wand mich lust baz ze klagen
die untriu unde die unzuht,
die an herzog liupolts vruht,
der künegin margreten, geschach.
Ôsterrîch grôz ungemach
widerfuor bî dem jâr:
Wiene verbran sô gar,
daz niht daz zehent teil beleip.
daz viwer des jâres treip
in ôsterrîche michel wunder:
ez verbrunnen besunder
des jâres alle die stet,
die ôsterrîch daz lânt het,
des kunigs hîrât ze stiwer.
daz getreid wart ouch sô tiwer,
daz die liut verzagten darab:
den mutte kornes man gap
umb vierzic unde umb zehen pfunt.
diu rinder ouch als ungesunt
wurden, daz si sturben
unde des jârs alle verdurben.
des lândes schad unde diu hôchzît
geschach rehte zuo der zît,
dô man an der zal spurt,
daz sît kristes geburt
wâren hin vürwâr
einz unde sehzic unde zwelf hundert jâr.
Lxxix . diu küneginne margret,
dô si der künec verkoren het
unde ires erbes si verstiez,
datz krems er si sitzen hiez
mit ungemache unde mit nôt.
unde dô si niht wolt ligen tôt,
wand in dûht ze lânc ir leben,
dô hiez er ir vergeben,
sus nam diu vrouw ein ende
nâch des kuniges missewende.
des selben jâres seite man
die tateraere gegen pôlân
mit grôzer menige komen,
dô daz wart vernomen,
dô besamten sich mit schalle
die pôlânischen hêrren alle-
sus widersâzen si die grûse-
unde die brüeder von dem tiutschen hûse
zuo dem lântvolke swuoren;
an die tateraer si vuoren
unde vâhten mit in ûf gots trôst,
diu gotes helfe si erlôst:
si gesigten an der undiet.
alsus si got von sorgen schiet.
Lxxx . des selben jâres enhalp mê
die tateraer mit grôzem her
wâren ûz gevarn,
daz alle, die dâ wârn,
vorhten verderben,
der soldan begunde werben
über al an die kristen,
daz si sich mit im vristen,
sô enkund in niht gewerren:
die templaer unde die tiutschen hêrren
unde die von sant johannes
die berieten sich des,
daz si dem soldan wolden volgen,
wand die tâteraer erbolgen
den kristen wâren als den heiden,
darumbe si sich niht entscheiden
wolden von dem soldan.
swaz ackers kristen mocht gehân,
rîter mitsamt den knehten,
die zogten ûz durch vehten
mit den tateraeren.
zuo den sigebaeren
die kristen wurden bezalt.
der soldan in ir gewalt
in ze mieten gap
daz heilige grap.
des selben jâres, hôrt ich jehen,
ein grôz geschiht was geschehen.
Lxxxi . in cecili man erkant
ein stat, diu was traps genant,
von einer ertpidem diu versanc
zabgrunde unde ertranc,
swaz dâ in einer mîl umb lac.
ein volc des selben jâres pflac
einer buoze, diu was vremde:
wîp unde man heten dâ hemde,
dâ wâren gugel ûfgesniten,
nû hôrt, mit wie getânen siten
diu buoze her ze lânde kom:
in lamparten si sich nam.
ieglich pfarvolc samte sich
unde giengen gemeiniclich,
die man sunder geschart.
barfüeze unde mit bart
alsô sach man si wandern
von einer kirchen zuo der andern,
die alten mit den jungen,
ir buozliet si sungen,
diu wâren götelich dâr zuo.
si wâren ûf des morgens vruo,
unde swan si kômen inder nâhen,
daz si eine kirchen sâhen,
sô sluogen si sich selbe an
mit geiseln, daz daz bluot ran
nâch dem rucke her nider.
umb die kirchen unde her wider,
darnâch si in die kirchen giengen,
ir buoze si darin begiengen
mit geiseln unde mit gebet.
hôrt, wie der vrouwen schar tete:
die giengen des morgens vruo
in die kirchen unde sparten zuo,
unz daz von in wart volbrâht
ir buoze unde ihr andâht,
sô legten si sich wider an.
datz walhen man sîn êrst began.
sus gienc ez iemer mê
unz ze tiutschen lânden her.
dâ liezens inz enplânden
mit beiden iren handen,
beidiu man unde vrouwen.
daz mans von êrst begunde schouwen,
umb die liehtmes daz geschach
unde wert alsô darnâch
gar ganze aht wochen;
dô wart diu buoz gesprochen,
daz si niht andaehtic waere,
manic unnutzez maere
wart dâ von geseit.
nû wart ez den pfaffen leit
unde predigten darouf,
daz man vurder taet den louf,
sô lânge, unz man dâ von liez,
dô ez diu pfafheit alsô hiez.
Lxxxii . dô daz ander jâr an vie,
in yspani ergie
ein vreisliche geschiht.
ez ist iu verholen niht,
wie yspani ist gestift;
doch hân ich ez vür ein gift,
daz daz lânt sô vil heiden hât;
wand tolet diu eine stat
hât ir vunfzic tûsent unde mêre.
daz sol dem lânde sîn ein êre,
daz si dâ mit hûse sint!
daz beweinte maneger muoter kint,
daz von den heiden dâ geschach.
si heten heimlich darnâch
geworben lânge wîle,
daz si wolden ze pîle
sich gegen den kristen setzen.
si begunden reizen unde hetzen
die heiden ûz africa,
wie rîch si wurden mit in dâ,
ob siz mit in überkaemen,
daz lânt vür eigen naemen
unde allez daz, daz darinne waere.
sô vil enputen si in der maere,
unz si mit her vuoren dar.
nû enwest der künec niht vürwâr,
wie ez an geleget was.
sin maht er zesamme las,
ouch gelobten im sîn heiden,
daz si sich niemer scheiden
von im wolden durch dehein nôt
unde mit im belîben tôt.
daz in der künec daz geloubt,
dâ was sîn witze an betoubt.
doch begund er sich hin enkegen
rihten unde erwegen
krefticlichen unde vaste.
unde dô die heiden wol zwô raste
dem lânde begunden nâhen,
dô begunden umbe slahen
die heiden, die dâ heime wârn,
unde machten sich mit scharn
gegen den lântliuten ze wer,
daz der künec unde sîn her
an si muosten kêren.
dô daz gefrieschen die hêrren,
die im sô nâhen wârn gesezzen,
wes sich die heiden heten vermezzen
gegen ir hêrren dâ,
die besamten sich sâ
durch guot unde durch ir manheit
ieglicher im ze helfe reit;
unde swie des niht waer geschehen,
der yspanjer künec man het gesehen
bringen gar ze leide:
wand swie der heiden her beide
zuo einander waeren komen,
als ich die menige hân vernomen,
sô het daz nieman undervangen,
dem lânde waere missegangen.
dô tete der künec als ein man,
der wol zurliuge kan.
des êrsten er mit den vaht,
al der kraft unde der maht
in sîn selbes lânde lac.
sô ser er den ob lac,
unz er si dâr zuo betwanc,
daz si sunder iren danc
im taeten solhe sicherheit,
daz er aller hande leit
vürbaz waer von in erlâzen.
ouch verwuost ers in der mâzen,
daz er ir helfe was gewis.
inner des dô kômen dis,
die dâ von africa vuoren.
die in hie helfe swuoren,
der helfe si muosten darben.
Lxxxiii . nû het der künec alsô geworben,
daz er ir wol wart erlôst.
der helfe er sich trôst,
mit den reit er gegen in.
im kom daz zuo gewin,
daz er het dise überwunden.
unde dô die heiden des enphunden,
daz si niht helfe heten,
dô lagen si ensteten,
unz in der künec enkegen kom.
dô wart ûf einen tac genom
ein strît zwischen in beiden.
der wart ungescheiden
unde wart unmâzen herte.
der künec von yspani werte
sîn lânt unde den gelouben,
des in wolt berouben
diu ungeloubigiu diet.
got des siges beriet
den künec unde die kristen.
die heiden niht gefristen
mohten sich vor der nôt:
die den grimmigen tôt
gerne wolden vliehen,
die muosten hin ziehen
mit vluhtiger kêr,
von dan si wâren komen her.
sus nam der strît ein ende
nâch der heiden missewende.
ouch wart der künec überladen
an liuten ungefüeges schaden,
den muost er lânge klagen,
wand der kristen wurden erslagen
wol ûf vier tûsent man.
mit den andern zogt er dan
hin heim an ir gemach
nû gestuont unlânc darnâch,
Lxxxiv . daz der künec von bêheim erdâht
im einer niwen andâht,
daz er vor gote wurd geprîst.
des habent in gewist
die brüeder von dem tiutschen hûse.
den heiden wold er ze grûse
gegen priuzen varn;
mit grôzen, kreftigen scharn
die vart er ûf die heiden swuor.
nû hôret, wie er gefuor.
dô der künec gen priuzen wolde rîten,
daz geschach zuo den zîten,
dô der bâbest het erloubt,
daz man sant hedwigen houbt,
daz heilic unde daz reine,
mit anderm irm gebeine
solde pflânzen unde erheben.
den gewalt der bâbst het geben
von olmunz bischolf broun
die selben heiligen vroun
wolt der künec ouch geniezen.
er lie sich niht verdriezen,
er vuor dar mit andâht
unde doch mit sô getâner maht,
daz in ûf al den strâzen
die pôlân widersâzen.
wâ man sant hedwigen
erhuop, daz wirt iu niht verswigen.
ein klôster in pôlânlânt
daz ist ... genant,
dâ diu gnâde geschach.
manic alt wîs man der jach,
diu werlt, diu dar zesamme kom,
der gelîch waer unvernom
an zal unde an geschiht.
man wolde ouch des niht,
dô man den tuom ze âch
wîhte, dô unde hernâch
daz daz ie dehein man vernaeme,
daz solch menige dar kaeme,
swie grôz doch waere der gedranc.
dô der bischolf gesanc
unde diu messe wart voldoenet,
dô kom der künec gekroenet
unde vorderte daz kriuze.
ob sich der bischolf iht spriuze?
nein, zewâre er entet.
swaz der man gesundet het,
dafür der bischolf gap
den himlischen leitstap,
an vür unreht guot aleine:
swer des grôz oder kleine
mit gewizzen het in der gewalt,
die wurden ûz gezalt
unde behert der gnâden.
die der künec dar het geladen,
swaz der dar durch in kômen,
daz kriuze ûf die heiden nâmen.
unde dô daz alsô was genomen,
nû wâren ouch die hêrren komen
von stîre unde von ôsterrîch;
die heten sich sô prîslich
zuo der verte bereit,
daz sîn der künec wart gemeit.
von stîre er den rotten
von liehtenstein hern otten
vesticlich enphalch,
daz er waer ir marschalch,
sô daz er si ûf den wegen
hiet in huote unde in pflegen.
einen degen maere,
den alten pergouwaere,
an dem man manheit spurte,
der künec ze marschalc antwurte
von ôsterrîch den hêrren.
hin sach man den künec kêren
unde sîn geselleschaft.
er vuor mit der heres kraft
durch brezlâ unde durch pôlân,
durch kalîs unde durch pomerân
unz an der wîzel pflûm.
durch gemach hiez im rûm
der künec unde sînen bêheim lâzen
die stîraere ûf den strâzen.
nû ist ez alsô gewant
umb die vart gen priuzenlânt,
daz man all arbeit verliuset,
swer dar niht kumt, sô ez gefriuset.
ouch muoz man sich des wârn,
swer in daz lânt kumt gevarn,
daz er daran hab die mâze,
ê sich daz îs zerlâze
unde ê diu mos enphriesen,
wil er niht schaden kiesen,
sô muoz er strîchen ûz dem lânt,
ob daz der künec alsô ervant?
des weizich niht die wârheit.
mit den bêheim er vor reit
sô verre den von ôsterrîch,
daz er vor in gemechlich
kaem über die wîzel hinz turûn;
dâ wold er dennoch niht getrûn,
daz iht des darunder kaeme,
daz im die reise benaeme:
er vuor den gerihten strich
unz zuo dem kulm vür sich,
dâ legt er sich nider
unde enpôt her ze turûne wider
dem her, daz dâ vuor hin nâch,
daz si heten irn gemach,
unz er in sînen boten sant,
unde swaz in der taet bekant,
darnâch solden si sich rihten.
nû begunden si sich pflihten
zuo gemache durch ruon,
swaz müede liute solden tuon,
dem gelîche si gebârten.
des kunigs botschaft si warten,
unz daz der tac ein ende het.
dô kom ouch an der stet
von dem künec ein bote, der gebôt,
daz si in deheiner slahte nôt
liezen daz enphüeren,
sô daz si überfüeren
von turûne bî der nacht.
unde dô man in die botschaft brâht,
daz man si übervaren hiez
unde si niht bîten liez
mit ir geverte zuo dem tag,
daz was ir nôt unde ir klag
unde kom in doch ze guot.
der künec wart ungemuot,
wand im daz maer kom her enkegen,
er wolt sich denne des bewegen
unde durch got lîden den kummer,
daz er den kunftigen summer
wolt beliben in dem lânde,
daz er der reise denn erwande,
wand er waer ze spâte komen.
dô daz der künec het vernomen,
herzenlich in daz beswârt
unde began der widervart,
daz er unde sîne bêheim wîs
über der wîzel îs
kaemen geruochlich.
darumb gebôt er vesticlich
den ôsterhern unde den stîraeren,
daz si vor mitternaht waeren
enhalp der wîzel an dem stat.
die hêrren muosten daz pfat
ob die schiltkneht iht vluochen,
des nachtes mit liehte suochen
die dâ niht heten der latern?
jâ, wie mohtens des enpern,
wand daz îs het sô manic luoc,
daz ir ertrunken genuoc,
sus kom maneger vil nazzer
des nachtes über daz wazzer.
des morgens was dem künec gâch,
daz er sich vurderte hin nâch,
nû was daz stat îses laere
von der vordern wegen swaere,
dô die bêheim über solden,
dâ von si grôzen kummer dolden.
ez gerou den künec vil hart,
daz die stîraer an der vart
den vurt muosten kosten,
daz im daz îs was zeprosten.
harte übel in gelânc:
liut unde rosse vil ertranc,
daz man noch von dem herzenleit
in bêheimlânde maere seit,
sus vuor der künec von bêheim
mit sînem hor herwider heim,
des datze prâg er sich zeliez;
die gest er heim varn hiez,
von dann ieglicher komen was.
der zît lenge man las,
dô diu reis wart an gevangen,
dô was sît krists geburt ergangen
zweir mîn sibenzic unde zwelf hundert jâr:
er kom ze wîchnahten dar,
dâ er begunde widerkêren.
mit gemache unde mit êren
den künec man dâ heime sach.
im was ez kurzlich darnâch,
Lxxxv . daz von dem künec komen maere
ez solden die stîraere
komen zuo dem künec:
si waeren sô vrumic
an der reise gesehen,
daz er in des müeste jehen,
si waeren aller êren wert;
darumb er des an si gert,
daz si dar zim kaemen
unde ergetzunge naemen
mit kurzwîl irer arbeit,
darunder wart in geseit,
der künec hiet anders gedâht:
wurd ir reise volbrâht,
si waere in niht guot,
nû was der künec sô gemuot,
daz er des niht enwolde,
daz iemen widerreden solde,
swaz er ernestlichen meint,
darumbe wurden vereint
die hêrren under in alsô,
ez gienc in nider oder hô,
daz si niht beliben,
wand der künec het in geschriben
zuo dem dritten mâl her wider,
er het sich durch ir willen nider
an dem gejeide lâzen,
nû vuoren si ir strâzen
mit grôzen sorgen von heim,
künec ottackern von bêheim
datz dem brazlâ si vunden,
der schuof an den stunden
mit dem hôhisten kameraere,
daz er der hêrren maere
pflaeg, daz si waeren zadels vrî.
ein klôster lac dâ nâhen . bî
kûm in einer mîle,
dâ wurden an der wîle
die hêrren hin gesant.
daz klôster ist ... genant,
dar man die hêrren herberget.
daz daz ende wurd geerget,
dâr zuo was der anvanc ze guot:
mit werken unde mit muot
erbôt man inz alsô wol,
als man lieben gesten sol.
der künec gebôt mit ernest,
swaz si aezen aller gernest,
daz si des wurden gewert;
der künec die hêrren dâmit êrt,
daz er in daz beste sant,
daz er an dem gejeide vant,
swîn, hirzen unde daz rêch;
daz er in waer gevêch,
dem tete er nindert gelîch.
si riten al tac tegelich
unde hôrten mit dem künec messe:
ir deheiner niht enwesse,
swes er mit in wolt beginnen;
niht wan vriuntschaft unde minnen
mit gebaerd er gegen in pflac,
unz daz im kom der vünfte tac.
dô wurden si ze hof geladen;
dannoch enwesten si niht des schaden,
daz si waeren verrâten.
der künec in einer kemenâten
saz, dâ vordert man si hin;
unde dô si kômen hin in,
daz si der künec alle sach,
zuo dem pettouwaer er sprach:
 <
Vriderich pettouwaere,
nû sag mir offenlich diu maere,
diu du mir heimlich hast geseit!>
darab der helt niht verzeit,
er stuont ûf unde sprach:
 <herr, als ich iu ê verjach,
daz hôrt noch, ob ir sîn geruocht:
ez hant an mich versuocht
die hêrren, die hie stânt,
daz ich in hulf daz lânt
von iu wenden unde kêren
an einen iteniwen hêrren,
des selben ze râte wart
von pfanberc grâf bernhart
unde hêr herrant von wildon,
ouch nam sich niht dâ von
von stubenberc hêr wulfinc,
wol gehal an daz dinc
von liehtenstein hêr uolrich .>
dô sprach der grâve heinrich:
 <hêr pettouwaer, zîht ir mich iht?>
dô sprach er: < ich enzîh iuch niht,
iu ist darumb unkunt .>
dô sprach vür den munt
von wildon hêr herrant:
 <ich wil mit mîner hant
ûf iwern hals bewaeren,
daz ir mit lugemaeren
sît vür mînen hêrren komen!>
 <daz man von iu hât hie vernomen,>
sprach der von liehtenstein,
 <daz ist unreht unde mein,
tuot mir sîn mîn herr unde ir stat,
daz bewaer ich mit getât
ûf iwern hals mit mînen handen.
hêr künec, ir sult iuz niht enplânden,
daz ir ez habt iemer an gehôrt,
daz ein einic man solhe wort
gegen uns allen reden sol.
er vermöht daz reht als wol,
daz er uns zig algelîch,
wir heten den künec ermrich
ûf den bernaer geladen.
er mac uns wol mit worten schaden,
wolt ir uns niht ze rede lâzen .>
nû was ot anders niht daran:
der künec ûz der kamer gienc
unde schuof, daz man die hêrren vie.
die wurden sâ gevangen.
unlânge was ergangen,
daz man die hêrren sant
ûf die burge in daz lânt.
von pfanberge grâf bernhart
hinz dem burglîns gesant wart,
dâ beleip er trûriclich.
sînen bruoder grâf heinrich
sant man gevangen hinze vraene.
den von liehtensteine, als ich waene,
unde den stubenbergaere
in den karkaere
hinz klingenberc man sant.
von wildon hern herrant
sant man hinz dem eichorn.
der pettouwaer, der in het verlorn
umbe sust des kunigs hulde,
der wart umb die selben schulde
gehandelt als smaechlich
als der hêrren ieslich:
versmit unde gebunden
sant man in an den stunden
gevangen ûf ein hûs.
grôz eise unde grûs
sagt man der hern gesinde,
die bêheim wolden swinde
iren zorn an in rechen,
ir herberg ûf brechen
unde nemen, swaz si heten dâ.
dô rant ein juncherre sâ,
der was rappel mardax genant,
den künec er ûf dem meiden vant,
als er nû wolt von dannen kêren:
 <hêrre, gedenket iwer êren!
hânt unser hêrren iht getân,
dâ wâr wir doch unschuldic an.
sît aber in buoz sint unser hêrren,
sô geruochet an uns mêren
iur êren, der ir habt genuoc,
sô daz die bêheim ir ungefuoc
iht begên an uns ellenden,
in iwerm geleit geruocht uns senden
gegen stîre wider heim .>
dô gebôt der künec von bêheim
dem oberisten kameraere,
als liep im lîp unde êre waere,
daz er an aller hande leit
der hern gesinde beleit
an irn gemach hinz ôsterrîch:
 <ie dem hêrren sunderlich
sol man wan einen kneht lâzen .>
dâmit riten si ir strâzen
unde brâhten boese maere,
wie ir hern in bêheim waeren
in herter vencnusse:
daz gap zahers gusse
ir vriunde ougen unde herzen
umb den pîn unde smerzen,
den die hêrren dort liten,
unlânge wart darnâch gebiten,
daz der künec sant
her ze stîre in daz lânt
unde enpôt der hêrren vriunden daz,
wolden si gestillen sînen haz
unde vristen der gevangen leben,
sô müest man im zehant geben,
swaz man ir burge unde veste
indert in dem lânde weste.
ditze was unverborn.
man vorht sô hart des kunigs zorn,
daz der hêrren vriunde nieman liez,
si taeten, swaz der künec hiez.
ouch sâhen die gevangen gern,
swes der künec niht wolt enpern,
daz man daz taet enzît.
wand swer sô gevangen lît,
dem ist ein kurze wîle lânc.
dâ der künec nâch ranc,
nâch sînem willen daz geschach.
vür grâf bernharten man geben sach
Pfanberc, peckach unde sant peter,
lutzel veste mê het er.
vür grâf heinrîchen
antwurt man snelliclichen
Keisersperc, strâzeck unde losental;
mit rabenstein het dennoch twâl
von der alben hêr sîfrit.
daz brâht den künec in unsit,
daz er grâf heinrichs hiez übel pflegen.
er hiez in haspel an legen,
unde swaz man mocht erdenken,
daz in möht gekrenken,
daz hiez er im allez tuon,
unz daz man im des lîbes suon
gewan mit dem hûse sider.
dô hiez der künec brechen nider
diu kostlichen werc,
Losental unde pfanberc,
Strâzeck unde peckach.
Rabenstein er niht zebrach,
solhe güet er daran spurte.
der von liehtenstein im antwurte
Vrounburc, muorou unde liehtenstein.
dem künec ez vrumte harte klein,
dô er sich sô begunde rechen:
Liehtenstein unde muorou hiez er brechen
von wildon hêr herrant
dem künec antwurte zehant
Eppenstein, premarspurc, die veste,
Glîchenberc; niht mê er weste
burge, die im gehôrten zuo.
nû hôret, waz der künec tuo.
Lxxxvi . eppenstein liez er belîben
unde hiez dâr zuo trîben,
daz man die andern zwo zebrach.
wie sich der künec rach
an dem von stubenberc, daz hôrt:
drî sin veste er im stôrt;
er zebrach im an der stunt
Kaphenberc unde ketze ûz dem grunt,
Wulfingenstein unde stubenberc sam.
nû hôrt wie er gerich nam
an dem pettouwaere.
swie geheim er im vor waere,
er wart des niht erlân,
der künec wolt wurmberc hân,
ouch wold er swanberc haben.
datz wurmberc vullet er den graben
mit der burcmûr.
ez wart im billich sûr,
wand diu schult was alle sin.
sus heten die hêrren pîn
wol sehs unde zweinzic wochen.
dô wart ein tac gesprochen
vür den künec hinze prâge,
daz der hêrren vriunt unde mâge
vür den künec kaemen
unde im dâ benaemen
sînen zorn, des er pflac.
ez geschach an dem palmtac,
daz die hêrren ledic wurden
von ir vencnusse burden.
der künec nâch in sande,
swa si wâren in dem lânde,
unde dô si komen wâren,
dô begunden si gebâren,
als den übel ist geschehen.
an ir gange wart gesehen,
daz in leit heten getân
die beien, die si truogen an.
daz si des lebens wârn in sorgen,
dâ het sich an in niht verborgen,
mit ir gestalt si daz bewaerten:
mit spannelângen berten
vür den künec kômens al gemeine
an hêr uolrich von lichtensteine;
der gebârte in den siten,
als er nie pîn hiet geliten
unde allen schaden het verkorn.
sînen bart het er geschorn
unde niwe kleider an gestrîchen;
er gebârte sô vrôlichen,
daz in der künec darumbe prîste.
die hêrren man des underwîste,
die in gunden guotes,
der künec waer des muotes,
sô daz er niht enperen wolt,
si wurden dem pottouwaer holt.
unde dô si des der künec bat,
grâf heinrich hin vür trat,
er sprach: < hêrre, hôret mich,
durch iwer tugent, des ger ich:
wie mac mir der pettouwaere
iemer benemen solhe swaere,
als ich erliten hân von im?
swaz schaden ich an dem guote nim,
der waere lîhte verkorn
von mir, denn daz ich hân enporn
iwer gnâd unde iwer hulde.
daz ouch mîn bruoder deheine schulde
hab an disen sachen,
des wil ich in unschuldic machen
mit kamphe hie vor iwer.
swie er niht sî sô tiwer,
daz er sî mîn kamphgenôz,
dise hêrren wil ich machen blôz,
des er si vor iur hât gezigen,
oder ich wil vor im tôt geligen>.
dô sprach der pettouwaere:
 <waer ich mit dem bucklaere
als liebende alsam ir,
daz ir dâ vordert an mir,
zwâr, ir wurdet sîn gewert;
vor vorhten wirt iu mîn swert
an deheiner stat verseit.
ich enkan iu mit snellikeit
noch mit springen niht gevolgen;
sit ir mir sît erbolgen,
daz gestê alsô hinz hin heim .>
dô sprach der künec von bêheim:
 <ir gescheidet niemer hinnen,
ez kom ê ze minnen
zwischen dem pettouwaer unde iu.
ir müest ê ganzer jâre driu
belîben an diser stat .>
dô berieten si sich drât
unde lobten dem pettouwaer suon
der künec sprach: < ir sult tuon
sô guotlich ze iwerm schaden,
daz ich iuch mit mînen gnâden
ergetz, swaz iu von mir gewirret;
swer aber sich von mir virret
mit unguotlicher gebâr,
der wizze daz vür wâr,
daz er niemer wirt ergetzet,
des er von mir ist entsetzet .>
swes der künec niht wold enpern,
daz geschach unde doch niht gern.
kleinât silber unde gewant
teilt mit in des kunigs hant
unde guoter geheiz genuoc,
her ze stîre si ir wille truoc;
dar erloubt ouch in der künec,
die helde biderb unde vrumic
hie heime wurden wol enphangen.
unde dô daz was ergangen,
Lxxxvii . dô geschach dem künec leit,
wand im wart vurwâr geseit
ein harte boesez maere,
daz sîn swâger tôt waere,
von ungern der junc wêlâ.
unde in kurzer zît darnâ
unde in dem selben jâr
dem künec seit man vürwâr,
der patriarch von aglei waer tôt.
sînem ôheim er enpôt,
von kernden herzog uolrîchen,
daz er wurbe emziclichen
von aglei an die kôrherren,
daz si dem künec zêren
hern pfilippen naemen
ze patriarch, sô überkaemen
die hêrren al ir sache,
wie hêr pfilippe ze gemache
kaem, dâ sazt der künec nâch,
nû was dem herzog uolrich gâch,
wie er darnâch gedaehte,
daz er gâhes volbraehte,
daz im der künec gerâten het.
hinz aglei reit er an der stet
unde treip daz dinc sô verren
datz aglei mit den kôrherren,
unz si sich liezen lenken;
unde dô sich wolden verdenken
der kôr umbe hern pfilippen,
den man dem künec zalt ze sippen,
unde ê man daz zende brâht,
dô zeran des lîbes maht
von kernden herzog uolrîchen;
ich sag iu kurzlichen,
datz aglei er verdarp.
unde dô der herzog starp,
dô wolden die kôrhern
hern pfilippes enpern
ze hêrren unde ze patriarch.
under in si wurben starc,
daz ein hêrre warterkorn,
der was von meilân geborn
unde was geheizen reimunt.
der wart darnâch in kurzer stunt
von dem bâbst bestaetigt.
wie er des goteshûses pfligt,
des wil ich ieze dagen
unde wil von hern pfilippen sagen.
dô der daz het ervarn,
daz die von aglei wârn
gegen im in deheiner gunst,
wand er an leben unde an kunst
was gar unberiht,
ouch wolt hêr pfilip niht
pfaffe wesen vürbaz-
dô er gefriesch daz,
daz sîn bruoder was tôt,
dô riht er angest unde nôt,
wand er sich zehant
beider lânde underwant,
Kernden unde kreine.
er ahte harte kleine
der gelubde, diu ê mâle
geschehen wâren âne twâle
zwischen dem künec rîchen
unde herzog uolrîchen:
swelher under in verdurbe
unde von got niht erwurbe
êlicher gerben,
mit des selben sterben
solt dem andern sîn benant
des andern liute unde lânt,
dâr zuo burge unde vest.
daz wart verhantfest,
als si heten geschaffen
mit den wîsisten pfaffen,
die man indert dâ vant.
unde dô der künec bekant
sînes herzen nôt,
daz sîn ôheim waer tôt,
herzog uolrich der kernaere,
von dem selben maere
zergie al sîn wunne.
er sant den brobst von brunne
hinz kernden zuo den hêrren,
den er getrût der êren,
daz si . im des lândes gunden.
der kêrten an den stunden
an den künec ein michel teil.
ouch widerfuor im daz heil,
daz man den brobst von sînen wegen
liez zweier guoten burge pflegen,
die man im gap in sîn gewalt.
unde reht dô man diu jâr zalt,
daz der zwölf hundert was ergangen
unde einz mîn sibenzic, daz an gevangen
mit kristsgeburt wart unser trôst,
der uns ûz der helle lôst,
darin wir wâren gevallen,
dô gelac der unger schallen,
ir herz in leides verjach,
darumbe daz man sterben sach
künec wêlân den alten,
den si ze hêrren zalten.
Lxxxviii . unde dô dem künec ûz bêheimlânt
der unger leit wart erkant
unde sîn selbes swaere,
von dem selben maere
begund er sich in leide senen
umbe sîner konen enen,
er starp im leider alzefruo,
wand ez gienc im wol zuo,
daz im von des hêrren tôt
geschaehe kunftigiu nôt
unde sînen lânden ungemach,
wie aber daz geschach,
daz wil ich iu sagen.
zirem vater kom durch klagen
diu künegin von matschouwe,
als ein getriwe vrouwe,
der leit umb iren vater ist.
dem künec lac si zaller vrist
an mit einziger bet
umb diu kleinât, diu er ir het
gegeben ze behalten,
daz er si der liez walten,
daz si sîn dâ bî gedaehte,
unde daz erz sô vür braehte,
daz sîn künec stephan niht innen
wurd mit witzen noch mit sinnen.
umb iren vater si ez erwarp.
unde dô künec wêlân starp
unde diu vrouwe kom von dan,
dô vermist der künec stephan
drîer kleinât kostlich,
diu zuo der unger kunicrîch
billich suln gehôren.
künec stephan begunde bôren
gegen sîner swester grôzen haz.
er wolt benamen haben daz,
des si ze rehte niht bestuont:
ez waer iemer unversuont
zwischen im unde ouch ir,
si gaeb im wider schier,
daz si an reht von dannen brâhte.
diu vrouwe ir dô des erdâhte
unde hal daz als ein mort,
daz si den verstolen hort
heimlichen sande
dem künec ûz bêheimlânde,
der ir tohterman was,
unde vuor si, dâ si wol genas
vor irem bruoder künec stephanen
den sach man bitten unde manen,
swâ er sich guotes hin versach,
daz man im vreischet darnâch,
wâ sîn swester sîn guot
het verborgen durch ir übermuot.
dô er daz ein wîl getreip,
verholen es im niht beleip,
wand er wart sîn gewar.
erbaere boten sand er dar
gegen bêheim vil drât,
sînen swâger er bat,
daz er verbaere den geniez
unde im wider werden liez,
swaz im an reht enphüeret waere.
dem von bêheim wart daz swaere
unde het ez wan vür ein gedriesch,
daz er sô vrevellichen iesch
sîn verloren guot an in.
sus vertigt er die boten hin.
die kômen an den stunden,
dâ si künec stephan vunden.
dem sagten si dô daz,
der künec von bêheim het vür haz
unde waer ouch al den sînen zorn.
swaz er datz ungern het verlorn,
daz er daz datz im suochte.
künec stephan ungrischen vluochte,
swer daz iemer widerspraeche,
daz er sich an dem künec raeche.
darûf vil gerâten wart.
der künec besamt sich an der vart
unde widerbôt hin heim
künec ottackern von bêheim.
der ensûmte sich dô niht,
er sande algeriht,
swâ er sich helfe versach,
den gebôt er, daz in waere gâch,
als si die botschaft vernaemen,
daz si bereit zuo im kaemen.
dô er die stîraer mant,
die kômen al zehant
zuo dem künec êrlich.
sam teten die von ôsterrîch.
von sîn erblânden er gewan
manic tiwerlichen man.
mit den was im gâch.
nâhent bî der lîtach
het von bêheim der junge
sîn grôze samenunge.
unde sô sich daz her gesamt hâte,
dô kêrt er alsô drâte
gegen heinburc ze tal,
dâ mit ungefüegem schal
lac der unger künec stephan
enhalp tuonouwe ûf dem plân.
sus lâgen si ze pîle
gegen einander alle wîle
bî der tuonouwe staden,
daz ir ietweder deheinen schaden
dem andern mohte getuon.
ob ez ûf vride oder ûf suon
komen möhte zwischen in,
darûf stuont der hêrren sin,
die darunder vorhten verlieren.
die unger den ieren
künec vaste bâten,
daz er im lieze râten
von sô getânen sachen.
warumb er wolde machen
sin selbes lânt enwiht?
im entöht der kriec niht
gegen sîner swester tohterman.
als lânge triben si ez daran,
unz si ez brâhten dâr zuo,
daz er des dritten morgens vruo
selp zwelfte solde varn
von allen sînen scharn
zuo der bêheim vogt.
der kaem ouch her gezogt,
wand alsô wart ez geret.
grôze sicherheit man tete
an ietwederm teil,
daz ietweder âne meil
von dem andern kaem von dan.
ietweder künec sîner man
nam zuo im zwelfe zuo der vert.
si vuoren in einen wert,
der mitten in der tuonou lac.
ungefüeger klage; pflac
von bêheim des kunigs her,
daz er sô gar âne wer
sich lîbes unde êren
wolt lâzen unde kêren
an der unger triwe.
des belibens in riwe,
die sîn dâ warten ûf dem lânt.
nû was ein unger her gesant,
daz der war naeme,
daz der künec von bêheim kaeme
ân alle wer in die zullen.
ir deheiner wolt sich hullen,
daz man dester baz naem war,
daz si wer vüeren bar.
hin vuoren si mit manegen segen,
daz ir got geruochte pflegen
unde si vrôlich her wider sant,
des wart er sêre gemant.
hin vuor der künec rîch.
si kômen algelîch
ener her, diser hin.
datz dem wert si zogten in
unde giengen zuo einander sâ.
kluoge rede hôrt man dâ,
der die unger kunnen vil.
künec stephan sprach: < ich wil
iu verwîzen, hêrre von bêheim,
daz iu mîn kleinât hin heim
mîn swester gesant hât,
unde daz ich iuch des bat,
daz ir mirs liezet wider werden .>
dâr zuo sach man den werden
gebâren hêrlichen;
er sprach: < ich weiz mich sô rîchen
êren unde muotes,
daz ich iwers guotes
niemer wil gegern.
ouch sult ir wol enpern
solher vordrung an mir,
hêr swâger, sô daz ir
verbaeret den muot,
daz ir solich guot
ze sô rîchen kunigen soldet suochen,
die solhes niht geruochen,
des man zîhet diep.
mir ist iur muome wol sô liep,
daz ich mich durch ir willen
niemer liez bevillen,
wolt ir iuch lâzen gezemen
kleinât von mir nemen
nâch iwers vater tôt ze stiwer,
ich gaeb iu vierstunt als tiwer,
als diu ir habt verlorn .>
hie mit was hin der zorn.
die dâ bî in wâren,.
die machten vride zuo zwein jâren,
unde sô diu heten ein ende,
sô sold in vier manne hende
stên aller der gewalt,
swaz ie der künec mit reht erzalt,
daz er ze vordern het,
die vier ez an der stet
solden zwischen in verrihten
unde alsô verslihten,
daz ez belibe vürbaz
zwischen in âne haz.
mit gelubden den besten
unde mit hantvesten
ez bestaetigt wart.
ê si begriffen die vart,
si schieden sich minniclich.
künec stephan der rîch
vuor, von dann er her kom.
manic velbischer man
wart sîn enhalp ûf dem anger.
nû beleip ouch niht lânger
künec ottacker von bêheim,
er kêrte zuo den sînen heim
unde sagt den besten diu maere,
wie ez geteidingt waere
zwischen im unde sînem swâger.
datze heinburc lag er,
unz daz im wart kunt getân,
ez waer der künec stephan
gevaren über den wâc.
niht lenger er dô stille lac,
gegen wienen vuor er.
er trahte varunde her,
er wolde sich hers zelâzen.
nû widerfuor im ûf der strâzen
Lxxxix . ein bot, der tete im kunt,
daz sich in kurzer stunt
hêr pfilipp underwunden het
beide burge unde stet:
 <in den lânden zwein,
ze kernden unde ze krein,
kêrt der liut an in genuoc.
wolt ir die ungefuoc
unde daz dinc understân,
daz müeste schier ergân,
die wil ir habt sô guoten teil
unde ê der untriwen meil
die hêrren mache blint,
die noch an iu sint .>
der künec den boten vrâgte
unde hiez, daz er im sagte,
waz der brobest taet dâr zuo.
er sprach: < herr, ez ist ze vruo,
daz ich iu daz sagen sol,
wand ir habt im ze wol
ze solhen dingen getân.
vür manegen werden man
habt ir in geêret
unde ist er doch von iu kêret .>
der künec sprach: < waz hôr ich nû?
sag an, kanst aber du
mir gesagen vürwâr,
wie er mit den burgen gebâr,
die er von mînen wegen
hât gehabt in sînen pflegen?>
der bot sprach: < hêrre, dâr zuo tuot,
swaz iu selben dunke guot,
unde habt niht überigen zorn:
die burge bêde sint verlorn .>
der künec vor zorne nider sach.
zuo dem boten er sprach:
 <sag an, wie ist daz komen?>
der bote sprach: < ich hân vernomen,
dô sich der untriu bewac
hêrre pfilipp, iwer mâc,
daz er iuch wolde grîfen an,
daz huop er mit dem brobste sân.
der wart mit im ze râte,
daz er alsô drâte
selbe an in kêrte
unde in werben lêrte
iwern schaden vürbaz.
hêr künec, ich sag iu daz,
unde komt ir niht enzît,
daz dinc wirt ze wît,
sô daz iuch mac geriwen
der kernaere briwen .>
der künec vor zorne tobt.
swem er urloup het gelobt,
der wart des entwert:
der künec an die hêrren gert,
daz si mit im ze wienen kaemen
unde dâ von im vernaemen
sînen vürsaz.
ouch getorste sinen traz
nieman übervarn.
dô si ze wienen komen wârn,
der künec al zehant
die hêrren besant
unde klagt in klegelich,
wie ungetriwelich
an im het getân
der brobst von brun sîn man.
ouch klagt er in mêre,
wie sîn triwe unde sîn êre
hêr pfilipp an im het zebrochen:
 <daz muoz werden gerochen
mit iwer helfe unde rât .>
die hêrren er des alle bat,
daz si mit im vüeren dar.
ir deheiner daz verbar,
er gelobt ez guotlich.
hin vuor der künec rîch
mit allem dem her,
als er ez het ze wer
gegen den ungern besamt.
wie hêr pfilip wurd verdamt,
dâ traht er sêre nâch.
er liez im wesen gâch
des gevertes gegen kreine.
hêr uolrich von liehtensteine
was ûf der reise marschalch.
der künec im vlîziclich enphalch,
daz er sîn êr bewart.
si kômen an der vart
gevarn vür leibach:
dehein man nie gesach
ein sô êrbaere zuo zogen.
hêr pfilippe was sô betrogen
unde staete dâr zuo bereit,
daz man im einer tôrheit
vil wol mohte getrouwen;
darumb lie sich der künec schouwen
in werlichen siten.
dô er zuo kom geriten,
als der marschalc hiez,
ieglichs banier man stiez,
dâ sîn herberge solde sîn.
manic pavilun vîn
unde manic hêrlich gezelt
wart geslagen ûf daz velt,
dâ daz her solde ligen.
nû wart dem künec niht verswigen,
man nand ims algeriht,
die der untriu heten pfliht
mit hern pfilippen gehabt.
ûf der schaden wart gedrabt
mit den vüeteraeren.
manegen sac laeren
sach man die dâ vullen,
als si tuon sullen,
die dâ gehôrent dâr zuo.
nû hôret, waz der künec tuo.
Xc . vor leibach er lac
still unz an den dritten tac.
dô hiez er vil vruo
mit einem sturme grîfen zuo,
dâmit gewan man die stat.
unde dô diu burc niht enhât
deheinen wân noch trôst,
daz si hêr pfilip lôst,
dô muosten sis dem künec geben.
man lie dâ von mit dem leben
alle, die darûf wârn.
darnâch sach man den künec varn
hin unde her in kreine.
diu guote burc ze steine,
unde swie si wâren geheizen
in des selben lândes kreizen,
die kêrten alle an in.
ze houbtman sazt er dâhin
den schenken von hûspach,
dem man grôzer vrumkeit jach.
dô der künec besetzet het
die burge unde die stet
nâch sîn selbes willen,
er lie sich niht bevillen,
er kêrt den rehten strich,
gen kernden vür sich.
unde dô er dar was komen,
dô wold er râche hân genomen
an dem brobst unde an in allen,
die dâ wâren gevallen
an hern pfilippen durch sîn guot:
dem künec was des ze muot,
daz er si verderben wolt.
die in dâ beiden wâren holt,
der hêrren was genuoc,
die wanden die ungefuog,
der dem künec was gedâht.
zeinem vride man ez brâht,
des was daz lântvolc vil vrô.
der vride wart gemachet sô,
daz hêr pfilip ze hove kaeme
unde dem künec dâ benaeme,
swaz er het wider in getân.
daz wart gelâzen an vier man,
die solden ez verrihten
unde zwischen in sô slihten,
daz ez belîbe unzebrochen.
ein tac dâr zuo was gesprochen,
an dem ez solde geschehen.
dô der ouch wart ersehen,
hêr pfilip niht vermeit,
zuo dem künec er reit
unde tete, swaz er gelobt het:
lânt, burge unde stet,
swaz er der het überwunden,
die gap er an den stunden
dem künec in sîn gewalt,
unde swaz man burg in kernden zalt,
die des patriarches sint-
die wurden âne underwint
herzog uolrîchen gegeben,
unde dô der verlôs daz leben,
hêr pfilippe zehant
der vest sich underwant
unde habte von aglei dem kôr
die selben burge vor;
dô sich daz dinc begunde lengen,
dâ wold ot er mit pfrengen
den kôr unde überkomen,
daz er ze hêrren wurd genomen.
dô enmocht ez im niht zuo gân.
dâ von wolt der künec hân
die burc von sînem neven
Tiven unde treven,
Windischgretze unde klemûn.
er wolde im niht getrûn.
ê daz er dannen wande
von kernden ûz dem lânde,
dô gebôt er, als ich waene,
hern albrehten von vraene,
daz er von sînen wegen
des lândes solde pflegen
unde besazte über al die veste
mit den, die er weste,
daz si im waeren gereht ...
ez müest im allez werden sleht
unde stên in sîner hende.
dô des kanâles steinwende
ersâhen die bêheim,
die sprâchen: < hêrre, ir sult heim
ûz disem steingeschurre.
ob ich iuch vragen turre,
her, sô bewîset mich,
ob an disem strich
Rôm iht nâhen lit:
ich hân vor maneger zît
mîne vordern hôren jehen,
si haben ein portenbirge gesehen,
dô si vuoren ûf der rômestrâzen .>
der künec sprach: < ich wil lâzen
iuch schiere daz gesehen an,
swenn dâher kumt ein pôlân
gevaren oder ein bêheim,
daz den dunk er sî dâheim:
sol ich der jâre werden alt,
als verre muoz mîn gewalt
werden volrecket
unde ûz einander gestrecket .>
die bêheim sprâchen: < hêrre, sô
müez wir des iemer wesen vrô,
daz wir rôme komen sô nâhen;
sô mugen wir enphâhen,
wolt ir ez alsô schaffen,
der gnâd, die uns die pfaffen
von rôme vor zellen,
als vil als wir wellen .>
Xci . nû hôret von der hêrren suon,
hêr pfilippe muoste tuon
ûf diu lânt verziht.
datz kremse daz geriht
unde die mûte man im liez,
unde swaz er het geniez
der burc datz persenbiuge.
er muost sich mit der smiuge
betragen unz an sînen tôt.
der künec von bêheim gebôt,
swaz im geviel, aleine
ze kernden unde ze kreine,
daz wart allez ervolt.
unde dô er von dannen wolt,
dô kom ein bote mit den maeren,
daz die . unger ûz waeren
mit grôzer maht gerant
her zôstrîch in daz lânt:
 <ir her pfligt groeze unde sterke;
si ligent noch an dem gemerke .>
dem künec dem wart zorn;
er sprach: < pfaech, ez ist verlorn,
als ez umb die unger stêt,
swes man mit in umbe gêt,
dâ wirt man an betrogen.
sol daz aber sîn gelogen,
des wir bêde swuoren,
dô wir in den wert vuoren,
sô geloub ich niemer mêre,
daz triwe noch êre
den ungern wone bî.
ich mach mich vor in vrî,
mir zerinne denne muotes,
lîbes unde guotes .>
in grôzem zorne daz geschach,
daz der künec ûf brach
unde kom her ze judenburc gevarn.
von den, die dâ wârn,
wart er enphangen wol.
der künec sprach: < man sol
mir ervarn zehant,
wie ez lige in dem lânt
unde wâ der künec von ungern lig,
ob ich über den semernic
mug komen mit gewarheit .>
zehant ein bote dâhin reit.
der kom des dritten tages,
wand er was slage slages
über daz steinvelt gejeit.
dem künec er dô seit,
daz im die niunstetaere
enpoten heten diu maere,
daz der künec stephan
dâ laeg ûf deheinen andern wân
unde ouch niht anders varte,
denn daz er dâ sîn warte,
unde swenn er vüer die selben strâzen,
sô wurd er niht erlâzen
er wurde von im an gerant.
der künec dâhin sant,
wand ez was winderzîten,
er hiez die wege wîten
unde schûfeln vor dem snê:
ich waen, daz er nie mê
mit her sô boesen wec gefüere.
man sagt, daz er verlüere
manic pfert von dem weter.
gegen lilienvelde het er
an der reise gedâht.
dô er die volbrâht,
er kêrte nâch der slihte
gegen miurperc gerihte.
dâ beleip er ein wîle
unde gebôt, daz mit île
die hêrren kaemen zuo im dar.
swaz im leides gewar
von der unger untriwen,
daz si sich daz liezen riwen,
die hern bat er des sêre.
dâmit tete er kêre
gegen bêheim.
dô der künec kom hin heim,
dô besamte er sich vaste,
unde dô er ein wîl geraste
von der wegemüeden nôt,
sâ zehant er widerbôt
von ungern künec stephanen.
herzenlich begund ern manen
an sîner triwe bruch,
ouch mand er an den spruch
die vier, den ez enpholhen was,
als man an der abschrift las,
als diu hantveste stuont,
dâmit man si versuont.
von bêheim der junge
iesch mit vorderunge
an die unger zweinzic tûsent marc.
den selben schaden starc
het im der künec stephan
in dem niwen vride getân,
der dâ geschach in dem wert:
Ôsterrîch het er behert
liut unde guots sô vil,
daz der sumen zil
nieman ervinden mohte.
swer dem künec von bêheim tohte
ze helfe oder ze rât,
vlîziclich er die bat,
daz ieglicher von im naeme,
als vil alsim gezaeme,
êren unde guotes.
williges muotes
die liut er im dâmit machte.
wie er dâ heime geswachte
mit einer reis den künec von ungern,
darnâch liez er sich hungern.
Xcii . Hern milot er boten sande,
der was hie ze stîrlânde
houbtman zuo der selben zît,
unde gebôt im, daz er âne strît
kaem mit den stîraeren;
sô solt mit den kernaeren
der von vraen im lâzen wesen gâch
unde der schenk von hûspach
mit den liuten von kreine.
si wâren niht seine
zuo des kuniges gebôt,
mit maneger erbaeren rot
kômens unz hinz der niwenstat,
die man iu genant hât.
dô kom ein bot enkegen,
si solden sich dâ nider legen,
von dem künec er in daz sagte,
vil maneger daz klagte,
daz si dâ solden rasten,
wand ez was in der vasten,
doch lâgens dâ unz an die zît,
daz sich verre unde wît
der künec besamt het.
grôze helf im tete
sîn ôheim marcgrâf otte:
mit maneger grôzen rotte
kom er zim gevarn.
swaz vürsten gesezzen wârn
in allen pôlânischen lânden,
die liezen inz enplânden
unde kômen alsô,
daz sîn der künec wart vrô.
im kom ouch werdiclich
von brezlâ herzog heinrich
unde der mit dem pfîle
dar kom mit balder île.
den lântgrâven von duringen,
den sach man im bringen
manegen vrechen wîgant.
der von mîhsen im sant
liut, der in wol genuogte.
dô ez sich sô gefuogte,
daz dis alle dar
mit sô maneger schar
zuo im wâren komen,
von den ir ieze habt vernomen,
alrêrst dûht den künec zît,
daz er sich hüebe an die wît.
den ungern truoc er grôzen haz,
darumb bereit er sich dest baz
mit allem unde dâr zuo gehôret,
dâ man burge mit zestôret,
driboc, katzen unde manegen,
ebenhôch ûf siulen lângen,
rutten unde tummeraere,
dâ wurden vil swaere
vier hundert wegen mit gevazzet.
der künec die unger hazzet,
daz wart dâ wol schîn.
er trahte in den sinnen sîn,
wie er si möht geswachen.
kostlich hiez er machen
von holzwerk eine brucken,
diu was von manegen stucken
kluogelich gevalden.
wâ sich der künec wold enthalden
ûf der unger schaden?
bî der tuonouwe staden.
dô sich daz her vol geleit,
dô was diu brucke gebreit
über die tuonouwe wît.
die brucken muosten alzît
wol hundert wegen tragen.
swâ des kunigs helfaer lâgen,
dâ wart nâch gesant.
durch ôsterrîch daz lânt
vuor der künec ze tal,
michel was der schal.
dô der künec al sîn maht
hete zuo einander brâht,
Ottacker der vürste kurc
des êrsten vuor vür prespurc.
des gewunnen die unger grûs,
wand er daz wazzerhûs
mit rehtem sturme gewan.
dennoch kom er niht von dan,
unz er die burc geobert.
manic kneht sich bekobert,
dem buoz wart sîner armuot.
nû hôret, waz der künec tuot.
Xciii . dô er nâch der hêrren râte
Prespurc besetzet hâte,
von bêheim des lândes vogt
darnâch vür miesenburc er zogt,
die ergâben sich im dâ.
vür altenburc vuor er sâ,
die muosten kummer lîden:
tummeraer unde blîden,
and swes man dâr zuo bedarf,
dâmit er ab der mûre warf
wer unde erkere.
von bêheim der hêre
gebôt den stîraeren,
daz si niht verbaeren,
swenn der tac vertrib die nacht,
daz si mit aller irer maht
kaemen algelîch
unde ouch die von ôsterrîch
mit einem sturme an die mûr.
des nam si vil untûr.
des morgens, dô ez teit,
dô heten si bereit
tetschen unde leiter hôch,
wol bereit daz volc zôch
an die burc durch sturmens willen;
si liezen nihtes sich bevillen,
daz biderbe liut tuon sullen:
den graben sach man si vullen-
des hulfen in die buoben-
daz man über die gruoben
an geruste gienc.
die unger nihts vervie:
swie vil si mohten geschiezen,
darumbe niht enliezen
die tiutschen, si stigen zin hin an.
vil schier die unger den wân
verluren unde den trôst,
daz si ieman erlôst
von des kunigs handen.
ê si in sînen banden
verluren daz leben,
ê wolden si die burc geben,
dem künec enputen si daz.
des wart gestillet sîn haz
gegen den burcliuten.
er hiez in bediuten
daz ie der man her ûz gienge,
als in diu gurtel umbevienge,
unde sîn swert in der hant.
waz man anders dâ vant,
daz was allez verlorn,
der künec rach sînen zorn,
den schaden unde die schande,
die im in sînem lânde
het geworht unde getân
von ungern künec stephan.
ein teil er sich des nû ergezt.
dô er altenburc het besezt
unde vürbaz wolde sîn gevarn,
die ûf der wart gewesen wârn,
die kômen ûf daz her gerant
unde schuofen, daz der künec sant
liute ûf daz velt ze wer.
er vuor mit kreftigem her
der künec von ungern dâher:
 <rossâ ros, sperâ sper!>
des wart ein michel wuof,
der künec ûf daz velt schuof,
swer ie bereit wart,
nû kom ouch an der vart
Walachen, unger, zokel, valben,
die begunden allenthalben
die tiutschen umbegeben,
unz daz si sâhen streben
gegen in vil schiere
mit einem wîzen strîche die baniere,
den lewen mit dem pantel,
nû machten si sich snel
zeiner lângen schar,
ouch kom gegen in dar
von bêheim der künec rîch,
der gebârt dem wol gelîch,
als er wolde strîten.
der reit an den zîten
besunderlich zuo den hêrren
unde sprach: < gedenket iwer êren,
wand man iuch dâr zuo zelt,
daz ir sît ûzerwelt
zaller manheit.
ist iu dehein leit
von mir ie widervarn,
daz sult ir ieze sparn
unde daran gedenken,
daz ez iuch müeste krenken,
ob ir hiute waeret laz
durch deheinen alten haz.
wand swaz iuch von mir wirret,
ob michs der tôt niht irret,
zwâr, sô sult ir
werden von mir
mit vollen ergetzet,
swes ir sît entsetzet
unde swaz ir habt verlorn
von mînem überigen zorn .>
von pfanberc grâf heinrich
sprach: < hêrre, sô tuot dem gelîch,
ob ir uns sît genaedic,
sô sagt uns hiute ledic
durch iwer tugent manicvalt,
swaz noch in iwer gewalt
unser burge sint,
daz unser wîp unde kint
dâ heim des niemer schaden tragen,
ob wir hie werden erslagen,
swaz unser ist von stîr,
sô werd wir dester vrîr
unde gelust uns dester mêre
vehten umbe iwer êre>.
Xciv . von bêheim der künec
sprach: < nû weset vrumic
in dem strîte unde bederbe:
iwer burg unde iwer erbe
daz sag ich iu ledic hie .>
die wîle dise red ergie,
dô wart daz her gar bereit
unde wart dem künec geseit,
daz er sich habt in sîne schar.
die stîraere wolden dar,
nâch ir alten rehten
den êrsten strît vehten.
wand die vînt sô nâhen wârn,
daz zwischen in unde disen scharn
wart ûf dem plân
manic gegenrenn getân,
als man noch durch hôhen muot
zwischen den scharn tuot,
daz mans hab dester tiur.
dô man die tiostiur
hiez in die rotte gâhen,
dô daz die unger sâhen,
daz vehtens sich der künec bewac,
dô kêrten si den nac
unde zogten müezlich hin.
daz daz durch einen sin
geschaehe unde durch einen list,
daz tete man an der vrist
dem künec unde den sînen kunt.
si zogten durch einen grunt
unde enhalp balde wider ûf.
die unger kômen ze hûf
ob der raebnitz ûf dem rein.
ir her michel schein.
von bêheim künec ottacker
über heid unde über acker
den vînden er nâch stapht.
nû wart überkapht,
daz in des grundes tan
ein grôzez wazzer ran,
daran man deheinen vurt
weder sach noch enspurt.
diu brücke, diu darüber gienc,
die unger zebraenen die,
dô si hin über kômen.
die tiutschen des niht war nâmen,
unz daz si kômen sô nâhen
ûf den rein, unz daz si sâhen
Raebenz den pflûm.
niht wîter was der rûm
zwischen den zwein heren grôz,
nur als daz wazzer vlôz.
groz was der unger schal,
von den tiutschen ouch erhal
manic geudens ruofen.
sô getânez wuofen
heten si beidenthalben,
enhalp des wazzers die valben
unde dishalp des kuniges her.
dô die unger deheiner wer
gegen in wolden pflegen,
dô wolt der künec sîn gelegen
ze velde an der selben stat.
er gebôt unde bat,
daz man dâ herbergen solt.
zuo dem here wart geholt
manic soum unde wagen,
manic gezelte ûf geslagen
wart den hêrren durch gemach.
dô daz künec stephan ersach,
daz sich sîn vînt nider liez
enhalp des wazzers ûf den griez,
allerêrst rand er enwec,
unde swâ ein brücke oder ein stec
indert gienc über einen bach,
zehant man daz nider brach:
sô hart er die tiutschen vorhte.
er gedâhte unde marhte,
wie sînem vater was geschehen,
daz er selbe het gesehen,
dô man an der marche streit.
darumb er niemer enpeit
der tiutschen durch vehtens willen;
er liez sich vliehens niht bevillen,
unz dâ er mohte sicher wesen,
er trûte kûme genesen
in sîn selbes lânt dâ heim.
künec ottacker von bêheim
dem gelîche lac,
als er noch etlichen tac
wolde belîben hie,
unz daz diu sunne under gienc.
zehant er ûf brach
unde hiez dem her wesen gâch
gegen prespurc hin wider,
dâ legt er sich nider
unde lac dâ die nacht.
darnâch er mit sîner maht
gegen oedenburc kêrte,
manegen enden er den mêrte
leit unde ungemach:
daz her man ie varn sach
mit sô vollem râte,
der künec hiez dô drâte
vierzehen antwerc rihten ûf.
manegen turn ze hûf
liez er werfen dâmit,
aller vîntlicher sit
hiez er dâ beginnen,
dâmit man veste sol gewinnen,
doch hetez in lutzel vervangen,
an daz hie vor wurden gevangen
wol aht der aller besten,
die si dort innen westen,
daz dinc dem künec eben gienc,
dô er die ahte gevie.
Xcv . nû hôret, wie erz mit in schuof,
manic jaemerlicher wuof
wart dâ inn umb die gevangen.
unlânge was ergangen,
daz man sîn sach die stat geben,
daz lie die gevangen leben.
dô dem künec sô gelânc,
daz er oedenburc betwanc,
die besazt er alsô drâte
nâch der hêrren râte,
unde liez im wesen gâch
zetal gen valbach.
daz wart von im besezzen,
unde dô der vermezzen
grâf heinrich von dem guzzinc
gefriesch daz selbe dinc
unde ez im vol wart geseit,
dô sand er albereit
vür des kunigs schar
sîner sün drî dar.
grâf ybanus der eine hiez,
er gebôt im unde hiez,
daz er zuo der stunde
erdaehte unde erfunde,
mit wie getânen sachen
er daz möht gemachen,
daz sich der künec sûmte dâ;
die wîle wold er anderswâ
schaffen umbe solhe maht,
daz er dem künec bî der nacht
in die herberg rant.
dô grâf yban enphant,
daz in der künec besezzen het,
dô gebôt er an der stet,
daz sich von der veste
nieman rüert, wand er wol weste
die burc in der güete,
swaz sich der künec müete,
daz im daz niht entöhte,
wand er niht enmöhte
geliger haben einen tac
an der stat, dâ er dâ lac,
swenn er im sîn niht gunde,
wand er mit dem wazzer kunde
grôze gusse machen.
mit allen den sachen,
dâ man den vînden schadet mit,
als an besezzen ist sit,
des hiez der künec beginnen.
er wand, er möht gewinnen
Valbach den ungern an.
dô sant der grâf yban
einen boten über velt,
der gienc geriht in daz gezelt,
dâ man dem künec die messe las.
swaz dâ hôher hêrren was,
die wâren bî dem künec dâ.
nû gienc der bote sâ
vür den künec stân;
er sprach: < ez muot grâf yban
an iuch, künec hêr,
daz ir durch iwer êr
unde iwer hubscheit in gewert
einer bete, der er gert.
ir habt hie solich ritterschaft,
diu an manheit unde an kraft
vür die besten ist gezelt;
ûz den allen einen welt
oder drî, oder zwên,
die wil er bestên
mit gelîcher wer.
doch under allem disem her
mîn hêrre einen hie weiz,
mit dem er in einem kreiz.
sô gerne kemphlichen vaehte,
ob ez sich gefüegen möhte,
daz mit im diu werc
grâf heinrich von pfanberc
wolde volfüeren.
wie er ez kunne rüeren,
des hât mîn hêrre vil vernomen,
wie gar er sî volkomen
ellens unde manheit;
dâ ist uns wunder von geseit,
wie wol er datz salernet
vehten hab gelernet
unde ouch datz paris.
sô weiz man daz gewis,
daz mîn her durch solhen list
ûz dem lânt nie komen ist .>
dô der bote alsô jach,
grâf heinrich mit zuhten sprach
zuo grâf ybans boten:
 <iur hêrre solt sîn spoten
wol kêren anderswâ!
waz wil er, wanne oder wâ
ich hân gelernet schirmen?
er möhte wol gehirmen
unde trahten etewaz,
wâ er vor des kunigs haz
möht belîben sicher!
mir ist reht als ein kicher,
ist er mir vînt oder holt .>
dô sprach der künec: < heinrich, du
mich iemer êren dâmit,
des er hie ger unde bit,
daz man im daz iht versag,
unde daz sô manic zag
under uns hie sî,
sô daz er unserhalben vrî
belîbe vehtens, des er gert .>
dâ wâren hôhe hêrren wert,
die bâten alle vlîziclichen
von pfanberc grâf heinrîchen,
daz er durch des kunigs willen
sich lieze niht bevillen,
er underwunde sich der sorgen.
 <von hiute an den dritten morgen,>
grâf heinrich zuo dem boten sprach:
 <sô riht sich iwer her darnâch,
daz er vehte mit mir,
unde stê ze sîner gir,
darumb daz er ein unger ist,
ob er schiezens list
ûf dem velde well erzeigen:
mit swiu ein man geveigen
sînen vînt mac,
daz leg ich ûf die wâg,
daz er die wal hab,
wie wir komen ab
der selben unmuoze,
ze rosse oder ze vuoze .>
sus wart der bote hin gesant.
grâf heinrich sich zehant
verrihte mit der bîhte,
wand ez ist niht lîhte,
swâ man einen biderben man
ûf den tôt sol bestân,
dâ gehôret sorge zuo.
ob grâf heinrich dem gelîchen tuo?
jâ, zewâr er tete,
mit vasten unde mit bet
enphalch er sich kriste.
mit sô getânem liste
der unger, grâf yban,
den künec unde sîn man
vor valbach behabt,
unz daz sîn vater kom gedrabt
ze künec stephanen.
der begund den sêre manen,
daz er sich êrte unde daz lânt
unde dem künec von bêheim rant
in die herberg bî der nacht.
er hiet in gerne ûf brâht,
nû enslûnte im sîn niht.
künec stephan sprach: < ez ist enwiht,
si pflegent guoter schiltwache.
ich enmac mit solher sache
an in niht komen ze râch .>
dô grâf heinrich von dem guzzinc sach,
daz er niht helfe möht gehân,
dô schuof er, daz grâf yban
sich darnâch riht:
der vürsaz waer enwiht,
des si heten gedâht,
ouch wâren zuo dem her brâht
sô grôz unde ungefüeger roup,
daz einer grôzen linden loup
als senftlich waere gezalt,
als die roube manicvalt,
die zuo dem her wâren komen.
man hât vor noch sît vernomen
von sô grôzem roube nie.
nû hôret, wie ez ergie.
Xcvi . dô grâf yban daz weste,
daz er sîne geste
niht anders möht verjagen,
die tam, die dâ sint geslagen
vür daz wazzer datz valbach,
bî der nacht er die ûf brach
unde macht ein gusse grôz,
wand daz wazzer mit kreften vlôz,
dâ des kunigs her lac.
grâf yban mit dem wâc,
den er ûz gelâzen het,
dem künec solhen schaden tete,
der müelich waer ze reiten,
mit grôzen arbeiten
kômens ûz der vluot,
man verlôs dâ grôzez guot,
daz in dem wazzer ran hin.
ie den man dûhte gewin,
daz er des lîbes genas.
dô der tac komen was,
daz grâf heinrich solde vehten,
der begunde sich ze rehten,
als er kemphen wolt,
von emerberc hêr berhtolt
sagt dem künec diu maere,
daz ez in trugenheit waere
allezsamt getân
daz vehten, daz grâf yban
hiet geboten ûz:
 <ich weiz in nindert sô knûz,
daz er sich geturre gelîchen
mit vehten zuo grâf heinrîchen,
den sehs unger müezen entsitzen.
hêrre, nû sît bî witzen,
des gêt iu weizgot nôt!>
der künec dô gebôt
in sîn gezelt den hêrren:
nâch irem râte wold er kêren
ûf der unger schaden vürbaz.
dô rieten im die hêrren daz,
sît er niht wolt lâzen ab,
daz er vüere gegen râb,
dâ mocht er sich gerechen.
nû hiez der künec ûf brechen
dâmit daz her über al.
gegen râb vuor er zetal,
dâ wuost er daz lânt
mit roube unde mit brant
zwir als gewalticlich,
als ze ôsterrîch
tete künec stephan sîn swâger.
datz râb als lânge lag er,
unz daz er über ein kaeme,
wâ er sîn reise hin naeme,
unde wellent er kêrte,
dâ er den ungern schaden mêrte
unde si müete mit geliger.
nû kom ein bote von sîner swiger,
der sprach: < edler künec rîch,
iuch grüezet vlîziclich
iwer swiger, mîn vrouwe,
diu künegin von matschouwe,
unde heizt iu sagen daz,
si wel, daz iwer haz
sî hînt durch si verborgen,
si kumt selbe morgen
dâher ziu gevarn .>
alle die dâ wârn,
die geluste, hôrt ich jehen,
daz si si solden sehen,
wand swie rîch unde edel si was,
sô het ein verchmâs
iren liunt verschrenzet
unde ir wirdikeit enkenzet,
wand si dicke verleit
der minne süezikeit,
daz si die mâze übergienc.
sô si der zorn bevienc,
sô nam si leider lutzel war,
daz die vrouwen werdent êren bar,
die sich mit minne wellen
swechlich gesellen
unde durch ir ungebit
sich hônent dâmit,
ê si sich lâzen dursten,
daz si sint in den getursten,
daz si trinkent wazzer oder bier,
sô der wîn niht kumt gar schier.
ob man solher gaehe
der künegin niht jaehe,
diu von matschouwe hiez,
oder man ez liez
durch des kunigs zorn,
ich waen daz waer verlorn.
wand dô der ander tac erschein
unde der künec des wart enein,
dez er gegen ir wolde rîten,
an den selben zîten,
dô er dannen reit,
dô wart meniclich geseit,
daz si zuhte pflaegen,
dâ die vrouwen ûf den wegen
dâher varen wolden.
die mit dem künec solden,
die bereiten sich mit île.
in einer kurzen wîle
der künec sîn swiger ergâhte,
unde dô er ir genâhte,
dô erbeizte er darnider,
sam teten die vroun herwider.
dô si zesamme giengen,
vriuntlich si sich enphiengen.
si belîben unlânge dâ,
die küneginne sazt man sâ
ûf ein pfert, daz eben truoc;
daz gereit was guot genuoc,
daz si rîten solde.
mit irm eidem si wolde
ûf der strâze kôsen.
durch bluomen unde durch rôsen
ritens ûf der heide
die kurzen tageweide,
unz daz si kômen zuo dem her.
 <nû werâ wer, hêrre, wer!>
manic hôher hêrre sprach,
daz man dem künec iht schrire nâch.
ich waen, ez was unerwert:
dô der künec sîn gevert
nam durch daz her unde sîn vrouwe,
diu küneginne von matschouwe,
dô schrei man iemer mê an in:
 <wâ welt ir die vrouwen hin?>
den ruof mit schall erhuoben
schiltkneht unde buoben,
swaz ir dâ was in allen strâzen,
unde eines worts si niht vergâzen,
daz ich ze reden scheuch:
kêrt dem wort < diu reuch>
her vür die hindern buochstap,
unde swâ iu der gêt ab,
dâ setzet noch ein ê dar
unde nemt denne rehte war,
wie si dâ wurd geheizen.
der künec wolt niht erbeizen,
unz er vür sîn gezelte kom.
den marschalc er ûf hôher nam
unde hiez in balde gâhen,
die hende abe slahen,
swer nâch im geruofet het.
der marschalc îlte an der stet,
unde swâ er kom zuo den hutten,
dô begunden in bestutten
der selben hutten hêrren
unde bâten in vürbaz kêren,
swaz dem künec waer getân,
daz er daz anderswâ hüeb an
ze anden unde ze rechen.
sus begundens alle sprechen:
 <wir bitten iuch vlîziclichen,
daz ir vil ernestlichen
die êrsten buoze dem gebt,
der daz geschrei hât gehebt .>
der marschalc zuo dem künec reit,
er sprach: < unser arbeit
mac wol sîn verlorn,
ir sult lâzen iwern zorn.
der hêrren bete was gefüege,
si gerten, daz ichs niht vertrüege,
swer daz geschrei hiet gehebt.
lieber hêrre, nû begebt
mich der arbeit,
wand swâ ich hân gefreit,
wer des êrsten hab geschriern
an mîn vroun unde an ir diern,
dâ zeigte man mir vürbaz.
pfaff âmis senfticlicher maz
mit zal des meres unde,
ê ich den reht schuldigen vunde,
der daz geschrei hât erhebt.
lieber hêrre, nû vergebt,
wand diu râche wurd ze grôz:
wolt ir der hende machen blôz,
die dâ geruofet hânt,
sô belîbe niht diu dritte hant
under allem disem her
vürbaz, ich ez wer,
ob ich ez tuon sol .>
nû west der künec selbe wol,
daz solich volc, als dâ lac,
nieman wol geziehen mac,
unde zôch den ungelimph
selb in einen schimph
unde lachte mit den andern
nû hôret, wie si wandern.
diu küneginn iren eidem bat,
daz er vür die selben stat
niht verrer in ungern kaeme:
swelher bezrung in gezaeme,
die müest er gewis hân
von irem bruoder künec stephan,
sus waer si von im gescheiden.
die vart si im leiden
manegen wîs begunde,
sô si beste kunde.
als lânge si daz treip,
unz daz der künec beleip,
daz er niht kêrte vürbaz,
unz daz gefridet wurd der haz
durch ir rât unde durch ir bet.
dô kêrt der künec an der stet
wider gegen ôsterîch,
sin swiger vuor vrôlich
gegen ungern wider.
irm bruoder seit si sider,
waz si het erworben,
unde wie er waer verdorben,
waer ir eidem volvarn.
swaz dâ hôher hêrren wârn,
grâven, pfaffen unde vürsten,
die begunde darnâch dursten,
wie si des gedaehten,
daz si den künec von ungern braehten
mit dem von bêheim ze suon.
alsô begunden ouch dise tuon,
die der künec von bêheim het.
ir râtgeben an der stet
zuo einander vuoren.
diu suon, die si ê swuoren,
als man an den brieven las,
swâ diu übergriffen was
von der unger hêrren,
dawider muost er êren
den künec von bêheim als vil,
als in des genüegen wil.
sus wart ez ze suone brâht.
der künec von bêheim sîner maht
datz ôsterrîche sich zeliez,
ie den man er varen hiez,
swar in sîn sin lêrte;
gen wienn er selbe kêrte.
dô ditz geschach unde ergie,
daz was, dô man zalte hie
zwelf hundert jâr sît krists geburt
unde daz man beinziger jâre spurt
einz unde sibenzic darnâch.
der künec von bêheim het gemach,
daz er niht urliuges pflac,
unz daz sîn swâger tôt gelac,
sînes wîbes bruoder,
darumb wart manic vuoder
tôten sît gemachet,
wie diu künegin wurd geswachet
von matschou an irm kinde
von ir selbs gesinde,
Xcvii . daz wil ich iu sagen.
er wart leider erslagen.
daz teten vier grâven rîch,
daz klagten getriulich
zwêne künec hôchgeborn,
der im zôheim was erkorn
unde von bêheim sîner swester man.
der bereite sich sân,
daz er kurzlich darnâch
gerne hiet genomen râch
an den selben mordaeren.
nû kom ein bote mit boesen maeren,
der mêrt im sîn herzenleit,
wande im der bote seit,
künec . stephan waer gelegen tôt
unde sich angest unde nôt
hüeb in der unger lânt,
der künec dô erwant
gegen ungern sîner reise
durch die selben vreise,
diu sich in ungerlând erhuop,
dô man den hêrren begruop.
zwêne sün er liez:
Ladizlâ der eine hiez,
der ander der hiez kolman.
des underwant sich grâf yban,
wand er im enpholhen wart,
daz er in zug nâch sîner art.
der starp ouch darnâch kurzlich,
künec ladizlâ daz kunicrîch
gewalticlich besaz.
ouch sult ir wizzen daz,
die wîl dem künec stephan
Stîre was undertân,
ein sun het er bî leben,
dem wart ein wîp gegeben,
die man von hôher art weste:
der marcgrâf von este
was ir ze bruoder bekant . ...
der wart datz marchpurc begraben.
man gihet, daz die unger haben
einen unguoten sit,
der wonet arm unde rîchen mit:
wirt ein vrouwe witib dâ,
sint niht süne sâ
von der vrouwen geborn,
sô hât si allez daz verlorn,
daz ir der man lâzen hât.
alsô man der vrouwen tât,
dô des kunigs sun erstarp.
an den marcgrâven man warp,
daz er sich an der selben stunde
sîner swester underwunde
unde die heim holte.
der enpôt her wider, er wolte
sich sîner swester niht schemen,
datze saders wold er si nemen,
daz enpôt er her wider.
die vrouwen vuorte man hin nider
hinze saders bî dem mer.
mit kostlicher zer
man der boten wart,
die kômen an der vart
nâch der vrouwen bereit.
unde dô man ir daz seit,
si solde varen dannen,
vor wîben unde vor mannen
diu vrouw ir bloede vergaz,
si stuont ûf, dâ si saz,
unde sprach: < ir hêrren unde ir vrouwen,
ich bitte iuch hie schouwen,
daz ich ellendez wîp
einen swangern lîp
vüer ûz disem lânde.
dem man mich her sande
zeiner rehten konen,
von des selben wonen
bin ich bekomen der vruht,
den mir der tôt mit ungenuht
hât genomen leider .>
si enplôzt sich irer kleider
unde liez sich meniclichen sehen,
die solhe zeichen kunden spehen.
die selben zuo den mâlen
der vrouwen des gehâlen,
daz si waere swanger.
nû beite si niht lânger,
si kêrt mit iren geverten hin
ûf daz mer, dâ si ir sin
ziren bruoder truoc.
er het si schôn genuoc,
als in sîn triwe mant.
unde dô diu zît hin geswant,
diu der vroun gegeben was,
eines sunes si genas,
der wart geheizen andrê,
von dem ich iezuo niht mê
tihten wil noch schrîben:
er muoz alsô belîben,
unz daz er wirt elter.
sin muoter erwelter
einen hôhen hêrren,
dâ vil guots unde êren
datz venedi lac an,
den nam diu vrouw ze man.
der starp ir ouch sider.
nû sul wir kêren wider
Xcviii . her ze stîr unde ze ôsterrîch
unde sagen, wie der künec rîch
von bêheim gefüere dâ.
beidiu verre unde nâhe
hete er verwarrens niht:
sîn dinc allez stuont in sliht.
nû was ouch bischolf vriderich
von rôme komen niulich,
der het sîn dinc sô wol geschaffen,
daz sîn leien unde pfaffen
datze salzpurc wâren vrô.
etlich dienstman wânden sô,
daz er niemer dâr zuo töhte,
daz er in iht geschaden möhte.
daz wâren grôze sunde,
daz si in der kunde
liezen enkelten-
wand ez geschach vor selten,
daz die hêrren vor
iemen ab dem kôr
ze hêrren hieten erwelt.
unde dô diu êre wart erzelt
tuombrobst vridrîchen dem walhaere,
dô wânden die kalheimaere,
swaz si nû tuon wolten,
daz belib ot unvergolten
gewalts halp unde des rehten.
ir dienaern unde ir knehten
sach man si erlouben
des nachtes steln, des tages rouben.
dô wart daz pfenden von in grôz.
des bischolfs nieman genôz:
swaz er mit bete wolde vrumen,
sîn brieve sach man si zedrumen,
swenn er si sande dar.
dô der bischolf wart gewar,
daz er mit deheiner güete
ir übelez gemüete
mohte niht verkêren,
mit dienstman unde mit kôrherren,
die daz goteshûs hâte,
wart er kurzlich ze râte,
daz im daz waer ungefüege,
daz er lenger vertrüege
sô nâhen in dem lânde
solhen schaden unde schande,
als man teglich sach.
unde vil unlânc darnâch
sîner güete im entsleif:
die kalheimaerer an greif,
swaz er der schuldigen weste,
ir burge unde ir veste,
die gewan er in an,
unde swaz si heten getân
schaden unde schande,
daz bezzert er dem lânde
unde im selben darnâch,
wand er si ûf die erde brach
unde vertilgte si sô gar,
daz vürbaz nieman niht gewar.
sus wart der guote bischolf
den übeln wirser denn ein wolf
unde den senften bezzer denne guot.
ouch was der bischolf sô gemuot,
daz er mit worten unde mit tât
gerne vüere nâch rât
der, die des wert wârn.
die hiezen in dô varn
bî in ûf die stîrmarch.
vesticlich er dô enphalch
den, die dâ pflâgen der amt,
swaz guotes wurd von in gesamt
unde swie si des wielten,
daz si daz vlîziclich behielten,
ob er von gulte mohte komen.
wand ich hân alsô vernomen,
dô er mit helf der pfaffen
datz rôme het geschaffen
mit dem bâbste sînen vrum
unde daz er het daz pallium
unde bestaetikeit enphangen,
dô daz allez was ergangen
unde er des waenen wolde,
daz er varen solde
vrôlich von danne,
dô wart im bî des bâbstes banne
unde bî sant peters des zwelfpoten
vesticlich geboten,
daz im verboten unde verspart
von rôme waere diu vart,
unz er von êrst unz an daz leste
loeste al die hantveste,
die von sînem vorvordern waeren
versetzet den rômaeren,
unde ouch swaz borgens het getân
tuombrobst otte ûf membran
under des kôrs insigel.
hie wart âne rigel
bischolf vriderich beslozzen;
des er nie het genozzen,
des enkalt er an der vart.
michel der kriec wart
zwischen dem bischolf unde dem kôr.
die tuomherren zugen vor
eine rede wol gefüege,
swaz tuombrobst otte koste trüege
unde daz er waer ze rôm gesehen,
daz waere nur geschehen
aleine durch daz bistum
unde er het deheinen vrum
des kôre dâ geworben:
daz bistum waer verdorben,
hiet erz understanden niht.
dô jach der bischolf geriht
wider die rede hin enkegen,
dô hêr pfilip wold oed legen
des kôres guot unde wüeste,
darumbe tuombrobst otte müeste
sich an den bâbest hân gemüet,
daz er sîn goteshûs behüet
vor solhem schaden grôz.
ouch sagt er in blôz,
si waeren krieges wol sô veste,
daz si dehein ir hantveste
sazten vür daz bistum,
ez waere denn ir selber vrum
grôzlichen dâ bî.
des krieges wurden si niht vrî,
unz daz ez doch wart verriht
unde alsô versliht,
swaz bischolf uolrich het entnomen,
des wart der bischolf überkomen,
daz er daz gelten solde;
der tuombrobst wolde oder enwolde,
er muoste gelten unerwert,
swaz sîn vorvar het verzert
unde dâ sîn brieve stuonden umbe,
die kôrherren sô tumbe
werdent niht mê gesehen,
daz si inz lâzen geschehen,
dâr zuo sint si nû ze karc,
wol um vunf hundert marc
enkulten si der membran,
die tuombrobst otte vuorte dan
dem bistume zêren.
hin wider wil ich kêren
unde sagen kurzlich,
wie bischolf vridrich
dishalp der berge gefuor.
dô sîn kunft erfuor
Xcix . dô erbôt im michel êre
der gewaltic unde der hêre
künec ottacker von bêheim:
der suochte in dâ heim
unz hinze vriesach.
durch sîn zuht reit er im nâch
unde enphie dâ sîniu lêhen,
der man im hôrte jehen
von dem goteshûse.
des het der bischolf deheine pûse,
er lêch im alliu sîniu reht,
ouch was der künec im daran sleht,
daz er im albereit
bot nâch lêhens reht den eit,
als der man sîm hêrren sol.
der bischolf ez dem künec wol
erbôt, daz was billich.
Ottacker der vürste rîch
kêrt bî der trâ zetal.
dô kômen über al
die hêrren zuo im alle,
mit geuden unde mit schalle
den künec si enphiengen dar.
nû enweiz ich, waz gewar
von merenberc hern sîfrit,
daz er wart sô kranker lit,
daz er den künec niht mocht gesehen.
nû hôrte man dem künec jehen
einer grôzen ungewizzen:
alle die sich rûnens vlizzen
unde verrâtens dâr zuo,
dem was spâte unde vruo
des kunigs kamer unverspart.
darumbe vil maneger wart
zeinem verraetaere,
der sîn niht worden waere,
hiet im der künec getragen haz.
ein boeser man sich vergaz,
daz er den merenbergaer verriet
unde in mit verrûnen schiet
von des kunigs hulden.
dâ er deheiner schulden
nie teil an gewan,
daz ret man in an.
daz liez der künec belîben sô.
der was vrôlich unde vrô.
gegen marchpurc er kêrt;
hôch wart er dâ geêrt
von dem lântvolc gemeine.
des kunigs vart diu was seine
nâch dem gemerke hin.
ze swelher stat er reit in,
dâ muost er beschouwen
alle die vrouwen,
die dâ wârn gesezzen.
des wart niht vergezzen.
in ieglicher stat er beleip,
unz er dâ drî tage vertreip
mit reien unde mit tanzen.
mit sô getânen swanzen
kêrt er über den hartperc,
daz er niht het ze werc
nur kurzewîle.
nû kêrt er mit île
hinz wienn an sînen gemach,
dâ man in pflegen sach
kurzewîle vil.
solher vröuden spil
treip er nacht unde tac
ûf al der reise hinz gen prâg.
dâ liez er sich nider
unde schiet heimlich her wider
zuo dem von dem durrenholz,
ob ieman waer sô stolz,
der die manheit begienge,
daz er den merenbergaer vienge
mit untriwen unde mit meine,
ez waer grôz oder kleine,
swes er darumbe gerte,
daz man in des zehant gewerte.
von dem durrenholz der wolf
mit hern ortolf
von windischgretze daz an truoc,
daz er der triwe ab sluoc
hals unde hende.
owê der missewende,
daz er sich ie sô vergaz!
wand dô der merenbergaer az
nâch sîner bete sîn brôt,
dô brâht er in in nôt,
wand er in ob dem tische vienc.
unde dô diu untriu ergienc,
darnâch in kurzen stunden
gevangen unde gebunden
unde versmitten sand er in
dem von dem durrenholze hin.
nâch des kuniges behag
vuort in der selbe gegen prâg
der mortgîtigen hant.
der künec hiez in zehant
an legen manic marter,
ie harter unde harter
hiez in der künec pînen.
daran liez er schînen,
daz vor ungüete
sîn gîtic herze glüete,
als ein heizez îsen tuot.
mit des merenbergaer bluot
hiez er leschen sînen durst.
owê der grôzen geturst,
daz im der witze sô zeran,
daz er hiez den werden man
zeines pferdes zagel binden!
sust wolt er niht erwinden,
er wurde gesleift alsô.
manic tûsent mensch wart unfrô,
daz den jâmer an sach.
dô sich der künec alsô gerach,
dennoch was ez niht geruort:
an den galgen man in vuort,
dô muost man in mit allen liden
zuo dem galgen smiden.
der künec sich selp unêrte,
er schuof, daz man im kêrte
die vüeze ûf, daz houbt zetal.
michel wart dô der schal
von den suppanen,
die begunden in alle manen,
daz er verjaehe offenbar,
wer dem künec trüege vâr
ze kernden unde ze kreine.
 <daz ich mich unreine
unde ouch verdamme dâmit,>
sprach von merenberc her sifrit,
 <daz ich den künec triege
unde iemen an liege,
der unschuldic sî,
des mache mich got vrî,>
sprach der halptôt.
der künec dô gebôt,
daz man sîn des nachtes huot.
des wurden ungemuot,
die man daz hiez tuon.
des êrsten nachtes het er suon,
sô daz man in liez leben;
des andern nachtes wart gegeben
diu huote einem suppan,
der rant mit einem kolben dan,
dâ der merenbergaer hienc,
unde ê unlâng ergienc,
durchsluoc er im daz houbet.
darumb er vröuden werd beroubet!
solde ich in nennen,
ich gaeb iu wol zerkennen,
wie er geheizen waere,
der den merenbergare
tôte mit dem kolbenslag;
doch ist guot, daz ich ez verdag,
wand er lebt noch leider.
vröud unde êren beider
werd im schiere mat.
den künec man kûm erbat,
daz er die tôten lîch
lie vüeren guotlich
her ze merenberc ze sîner stift,
die er mit bûwe unde mit gift
selbe hât erhaben.
dâ wart er begraben.
nû lâz im sant michel
enpholhen sîn die sel,
sît der lîp hât ein ende.
des kunigs missewende
erlûte unde erhal
in allen lânden über al,
daz ers hernach enkalt.
der künec wart sô balt
ûf unguotiu dinc,
daz im guot gelinc
von got solt wesen tiure.
mit der âventiure
C . kêr ich kurzlich
hin wider an daz rîch,
nieman sî daz swaere,
daz ich sô vil der maere
zolle sunderlich,
waz hie ze stîr unde zôsterrîch
unser vürsten hânt getân,
wand daz ich von êrst began
ditze buoch tihten,
daz tôt ich durch berihten
unser nâchkomen,
als ir ê habt vernomen,
wie der biderb herzog liupolt
umbe got daz het versolt,
daz er im gaeb erben genuoc;
wie ze jungest sluoc
dâr zuo daz ungelucke grôz,
daz diu lânt wurden hêrren blôz,
dô herzog vriderich erstarp.
ietweder lânt verdarp
von der itniwen hêrschaft,
dâmit si wurden behaft
unde die si muosten versuochen,
unde daz des wolt geruochen
got der eine unde drî,
daz diu prophezî
erfult werden solde,
daz des rîches adler wolde
in des lewen neste nisten,
die pfaffen, die daz wisten,
die heten des wân,
daz wîssagen waer getân
ûf den bêheimischen künec,
wand der lewe was sô vrumic,
der mit dem zwiselischen zagel,
daz er was der unger hagel
unde aller sîner vînt,
die wurden dick von im gepînt.
die wîl im was mit helfe snel
von stîre daz pantel
unde von ôsterrîch der wîze strich,
die wile strebt der lewe vür sich,
swem er wolde, ze vâr,
daz im niht arges gewar,
unz er die geselleschaft verlôs,
allerêrste man dô kôs,
daz des selben lewen kraft
lac an der geselleschaft
von stîre unde von ôsterrîch.
wand ez ist wizzenlich,
daz ze deheiner zît
weder vordes noch sît
die bêheimischen künec
wurden ie sô vrumic,
daz in daz waer enplânden,
daz si nâch vremden lânden
mit dem swerte rungen.
wol hât betwungen
künec wenzlâ mit kleinem her
Krakou unde zudmer,
aber niht mit dem schilt:
er was sô gar milt,
daz erz überkom mit guote.
zwêne rîter vruote
volhulfen im des sît,
hêr wüeschof unde hêr lechschît-
ez waer von im unerstriten.
die pfaffen solden hân gebiten,
si versunnen sich niht baz,
dô si sagten daz,
daz diu prophezî
des rîches wal vrî
dem künec von bêheim meinte.
wand dô sich vereinte
des rîches adelar,
wellent er kêrt oder war
ze gemache unde ze neste,
in dûhte, daz im aller beste
ze belîben waere
bî grâf ruodolfen dem habspurgaere
der was sô gar kec
unde ganzer manheit ein reck,
daz den adelarn gezam,
er belibe âne scham
bî sînem lewen rôt,
der sît den wîzen brâht in nôt.
wie unde wanne daz geschach,
daz sag ich allez hernâch,
sô ich bringe under dach
den adelarn ze gemach,
der dâ noch vliuget wîselôs.
dô daz rîch zejungist vlôs
sînen vogt künec kuonrâten,
dô begund der bâbest râten
den kurherren gemein,
daz si kaemen über ein,
sô daz dem rîch ein voget wurde
unde daz si der êren bürde
legten, swâ si diuhte guot;
daz man aleine daz behuot-
des enwold er durch slehtes-
daz keiser vriderichs geslehtes
iemen wurd erwelt,
daz het er ab gezelt
mit rehter urteil,
der kurherren ein teil
dem bâbst gehullen daran,
daz ir wille unde ir wân
dem künec von bêheim gehal.
marcgrâf ott mit sîner wal
gehal gegen bêheim,
wand er was sîn ôheim,
unde der von meinz alsam.
doch was ir helfe lam,
wand ez truoc in niht vür:
die hêrren mit rehter kür
dem rîch ze vogt erwelten
ein vorsten, den si zelten
êrsam an allen dingen,
den lântgrâven von duringen:
manie tugent man im zalt,
an daz er was ein teil ze alt
unde von dem alter sô kranc,
daz er under sînen dane,
der im dâ was erbolgen,
dem tôde muoste volgen,
ê daz daz ie ergienge,
daz er dehein wîh enphienge,
dô starp der tugentlich.
dâ von stuont daz rîch
aber hêrren bar.
ich enweiz, wie manie jâr
Ci . in den selben ziten
verren unde wîten
die vorsten mit der wal
suochten über al,
beidiu wider unde vür.
wie si genuzzen der kür,
si wurven mit listen.
ein grôzez guot si wisten,
daz in sînem geberge
het der graf von henneberge,
den hort si wolden stoeren,
der grave lie sich toeren
mit guoter geheiz,
nieman rehte weiz
des guotes sumen ein zil:
sîn was ot sô vil,
daz er dâ von verdarp,
dô er dâmit niht erwarp,
des er von in was getrôst,
dô er des guotes was belôst,
daz die hêrren wol versunnen
im heten an gewunnen,
dô wart er ûf geselt,
daz ein künec wurd erwelt,
darumbe samten si sich
datz vrankenfurte, hôrte ich.
unde dô si kômen ûf den tac,
ûf dem veld ieglicher lac,
wand in diu stat verspart
ze vrankenfurte wart-
man muos in missetrûn,
dô si sô sêre rûn
mit der wal begunden.
doch an den selben stunden
lâgen si vor der stat.
mit worten unde mit tât
weiten si zehant
den von hollânt.
der was dâ enantwurte.
vor der stat ze vrankenfurte
geschach im allez sîn reht.
die vürsten sagten im sleht,
si heten daz wol vernomen,
ez waer ê ouch alsô komen,
daz vrankenfurtaer iriu tor
den kurherren heten vor
beslozzen unde verspart.
diu selbe sache wart
dem keiser vriderich
geklaget klegelich,
dô er den naehsten hof het.
der sazte an der stet
unde gebôt daz,
daz daz reht vürbaz
staete solt belîben,
er hiez ez ouch schrîben
an allen den buochen,
dâ man diu reht sol suochen,
swenne hinnen vür
die hêrren zuo der kür
hinz vrankenfurte kaemen,
unde ob si daz vernaemen,
daz man si niht enwolde
lâzen in die stat, sô solde
man den künec hie vor weln
unde denne vor zeln
dem, der dâ erwelt wurd,
daz er besaeze vrankenfurt,
unz daz bezzerung geschaehe
den kurherren umb ir smaehe
der selben trazheit.
dô man daz alsô vür leit
dem von hollânt,
den man nû künec nant,
dô volgt er irer êre,
von den er het die êre:
Vrankenfurt er besaz.
die im gerâten heten daz,
die hulfen im des alle.
nû nâhet ez dem valle.
der niwe künec sêre
trahte ûf ir êre,
die er dâ het besezzen.
eins tages wold er mezzen,
wâ im diu stat töhte,
dâ er geschaden möhte,
den er dâ haz truoc.
nû wart ein schuz kluoc
nâch vram unde nâch wân
her ûz der stat getân,
der leider übel geriet:
den künec er von dem leben schriet.
daz was ein ungelucke grôz,
daz man den künec ze tôde schôz
under allen den, die dâ riten.
der tôt mocht lîhte hân erbiten,
unz daz der vürste maere
elter worden waere
an den kuniclichen êren.
tôten man den hêrren
vuorte hinz hollânt.
die kurherren zehant
schieden ouch von danne:
nieman weste, wanne
sich die kurherren sider
wolden samnen hin wider.
der pfalzgrâve von dem rîn
tete dem gelîche schîn,
daz daz heilige grap
an geniez unde âne gâb
nieman hât gern in huote.
er gedaht in sînem muote:
Ludwic, dir ist unkunt,
wan der wurf ander stunt
sô eben kumt in dîne hant!
veiler bürge unde lânt
ist bî der pfalze ieze vil:
ob ich daran niht enwil
schaffen mînen vrum,
daz ist ein unwîstum,
als guote stat als ich sîn hân.
kurzlich geviel er daran
unde der von koln unde der von triere
unde der von sahsen, die viere,
daz an der wal ir gunst gesant
wart dem von engellânt.
dem wurden si darumbe holt,
daz er ein kreftigez golt
het über einander gedûht.
die vürsten des bedûht,
daz golt, daz dâ glenzt,
swie daz wurd enkenzt,
in wurd sîn ouch ir teil gegeben,
nû begunden in widerstreben
die andern kurherren drî.
wer der iegelicher sî,
daz ist iu lânge wol gewizzen.
sêre si sich vlizzen
der sinne unde der kunst,
wâhin si kêrten mit ir gunst,
dâ man in ouch ze geben het.
si gevielen an der stet
an den graven von castel:
des liunt was sô hel
an guote unde an êren,
ze bruoder zalte man den hêrren
dem künec von yspani;
daz er in alamani
hêrre wurd, dâ ranc er nâch.
zuo dem bruoder was im gâch.
dem sagt er diu maere,
daz er erwelt waere
ze rômischem künec.
der sprach: < die hêrren vrumic,
die daz habent getân,
die sul wir des geniezen lâzen,
daz si sîn lust dester baz.
nû waz schat uns daz,
daz wirs mit unserm guot
machen wolgemuot?
wir sîn wol sô rîch
daz wir ez sicherlich
mugen wol volenden .>
si begunden her senden
ieglichem wol vier tûsent marc.
nû wâren dise ouch sô karc,
die dâ ir wal gesant
heten hinz engellânt
dem künec, des ich ê gewuoc:
si enputen im genuoc,
wie si daz heten bedâht,
daz solher kraft unde maht
gegen im nieman pflaege,
der sich sô drât bewaege,
daz er darnâch runge,
wie er dem rîch betwunge,
daz man im het vor.
si wurfen im enpor
unde enputen im alsô,
er solde wesen vrô,
wand er west wol daz,
swenn sich hüeb dehein haz
zwischen im nîtlich
unde dem von vrancrîch,
dâ sich solch kriec under enpôrte,
dâ geuden zuo gehôrte,
sô verwizzen im die vranzois,
wâ ie deheinem engellois
solch êre waer geschehen,
der man vürwar müest jehen
Karlen, pipînes barn,
der bî sînen jârn
solhe wird unde êre gewan,
daz im rômisch rîch was undertân
ze sînen erbelânden,
unde alle die erkanden
sînen sun, künec lois,
die westen daz gewis,
daz er het rômisch rîche
zesamt vrancrîche,
unz daz sînem leben
ein ende wart gegeben:
ditz geudlichez schallen
muoz in nû enphallen
unde under in geligen,
wand er wirt des niht verzigen,
sîn houbt muoz zieren schône
diu künec karles krône,
diu noch bî dem rîche ist.
mit diser kunst unde disem list
machtens dem von engellânt
sô lideweich die hant,
daz sîn hort wart an geruort.
ez wart sô vil gefuort
her ze tiutschen lânden sînes guotes,
daz si hôhes muotes
wurden under in,
die dâ nâmen den gewin.
Cii . der künec wart wolgemuot,
dô er vergap daz guot,
daz zuo dem rîne wart gefuort.
grôziu vröud in ruort
unde die sînen algelîch.
si wânden rômisch rîch
gar gewis haben,
daz guot, daz si gâben
ze vüeren her ze tiutschem lânde,
dem pfalzgrâven man daz sande,
daz er ez teilen solt.
von den daz guot wart geholt,
die gefrieschen . boesiu maere,
daz diu wal niht ganz waere;
wand der kurherren drî
mit irer wal wâren bî
von castel dem grâven.
si begunden heim draven
unde sagten irem hêrren daz,
daz er sich beriete baz,
sîn wal waer niht ganz
unde waer diu selbe schranz
von den kurherren drin,
die mit ir wal wolden sîn
von castel an dem grâven balt,
den im der künec zalt
von yspani ze bruoder.
alrêrst wart manic vuoder
sînes guotes her gesant.
der künec den pfalzgrâven mant,
daz er der triwen sîn gedaehte
unde im sîn dinc zende braehte,
gegen den der wal im waer gebrosten,
swaz daz möhte gekosten,
daz er im daz niht liez erbarm:
er waere ein künec niht arm
êren unde guotes;
daz er im williges muotes
machte die kurherren drî,
der gunst er waere noch vrî,
des müest er iemer haben danc.
nû kom ouch darnâch unlânc
ein bote von yspani her.
dem von kolne brâht er
ein kreftigez guot,
dâmit er des pfalzgrâven muot
unde der andern solde linden.
der bote sprach: < lat ir iuch vinden
mînem hêrren gunstic,
der ist an guot sô mehtic,
daz er iuch iemer rîchet.
dem von engellânt entwîchet
unde kêrt an mînen hêrren,
daz muoz iu iemer mêren
an dem guote iwer hab .>
 <wir wellen an oder ab
in vil kurzen tagen
iwerm hêrren sagen,>
sus enputen die viere
dem von castel schiere.
daz selbe der von meinze tete
dem boten, den im het
unde sînen gesellen gesant
der künec von engellânt.
dem wart ouch enpoten daz,
si wolden kurzlichen baz
darüber sich besprechen.
alsô kunden siz zechen.
Ciii . ich hôrt ez sît heimelichen
von dem wîsen heinrîchen,
dem burcgrâven von nurenberc,
der an worten unde an werc
was bî den vorsten an irem rât,
daz sîn der pfalzgrâve hât
genozzen beidenthalben,
daz er die hantsalben
reite ûf ein guot starc,
ûf vierzic tûsent marc,
die er ir het genozzen.
wie ez den andern waer erschozzen,
der sumen weiz ich niht:
diu listige pfliht,
diu beidenthalben dô geschach,
manegen soumsatel brach,
den dâ zerdruct daz golt,
daz man von englânt holt
unde von yspani dâr zuo.
wie man ir ietwederm tuo,
lât iuch sîn niht betrâgen,
daz wil ich iu sagen.
Civ . datz rôme zuo den zîten was
ein bâbest, von dem ich las,
daz er der kristenheit
pflac mit rehtikeit.
er was diemüetic unde gewizzen
unde hete sich geflizzen,
daz er tete volliclich,
swaz nutze was dem rîch,
dennoch dô er was cardinal.
dô er gefriesch von der wal
unde daz tendelieren,
daz die drî mitsamt den vieren
dem rîche teten zuo gevaere,
sô daz si waeren krâmaere
des heiligen rîches,
er gebôt in gelîches,
den pfaffen bî irem amt,
daz si des wurden niht verdamt,
unde bî dem ban den leien,
daz si solich zweien
braehten an ein einunge.
swem an dem rîch gelunge,
dem waer wol geschehen,
den bâbest hôrt man jehen,
ez diuht in ungefüege,
daz man daz rîch veil trüege
den kunigen umb ir guot;
daz rîch waer vor armuot
bewâret mit der êrsten stift:
 <swem got die selben gift
gît unde beschert,
daz im daz rîche widervert,
wil der rehte dâmit leben,
als im vür wirt gegeben,
sô ist er niht ein armman,
wand alle künec undertân
dem keiser sullen sîn ze reht,
ir hêrren, dâ von seht,
ob daz rîche waere veile
unde der stuol ze rôm an sînem teile,
wer si vergelten kunde!>
der bâbst in kurzer stunde
wart der kurgeselleschaft
sô swaere an der botschaft,
daz si erschrâken darab.
unde doch wurfen si die hab
durch die vorhte niht hin,
die man von engellânt sand in.
doch wurden si ze râte,
daz si solden drâte
gen vrankenfurte kêren,
dem rîch umb einen hêrren
endelich dâ schaffen,
leien unde pfaffen
wurden des vereint,
als in der bâbest her bescheint
unde an den brieven enpôt,
daz sîn dem rîche waer unnôt,
daz man niht welte nach rîchtum;
wand waer er biderb unde vrum,
swer des rîches krône trüege,
der gewunne schiere genüege.
Cv . sus wart ein tac gesprochen
über sehs wochen
hinze vrankenfurt,
in ir herzen was begurt,
swen si dâ wolden mein
von den hêrren zwein,
den von castel unde engellânt.
hôhe boten wurden dar gesant,
daz si solden nemen war,
wer an der besten schar
under in bêden belib.
waz der künec von bêheim trib
zuo den selben sachen,
daz wil ich kunt machen,
ein hêrren sand er ûf den tac,
an dem kunst unde witze lac,
von seckou bischolf wernhart,
mit dem der meister wart
von miurberc gesant,
der comentiur über daz lânt
was datz ôsterrîche,
unde zwên hêrren rîche,
die bêde leien wârn,
die hiez der künec varn
in sîner botschaft dâhin,
in geheime sagt er in,
daz er die mêrern zal
gewunne an der wal,
des waer er ie gewis,
kostlich vertigt er dis.
sîn vrum ze werben si swuoren,
dâmit si dannen vuoren.
si kômen kurzlichen dar,
dâ mit maneger grôzen schar
die kurfursten riten zuo.
die sâzen spâte unde vruo
an dem râte wol drî tac.
maneges vürsten bote dâ lac
durch ervarn diu maere,
wem got des rîches gunstic waere.
der von meinze wart
ze rât mit bischolf wernhart,
daz er den meister zehant
von miurberge heim sant,
unde swenn er swâben gerûmte,
daz er sich nindert sûmte
durch deheiner slahte nôt,
daz er gewunne daz botenbrôt
ab dem künec von bêheim:
im waer daz rîch gesant hin heim,
dâ waer dehein zwîvel an.
daz wart alsô getân,
als si ez heten ûf geleit.
die vürsten wurden bereit
an dem dritten tag,
sô daz nâch ir behag
diu sprâche het ein ende,
war unde wellende
si wolden kêren mit der wal.
die hêrren hiez man über al
zuo den vürsten gân;
swer dâ durch lusmen wolde stân,
der wart ouch verdolt.
der pfalzgrâve wolt
die rede vür kêren.
er sprach: < ir kurherren,
sît ir des über ein komen,
swaz hie wirt von mir vernomen,
daz daz iur wille sî,
swen ich hie beschrî
unde ze hêrren gib dem rîch?>
dô sprâchens algelîch,
ez waer ir rede unde ir wille.
er sprach: < sô swîget alle stille
unde vernemet mich!>
er sprach: < sô kunde ich:
in dem nâmen der drivaltikeit
sî beruofet unde geseit
al der werlde hinnen vür,
daz mit rehter wal unde kür
der leien unde der bischolf
von habspurc grâve ruodolf
ze rômischen künec ist erkorn!>
bî dem hâre ob den ôrn
nam sich der bischolf wernhart:
 <ach, daz ich ie geboren wart!
hêr von meinze, wie habt ir
alsô gevarn an mir,
daz ich hân boten vür gesant
dem künec ûz bêheimlânt,
im sî daz rîch gegeben.
die wîl er mac geleben,
sô hindert er mîn goteshûs .>
in diser sorge unde grûs
gienc bischolf wernhart von dan.
manic wunsch wart getân
heiles dem erwelten,
den si ze künec zelten,
dem werden habspurgaere.
dem was umb dise maere
harte lutzel kunt:
der gienc zuo der stunt
mit den baslaeren umbe,
die waeren sô tumbe,
daz si sîner huld enpârn.
des muosten si garn;
wand er lie sich niht bevillen,
swer über sînen willen
des sînen iht enpeiz,
der muost imz gelten gotweiz.
alsô tâten ouch dis.
über heid unde über wis
vuor des rîches marschalch.
der pfalzgrâve im enphalch
des rîches banier,
er sprach: < nû île schier,
sô daz du iht erwindest,
unz daz du in vindest,
der dâ ze künec ist erkorn.
sag im, daz er allen zorn
unde alle die vintschaft,
dâmit er ieze ist behaft
underwegen lâze
unde sich vurder ûf die strâze;
dâ kom ouch wir hin,
wand wir wellen vüeren in
zetal gegen âch .>
dem marschalc dem was gâch.
Cvi . nû lâz wir in varn.
wie si hie gebârn,
daz lât iu kunt machen,
mit allen den sachen,
dâ man mit sol êren,
der dem rîch ze hêrren
wirt erwelt unde erkorn,
daz wart dâ niht verhorn,
man erbut ez im mit hûf.
sîn banier wart geworfen ûf,
diu mit dem lewen rôt,
man gewan daz botenbrôt
den rîn ûf unde zetal
in den steten über al,
die dem rîche gehôrten zuo.
nû hôret, waz man hie tuo.
Cvii . dâ sprâchen, die dar het gesant
ze boten der von engellânt
unde der grâve von castel:
 <gelucke daz ist sinewel,
unde doch sô sinewel niht-
mîn hêrre des von schulden giht:
swie ez niht bî im ist beliben,
ez ist doch den zuo geschiben,
die dâ enphangen hânt sîn guot .>
in zorne unde in unmuot
an urloup schiedens ûz dem lânde;
in gap diu smaehe unde diu schande
vil mê unmuotes
denn diu verlust des guotes,
wand guot dicke wirf verlorn,
drier hôher kunige zorn
die kurherren muosen hân.
unschuldic wâren si dâran:
ez geschach an gevar,
zwar ez kom von gote dar,
daz grâf ruodolf wart erwelt,
wand man in aht unde zeit,
daz er an tugenden waer volkomen,
er het sich dâmit vür genomen,
daz er was milt genuoc,
zurliuge witzic unde kluoc,
menlich in herten vreisen,
ein schirmaer witiben unde weisen,
guot unde gemeiner rihtaere.
ouch gich ich, daz er waere
an triwen veste unde ganz,
warheit, aller tugent ein kranz,
sînem houbet obte,
bescheidenheit in lobte
ze staetem ingesinde;
den senften guot, den übeln swinde,
erbarmic über die man sol,
wîp unde pfaffen het er wol
unde êrt si, daz ist ritterlich,
ein wîp het er ouch
gehabt von sîner jugent:
nemt iu al die tugent,
die man prüeven sol an vrouwen,
die lie si an ir schouwen,
wand daz ist guoter wîbe reht.
von heierlôch grâf albreht
ir ze bruoder was bekant,
Anna sô was si genant.
unde umb ir reinez leben
het in got beiden gegeben
den wunsch hie ûf erden:
er lie von in geboren werden
drî sün unde vünf töhter.
mit welhen sachen möht er
got im baz haben getân,
denn den er laet sehen an
an sînes lîbes vruht
an vröuden solhe genuht,
als er si hie sehen liez?
Albreht der eine hiez.
ist daz war, daz man seit,
daz von den schephen ûf geleit
dem menschen werde sîn gelinc
an übel unde an guotem dinc,
sô wirt von mir geloubet,
daz got den schephen erloubet,
daz si im legten ûf
saeld unde êr mit hûf,
als ir hernâch gehôrt.
der ander was des unbetôrt,
Ruodolf ze nam er gewan.
der dritte der hiez hartman:
wie ez dem ergie sit,
swanne des im wirt zît,
sô sol ich daz sagen.
die boten niht stille lagen,
unde doch gerlich der marschalch,
dem der pfalzgrâf enphalch
des rîches banier:
der kom harte schier,
dâ er grâf ruodolfen vant.
er sprach: < mich habent her gesant
die kurhern algelîches,
daz ir iuch des rîches
underwindet über al,
wande ir mit rehter wal
nâch der kür orden
rômischer künec sît worden,
des gebt mir daz botenbrôt.
sunderlichen iu enpôt
der pfalzgrâve bî dem kîn,
daz ir daz ligen lâzet sîn,
daz ir hie sô lânge tuot .>
von habspurc der wolgemuot,
der wolgezogen unde der wîs
sprach: < die êr unde den prîs,
als ich von got hân enphangen,
leider des ist niht ergangen,
daz ich ez verdienet hab umb in;
doch bitt ich got, daz er den sin
von sînen gnâden mir geb,
daz ich sô bî dem rîche leb,
daz ez im sî genaeme.
ob ich des rîches niht ennaeme,
zwâre daz waer missetân:
swie vil got êren gît dem man,
der sol er sich dunken wert;
swelch biderb man niht êren gert,
daz ist ein missewende.
heil unde geluck mir sende,
der mir die êr gegeben hât!>
grâf ruodolf an daz rîche trat
unde underwant sich des dô.
hie wart geschriren: < vrô, vrô .>
dô entwelt er niht lenger dâ.
mit den sînen kêrt er sâ
unde vuor, als im enpoten wart.
ouch brâhte man im ûf der vart
mit vil vrouwen unde mannen
sîn wîp, die saeligen annen-
daz tete ir bruoder von heierlôch-
dâ si daz êren rîche joch
solden legen ûf sich.
daz selbe joch, sag ich,
daz ist zepter unde krône;
swer nâch gotes lône
dâmit hie ringet,
zwâre dem gelinget
als dem keiser heinrich:
der hât erworben bî dem rîch
den solt des êwigen lebens.
er pfligt noch des selben gebens,
bî des geburt die engel wârn.
nû lâz wir den künec varn
unde sîn wîp die küneginne
mit heile unde mit gotes minne,
dar in ze varen was gedâht.
im kômen zuo mit grôzer maht
die kurherren alle;
hin vuoren si mit schalle
zetal gegen ach.
volliclich im geschach
allez kuniclichez reht;
daz wart im gemachet sleht
mit krônen unde mit wîhen.
die vürsten bâten in lîhen,
dâmit si sunderlich
sint gefurstet von dem rîch,
leien unde pfaffen.
vil gewan er ze schaffen,
ê er in allen gelêch.
nieman niht er verzêch,
des er ze rehte haben solt,
darumbe wart man im holt.
daz daz geschach, des was vürwâr
tûsent unde zwei hundert jâr
unde vier unde sibenzic darnâch,
daz diu kristenheit jach,
daz krist waere geborn:
dô wart künec ruodolf erkorn,
der biderb unde der vrumic,
ze rômischen künec.
Cix . vür des rîches vogt
kom scharhaft gezogt
koufliut unde burgaere,
die klagten im ir swaere
unde des lândes gebresten,
daz si der strâze nindert westen,
diu in ze varen waer bereit,
swâ si vermite daz geleit,
sô gar waerens unbehuot.
ouch waeren grôziu guot
in den zîten verlorn,
die wîl daz rîche het enporn
gerihtes unde hêrschaft.
nû wart der künec gedanchaft,
waz er dâr zuo taete.
wîsung unde raete
nam er datz den vürsten:
swie er doch was in den getursten,
daz er wol geschaffen trûte,
swer wege unde strâzen bûte,
daz der belibe mit gemache,
umbe die unde ander sache
wold er sich berihten baz.
die vürsten rieten im dô daz,
ez solde sîn sîn êrstez werc,
daz er hinze nurenberc
einen hof solde gebieten:
alle die ze klagen hieten,
den sold er daz rihten dâ;
ouch waer dem rîche anderswâ
gewalt widervarn,
daz sold er niht ensparn,
als er datz âche hiet gesworn,
swaz dem rîche waer verlorn,
daz sold er in bringen;
er hiet gelobt an allen dingen
daz rîche bezzern unde mêrn.
der künec sprach: < daz tuon ich gern .>
der künec des niht enliez,
den hof ze nurenberg er hiez
kunden unde schrîen:
vürsten, grâven unde vrîen,
steten unde dienstman
den wart daz kunt getân,
der künec wolt rihten alle klag.
ûf sant mertînes tac
solt der hof geschehen.
nû liez der künec sehen
unde sîner witze geniezen:
an bluotes vergiezen
schuof er sô guoten vride,
wand er gebôt bî der wide
vride wegen unde strâzen;
swer des niht wolde lâzen,
sô daz er ieman iht naeme,
swen man des uberkaeme,
von dem der vride wurd zebrochen,
daz wurd an im gerochen,
daz er sîn niemer genuzze,
swenn er darumb verguzze
sînes bluotes saf.
nû warp der pfalzgrâf
an den künec umb sîn tohter.
zwâre, daz mocht er
mit guoten êren tuon,
daz er gewan ze suon,
der ê sîn stalfriunt was.
lûter als ein spiegelglas
an kiusch, an zuhte was diu magt.
dâ was im wunder von gesagt,
wie schoen si waere unde wie klâr:
trûrens wart er bar,
dô si im wart gegeben,
daz er mit ir solde leben
unde in vröuden wahsen.
nû warp der von sahsen,
des er ouch wart gewert,
des kunigs tohter er gert,
die gap er im ze konen,
mit der sach man wonen
gar tugentlichen in.
der tohter sint nû zwô dahin,
sô daz si man hânt genomen.
dô des hoves zît was komen
der künec vuor gen nurenberge.
ob sich iemen dô vor berge,
der dar geladen waere,
sô daz er komen verbaere?
ich waene, daz des iht geschach.
ieglichem hêrren wart gâch,
wie er sich dâ vergwiste,
niemens man vermiste
ân des kuniges von bêheim,
der was beliben dâheim,
unde von beiern herzog heinrich,
daz die zwêne dem rîch
niht envollen wâren undertân,
des sprach si der künec an.
umb die vrevellich geturst
erteilte in ein ieglich vürst
zuo dem naehsten hof ein tac.
der künec ze nurenberge pflac,
swes man ze rehte pflegen sol.
er ente unde verrihte wol,
swaz er ze schaffen hâte,
nâch der vürsten râte
wart der ander hof gesprochen
über zwelf wochen,
der solde ze wirzpurc wesen.
die setze wurden dô gelesen,
die man den künec bât setzen.
anevanc unde letzen
nam ze nurenberc guot ende.
nû hôret, wellende
der künec ruodolf kêre.
nâch ir wîsung unde êre
vuor er alumbe zuo den steten,
unde swaz si verwarrens heten
unde unverrihtes under in,
sîn grôz witze unde sin
verrihte in daz mit île.
alsô vertreip er die wîle,
unz daz die tage komen wârn,
daz man hinz wirzpurc solde varn.
Cx . der vürsten nieman verlac,
si kaemen alle ûf den tac,
den der künec hinz wirzpurc gebôt,
an die vor êhafter nôt
niht mohten dar gelângen.
der hof wart begangen
wol unde ordenlich genuoc.
die zwêne, der ich ê gewuoc,
die dûhten sich sô wacker,
von bêheim künec ottacker
unde von beiern der herzoge-
ze hove kom daz maer geflogen,
daz ir komen hiete twâle.
des wart in zuo dem andern mâle
ein tac erteilet von den hêrren,
der künec den hof begunde kêren
hinz ougspurg ûf sunnewenden,
dâ solde sich enden,
swaz der bêheimkunic unde herzog heinrich
ze vordem heten an daz rîch
unde der künec hinz in her wider,
der künec ûf unde nider
sô guoten vride schuof,
daz man mit gemeinem ruof
im dankte sîner triwen:
geleit unde zol müen,
suht er der innen wart,
nieman was im sô zart,
den er des übertrüege,
des ersten mit gefüege
bezzerung er an si iesch.
nû sehet, wâ der bâbst gefriesch
des mannes durchnehtikeit
unde die getriwen arbeit,
der er tegelich
pflac bî dem rîch;
des lobt der bâbest got.
von im wart ein hôher bot
zuo dem kunige gesant;
datz wirzpurg in der selbe vant.
er brâht im veterlichen gruoz,
den enphienc der künec vil suoz,
als er von sînem vater sol.
der bote sprach: < der bâbst ist vol
triwen unde gnâden gegen dir;
ouch stêt darnâch sîn gir,
wie er dich kurzlich sech.
wâ unde wan daz geschech,
daz traht in dînen sinnen,
der bâbest wil beginnen
mit dir der kristenheite vrum:
des heiligen lândes drum
sol von dir werden gebût.
der bâbest gote des getrût,
daz er erfulle sîne gir,
sô daz er selbe var mit dir.
ouch hât er vesten muot,
daz er dir mit dem guot
volliclich helfen wil:
in dunkt niht des ze vil,
swaz er sol tuon helflich
dir unde ouch dem rîch .>
Cxi . vil wol enphangen wart der bot.
künec ruodolf sach hinz got,
sînen schephaere bât er,
daz unser geistlicher vater
die maht gewunne unde ouch er,
der bâbst an geistlicher lêr
unde er mit den swerten,
daz si daz heilic grap kêrten
an der kristenheit gewalt.
künec ruodolf sêre darnâch stalt,
wâ er des stat naeme,
daz er zdem bâbest kaeme,
daz er mit im solde kôsen.
ein stat heizet lôsen,
diu was dem bâbest wol gelegen.
 <wildû der reise dich verwegen?>
sprach zuo dem künec der cardinal.
künec ruodolf im des gehal,
daz im gelegen waer diu stat.
künec ruodolf die boten hât
schône unde wirdiclichen,
ez liez in nihtes entswîchen;
swes si einez wolden heben,
der wurden driu in gegeben,
als man lieben gesten sol,
unz daz si sich vereinten wol
über al ir sache.
den cardinal mit gemache
der künec ze wirzpurge liez,
swaz der bâbst den cardinal hiez,
von sînen wegen schaffen.
darumb gebôt er den pfaffen
hinz wirzpurg ein concilium
unde schuof mit in sînen vrum,
als im enpholhen was.
ze jungist er in vor las,
daz meniclich daz wesse,
daz ûf die naehsten liehtmesse
der bâbst kaem hinz lugdôn
mit allem dem hof . dâ von
wart in daz allen geseit,
daz si waeren bereit,
daz si den bâbest suochten dâ.
der cardinal vuor sâ
mit urloub ûz dem lânt.
künec ruodolf niht erwant,
müezlichen vuor er
in dem lânde hin unde her,
unz daz im sunnewenden nacht,
ûf die er het gedâht
den hof datz ougspurc ze haben.
zuo rîten unde draben
sach man der hern schaffaere.
dehein winkel was sô laere,
si wurden alle hêrren vol.
swes sich der künec ze hove sol
von den hêrren nieten,
daz sach man im erbieten:
die vürsten dienten iriu amt.
dô sich diu hêrschaft gesamt
unde man begunde trahten
unde des rîches dinc ahten,
der künec undienstes wenken
sprach hinz des rîches schenken
unde hinz der beier herzogen.
nû sach man dort her zogen
zwêne pfaffen lîse,
die warn kunstic unde wîse:
daz ein was bischolf wernhart,
der von dem künec von bêheim wart
ze vorsprechen dar gesant,
der ander heinrich was genant,
brobst von ottingen;
zantwurten unde dingen
was im voller gewalt
von herzog heinrîchen bezalt.
dâ der künec saz,
ir rede mit der mâz
dise zwêne man
huoben vor den vürsten an.
Cxii . bischolf wernhart hin vür trat,
den künec er urloubes bât
sîne rede vür ze legen;
der bât man in pflegen
unde tuon zuhticlich
vor in unde vor dem rîch,
dô im erloubet wart ze sprechen,
dô begund er sich rechen
an dem von meinze mit worten.
alle die sîn rede hôrten,
die jâhen, er het von gotes gunst
ze grôzen witzen unde kunst
ein zunge, diu waer snel.
reid unde sinewel
muoste sîn rede wesen.
er hete datz padou gelesen
daz decretal unde daz decret,
manic rede er dâ tete,
mohten sîn die leien hân vernomen,
ez waer im harte übel komen;
dô verstuonden si sîn niht.
mit rede macht er enwiht
die wal unde die welaere
unde jach, der künec gewesen waere
zuo der zît in dem ban,
dô im daz rîch wart undertân,
unde ouch, dô er die wîh enphie.
latine manic red ergie,
het er si tiutsche getân,
im waere zuo slagen der ban,
swie hôch im was geschorn.
der vil wol geborn,
von rôm der künec ruodolf,
sprach ze dem bischolf:
 <habt ir iht ze schaffen
mit deheinem pfaffen,
dâ latîne zuo gehôre,
daz sparet ûf die kôre
ze meinze oder ze trier;
habt aber ir gegen mir
oder gegen dem rîche iht ze suochen,
des mac ich iu ûz den buochen
mit worten niht gevolgen;
mir waern darumb erbolgen
die hêrren alle, die ir hie seht,
ob ich iu gaebe daz reht:
daz ich durch iwern geniez
des rîches leienfursten liez
iu teidingen mit
nâch dem pfeflichen sit,
unde daz dis hêrren algelîch
saezen vor dem rîch
als tôren unde stumben,
swie vil ir kunt des krumben
mit iwer kunst machen sleht.
ir sît verzigen solher reht:
wand ich weiz des die wârheit,
daz der bâbst des niht vertreit,
daz iemen vor im vür bringe
künec karles reht mit teidinge:
swaz leien oder pfaffen
vor im hânt ze schaffen,
daz sol latîne geschehen,
wer möht iu hie gejehen
iwer meisterschefte danc?
diu zal der pfaffen ist kranc
gegen den leien, die hie sitzen;
doch vindet ir bî solhen witzen
manegen leien, der hie ist,
erdenket welhen list,
den ir tiutsch erzeigen welt,
unde swaz iu heiles dran gevelt,
daz habt iu alterseine .>
dô riefen gemeine
vürsten, grâven unde vrîen:
 <hêrre künec, ir sult uns vrîen
unser alte gewonheit!>
nû wart den leien ouch geseit,
daz er die wal het gescholten.
der pfalzgrâf sprach: < daz muoz vergolten
werden mit sîn selbes bluot,
ob mich der helle gluot
iemer solde brennen!
sol mich ein solher nennen,
swie sô im gelust?>
ûf sînes lîbs verlust
wart gerâten manegen ende.
nû was der künec sô behende
unde an witzen sô kluoc,
daz er in sterbens übertruoc,
der pfaffen êre zêren
vil mê, denn er ir hêrren
widersaz dâran.
manic umbrede wart getân,
diu umb anders niht ergie,
wan daz der künec undervie
die rede mit den andern sachen.
er begunde daz guot machen,
daz im selp ze vâr geschach.
der künec hiez an irn gemach
die vürsten alle varn.
besorgen unde bewarn
die boten er begunde,
sô er beste kunde:
der pfafheit êre er sich vleiz.
dô sich der hof sleiz,
bischolf wernhart geleites gerte.
der künec in des gewerte
unde vragt in, wen er gerne het.
der bischolf gerte an der stet
der, die im wâren gehaz.
durch grôzen sin tete er daz:
er weste si sô staete,
daz ir deheiner taete
an im dehein missewende,
swenn er sich sîner hende
enphalch unde sînen triwen.
manegen list niwen
bischolf wernhart ervant,
dâmit er kom von dem lânt.
Cxiii . dô der hof het ein ende,
war ie der man wende,
daz wart mir niht geseit;
der künec hinz ulme reit,
dâ wart im des ze muot
unde dûhte ouch die vürsten guot,
daz er gegen bêheim hiez draven
von nurenberc den burcgrâven,
daz er niht erwunde,
unz er den künec vunde,
daz er in des baete,
daz er widertaete
durch vriuntschaft unde durch minne
alsô, swaz er het inne,
daz zuo gehôrte dem rîch,
als stîre unde ôsterrîch-
daz het er âne urlaeb-
daz er dem rîch daz widergaeb
âne bit unde âne twâle,
des mant man in zdem ersten mâle,
ouch enpôt er im, er waer verdamt
mit urteil aller der amt,
der er von dem rîche jach,
darumbe daz man in niht sach
diu selben amt dienen.
der burcgrâf vant den künec ze wienen,
Cxiv . unde dô er ze hove kam,
urloup er ze reden nam.
swaz man in dort werben hiez,
nihtes er des hie verliez,
er wurb, als im enpholhen was.
die brieve man dem künec las.
darnâch huop er an
sîn red als ein wîs man:
 <herr, ich bin in ditze lânt
von dem kunige gesant
umb anders niht denn umbe diu,
daz ich vordem sull an iu,
swaz ir dem rîche habet vor.
daz hôrte in sîn ôr
iur bot, der bischolf wernhart,
daz dem künec gesaget wart
von den vürsten gemein,
daz kernden unde krein,
dâr zuo stîr unde ôsterrîch
unde ander guot dem rîch
nâch rehtes lêhens orden
ledic sint worden.
daz bit man iuch wider geben.
wand die wîl man bî dem leben
den keiser vridrich sach,
dô het der grâf von ach
von des rîches wegen
diu lânt in sînen pflegen,
sô daz si iwer niht ensint.
nû sult ir âne underwint
diu lânt ê verkiesen,
ê des rîches huld verliesen.
ouch hiez man mich iu sagen,
daz die vürsten sêre von iu klagen,
daz ir daz rîch versmâhet,
sô daz ir niht enphâhet
iwer lânt unde iwer krône .>
der künec sprach: < heizet schône
die vürsten unde den künec varn.
ich bin wol komen zuo den jârn,
daz ich mich versinne
ûf verlust unde ûf gewinne-
der vordrung ist ein teil ze vil.
swenn ich sol, sô wil
ich iuch gern wizzen lâzen,
welhe reht ich hân
ûf alliu disiu lânt,
diu ir mir vor habt genant,
ez ist wizzenlich,
daz mir ûf ôsterrîch
mîn vrouw, diu künegin margret,
diu reht, diu si darûf het,
vor pfaffen unde vor leien gap.
sô sag ich iu daz urhap,
wie mir wart stîr undertân:
mit mîner hant ich daz hân
den ungern ab erstrîten
unde hân darumb erliten
manic angest unde nôt.
umb kernden, als er mir enpôt,
daz ist wizzenlich,
daz mîn ôheim herzog uolrich
unde sîn vater herzog bernhart
mit mir des über ein wart,
daz wir mit hantvesten
nâch rât der allerbesten,
die dâr zuo kunden,
mit einander uns verbunden,
swelher under uns beiden
ab der werlt müest scheiden
unde niht erben liez,
sô solt der ander den geniez
haben sîner lânde
unde swaz man erkande,
daz sîn waer gewesen,
die hantvest lâz ich lesen,
hêr burcgrâf, ob ir wellet .>
nein, her, swaz mir gevellet,
daz gevellet lîht dem künec niht,
dâ von daz lesen waer enwiht,
daz man taet hie ze wienen.
sô sprecht ir von dem dienen,
daz ich dem rîche tuon solde:
ob ich nâch solher rede wolde
dem künec nâch rîten,
daz er in sô kurzen zîten
mîner lânde an mich gert,
zwar sô waer ich vil wol wert,
swaz mir von im smaehe
datz swâben geschaehe
oder bî dem rîn.
ich wil hie heime sîn
unde der maer hie zwienen bîten.
wil aber ich hinz prâge rîten,
daz tuon ich âne sorg.
manic rede karc
hôrt man von in beiden.
der künec den ernst scheiden
begunde mit schimphen;
des kund im mit gelimphen
der burcgrâf antwurten wol.
der künec sprach: < zwâr uns sol
niht riwen unser lânge twâl,
die wir heten mit der wal,
sît uns die kurherren
an gewalt unde an êren,
mich unde von engellânt den künec,
mit disem helde vrumic
hânt verbezzert bî dem rîch .>
Cxv . von nurenberc hêr heinrich
sprach: < herr, ich was des bot,
daz iuch sunder spot
daz rîche wart an gesuocht
unde daz ir sîn niht geruocht
zuo der selben zît .>
der künec sprach: < sô hiet ich sît
daz rîch genomen gern .>
 <nein, ir muost sîn enpern>,
der von nurenberc sprach,
 <vürbaz, unde iu geschach
diu übel unde diu unzuht,
daz ir mit grimmes ungenuht
den von merenberc hiezet toeten
unde sô maneger marter noeten.
ouch wart den vürsten kunt getân,
ir hetet zwêne hôhe man
in einem turne heizen brennen:
der hôrt ich einen ... nennen
ich waen der missouwaere.
daz wart den vürsten swaere.
si jâhen, die hêrren müesten sîn
in swâben unde bî dem rîn
sicher solher sorgen burde:
ob ieman beseit wurde
in iwer kamer bî der nacht
unde mit lugen wurde brâht
in iwer ungenâde,
daz waer ein grôzer schade,
daz ir den darumbe vêht
unde âne alliu reht
liezt solher marter tôt ligen,
als wîlent die heiligen
umb daz himelrîch erliten.
die vürsten wâren in den siten
unde jehent noch entrûwen,
ez hab si nie gerûwen,
unde möht mit iu daz rîch
al tac tegelich
ein lânt hân erworben,
ez müest iwer darben
unde ir sîn hin wider .>
der künec der sach nider,
daz houbet im zetal seic.
lânge saz er unde sweic.
in dûhte daz ein unfuoc,
daz der burcgrâf gewuoc
sîner missetât sô vil.
der sprach: < hêrre künec, ich wil
mit urloube hinnen kêren.
waz enpiet ir mînem hêrren?>
Cxvi . der künec zorniclichen sprach:
 <ich gich noch, daz ich ê jach,
als ich ez noch hân gehôrt,
sô belîb ich ungestôrt
von iwerm hêrren, dunket mich,
mîn gewalt hât sô wîten strich
beslozzen unde bevangen,
daz er wirt enphangen
als herman hinz brandiez,
swenn er durch geniez
vür wien kumt oder hinze prâg,
ich waere ein verdorben zag,
swenn ich im zwei solhe lânt
durch vorhte hinze swâben sant
als ôsterrîch unde stîr.
ez sol ê manic gir
ezzens werden gefreut,
ê er mirs ab erdreut
oder halt an betwinge.
er waenet, im gelinge
als an den von basel,
ich hân gedâht ze vasel
disiu lânt behalten:
swer der vür mich wil walten
unde werden mîn nâchgebûr,
zwâre, dem wirt daz sûr .>
manegen eit er des swuor.
der burcgrâf von dannen vuor
unde sagt dem künec ruodolf.
wie gar der bêheimisch wolf
vröudic unde übel waere.
ouch sagt er im diu maere
unde allez daz dort geschach,
unde wie er im an der sprâch
alle sîne missetât,
die er ie begangen hât,
hiet sunderlichen vor gezalt,
unde wes er aller meist enkalt,
daz in die kurherren
niht welten zuo den êren,
daz er des rîches krône trüege.
 <sîne wort sint ungefüege,
dâ rihtet iuch, hêrre, nâch .>
künec ruodolfen was niht gâch,
er nam im der wîle;
wand ez wirt mit der île
manic dinc brâht enwiht.
er trôste sich der zuoversiht
unde der grôzen vriuntschaft,
die der bâbst mit staeter kraft
zuo zim het unde truoc,
als ich sîn ê gewuoc.
diu zît was nû komen,
ûf die der bâbst het genomen
hinz lugdôn sîn concil.
ez kômen pfaffen dar sô vil,
bischolf, legat unde cardinal,
daz ir sumen unde ir zal
nieman ervinden möhte.
waz der kristenheit töhte,
daz wart der pfafheit
von dem bâbest ûf geleit.
doch under andern sachen
begund der bâbest machen
ein niwe constitucion:
swenn der tôt taet sô gedon
dem bâbest, daz er müeste sterben,
wolden dan die cardinal niht werben
umb einen bâbst in zehen tagen,
sô sold ir vâren unde lâgen
der stat volc, dâ si inne waeren;
beschinden unde belaeren
solt man si guotes unde gemaches;
in ein hus, daz niht daches
het, dâ solt man si in trîben;
darin si solden belîben
unde lîden zadels burde,
unz daz der kristenheit wurde
ein bâbst gegeben von in.
der saz unde der sin
was den cardinalen leit.
nû wurden niwe maer geseit,
der der bâbst wart vrô:
ez kômen boten hô
Cxvii . von den tateraeren
dem bâbst mit solhen maeren,
daz sich der künec wolde toufen
unde ab im waschen unde stroufen
allen ungelouben,
dâmit der tiuvel rouben
die sel kan maneger vröuden.
des wart ein michel geuden
von den pfaffen über al.
die boten zuo dem selben mal
verluren all ir sunde
in des toufes unde,
darin si wurden gestôzen,
mit sinnen unde mit witzen grôzen
der bâbest si hin wider sant.
swaz man erdâhte unde ervant,
daz der boten deheiner gerte,
sâ zehant man si des gewerte.
ouch was der bâbst ze râte worden,
daz er ûz allen orden
hiez vorsehen unde suochen,
ob iemen wolt geruochen
hinz den tateraeren komen,
darumb daz in wurd ab genomen
all ir sunde hie.
nû kômen vür den bâbest die,
die hie mit sorgen wolden leben,
daz in dort wurde gegeben
diu vröude, diu niemer zergât.
swem diu von got zuo gât,
der wirt niemer müeder.
bredigaer unde minnerbrüeder
unde augustinaer an dem zil
kômen vür den bâbest vil
unde bewâgen sich der reise,
ze varen in die vreise.
den gap der bâbest sînen segen,
ouch hiez er ir wol pflegen
mit zerung von dem lânde.
der bâbst si tiwer mande,
daz si die kristenheit mêrten
unde den gelouben lêrten
mit werken unde mit worten.
al die ez sâhen unde hôrten,
wie si der bâbst mit sîner hende
segent in daz eilende,
die beweinten die barmunge.
den bâbest dûht, wie im gelunge
an dem heiligen grab-
dâ mocht in nieman bringen ab,
sô grôzen trôst het er dâr zuo.
nû hôret, waz er mêre tuo.
ze stiwer der kristenheit
gebôt er der pfafheit
ze helf dem heiligen lânde,
daz ie der man ze rôme sande
daz zehentteil sîns guotes.
der bâbest was des muotes,
daz er daz geben wolde
über mer ze solde,
die mit künec ruodolf solden varn.
der pfafheit er ze sehs jârn
gebôt den zehent ze geben,
dâ getorste nieman wider streben,
die wîl der bâbst was zuo lugdôn,
nû tete der tôt sô gedon
den pfaffen dâ vor ungemach:
nur die man infel tragen sach,
bischolf, ebt unde cardinal,
der sach man dâ mit der zal
sehs unde sehzic unde hundert sterben,
an den bâbst begunde werben
sînen vrum ie der man;
maneger hande triblian
von den walhen wart begunnen,
dâmit si den tiutschen kunnen
pfenning ab erlôsen.
dô vuor der bâbst hinz lôsen,
Cxviii . künec ruodolf im begegent dâ.
des andern tages huop sich sâ
daz gespraeche zwischen in.
des bâbstes vürsaz unde sin
gegen dem künec was niht heiser:
er wold in wîhen dâ ze keiser
unde machen ganz unde sleht
alliu keiserlichiu reht,
diu er ze rôm enphâhen solt.
er was im willic unde holt,
als verr erz mohte volbringen,
er erzeiget im an allen dingen
niht wan êre unde gemach,
künec ruodolf zuo dem bâbste sprach:
 <herr, ich vurht unde ist mîn klag,
daz mir des lîbes unde der tag
beider ê zerinne,
ê ich die grôzen minne
umbe iuch verdienen mug.
doch bitt ich got, daz ich tug
in sînem dienst unde iwer,
daz noch von mîner stiwer
diu heidenschaft werde betoubt,
von der wir sîn beroubt
sô êrbaeres pfandes
als des heiligen lândes
unde daz heilige grap .>
der bâbest im den trôst gap,
daz er des niemer gelieze,
swenn der künec an stieze,
bereit mit sînem her,
sô wold er mit im über mer,
dâ stüende sîn gedanc nâch.
künec ruodolf zuo dem bâbste sprach:
 <hêrre, ich sich daz wol,
daz ir gegen mir gnâden vol
sît unde ganzer triwen.
disen site niwen,
hêrre, des enpert,
daz ich hie keiser werd,
wande man ez dafür haete,
daz ich ez durch gemach taete.
darumbe lâz wirz underwegen,
sît sîn niht hânt gephlegen
vor unser ander vürsten:
man wolt mich lîht in den getursten
niht wizzen, daz ich dâr zuo töhte,
daz ich ze rôm enphâhen möhte
die wîch von iwer hant.
sît daz wol ist bekant,
swelch künec ze rôm varn wil,
daz der muoz strîten vil,
ê er ze rôme kumt,
unde daz im niht sô sêre vrumt,
als überkraft der ritterschaft,
dâmit er werde sigehaft
in den, die sterclich
setzent gegen dem rîch
in tuskan unde in lamparten:
die sullen mîn alsô warten,
daz ich sunder wanc
under iren danc
wil hinze rôme varn
unde dem rîch sîn reht bewarn
âne gâb mit swertes slegen,
des kan mir nieman gewegen,
unz ich enphâhe den gewalt,
der dem keiser ist gezalt,
von dîner heiligen hende .>
hiemit diu rede het ein ende.
Cxix . der bâbst den künec bât
umb ein hîrât-
diu was wol mit urlaebe-
daz er sîn tohter gaebe
des karlotten sunes suon.
daz muost er durch den bâbest tuon,
von dem er sîn gebeten wart,
doch was er ouch von hôher art
von vrancrîch geborn.
si heten bêd den lîp verlorn
durch der baebste willen,
drumb lie sich niht bevillen
der bâbest sîner êren,
swâ er im die mocht gemêren,
des dûht in niht ze vil:
daz kunicrîch cecil
der bâbest im verlêch.
ob sich der künec des verzech
an des rîches stat,
des wirf von mir ein blat
geleget vür den munt,
wand ez ist mir unkunt.
der bâbest mit dem künec wart
gegen rôme sîner vart
aller dinge über ein:
ez waer grôz oder klein,
swaz er mit im ze schaffen het,
daz wart dem künec dâ zestet
von dem bâbest volverriht.
verstricket unde verphliht
wurdens mit ganzer vriuntschaft.
der bâbst unde sîn geselleschaft
kerten gegen walhen.
dem künec si enphalhen,
daz er dem rîche taet daz beste
unde daz er dâran waer veste,
swer daz rîch iht wolt behern,
daz sold er vlîziclichen wern,
er waere leifurst oder bischolf.
dâmit der künec ruodolf
kêrt her wider zuo dem rîn.
mit den besten vriunden sîn
er dô ze râte wart
her nider umb sîn vart,
wie er die an getrüege,
daz si wurde gefüege.
die rieten im gemeiniclich,
wold im der herzog heinrich
wege unde strâzen
zetal durch beiern lâzen,
daz im daz nutze waere.
daz herzog heinrich wart sô swaere
gegen dem künec gesehen,
daz was dem pfalzgrâven geschehen
ze nîde unde ze widerdriez.
dârumb er des niht enliez,
er greif den bruoder sân
mit grôzem urliug an
unde er in hin wider.
si verderbten sider
mit roube unde mit brant
ietweder des andern lânt
verliert unde verwuoste.
daz urliuc weren muoste
unde vîntlichez pochen
zwei jâr unde sehs wochen,
daz ez nieman mocht verslihten.
allererst ez verrihten
vürsten unde ander hôhe hêrren,
durch die muost der herzog kêren
an den künec ruodolfen.
unde die des heten geholfen,
unde ouch im selben sînt
wart der künec von bêheim vînt.
her ze stîr er im enpôt
sînem houbtman hern milot,
daz im des niht entsliffe,
daz er mit urliug an griffe
von salzpurc den bischolf:
daz er dem künec ruodolf
unde dem rîche was gehôrsam,
dârumbe wart er im gram.
Cxx . der milot niht vermeit,
ze schaden er reit
unde ze vâr den salzpurgaeren.
mit den stîraeren
het er sich gemegent,
unde in swelher gegent
der bischolf iht het,
daz verwuost er an der stet,
ouch kom er hinze vriesach;
die stat gewan er unde brach,
er macht si guots unde êren blôz.
der schade wart sô grôz,
den er tete dem goteshûse,
daz mit reitung unde mit pûse
gesûmet unde gerechent wart
an der reis unde an der vart
ûf vierzic tûsent marc.
disen schaden stare
muost der bischolf dulden
von deheinen andern schulden,
wan daz er sich dem rîch
machte heimelich
unde daz er von im dâ
sîniu regalia
nâch gewonheit enphienc.
hôrt, waz der bêheimkunic begienc.
ungefüegen arcwân
gegen dem lântvolk er gewan
unde ouch gegen den hêrren,
er vorhte, daz si kêren
an den von rôme wolden:
er west wol, daz si dolden
maneger hande pînen
von im unde von den sînen,
die houbtliut hie warn,
nû wold er sich bewarn
mit sô getâner kunst,
dâmit er der gemeinen gunst
verre mê verlôs,
denn er vrums dran kôs:
den hern er dâmit trazte,
daz er die burc besazte
über al mit gesten,
die enkunden noch enwesten,
wes si solden schônen:
gelîch sach man si lônen,
die den künec mit triwen meinten,
als den, die sich vereinten
ûf sînen schaden unde schande,
wie er dâmit dem lânde
sîniu reht behielt,
der man pflac unde wielt
bî dem herzog vriderich,
unde diu er sô gewaerlich
den hern swuor staet ze haben,
dô si im daz lânt gâben
unde dô man ez den ungern nam!
waz im dâ von guotes kam,
des wart er wol inne.
er was wankel unde unstaeter sinne,
des mocht im nieman wol getrûn.
nû enweiz ich, waz man het gebrûn
ûf hern hertnît von wildon:
den sach man vil gedon
daz lânt datz stîre rûmen.
er vorht, wold er sich sûmen,
ez kaeme von im lîht daz maere
als von dem merenbergaere.
dârumb er niht lenger beit,
ze künec ruodolfen er reit.
der enphienc in harte wol.
swaz ein man reden sol,
der umb helfe gerne wurbe,
ich waen, datz im des iht verdurbe.
er riet unde bât vlîziclich,
daz der künec solt dem rîch
disiu lânt in bringen:
herr, iu mac niht misselingen,
ob ir ez sliuniclichen tuot,
sît sô dienesthaften muot
daz lântvolc hât ze iu.
her, hêr künec, umb diu
rât ich iu, daz ir gâht:
ir bedurft niht grôzer maht
ze den, die ir dort vindet.
dâ von niht erwindet.
unde west ir der lânde güete,
iwer sin unde iur gesittete
liez iuch der reise niht enpern.
der künec sprach: < ich tuon vil gern,
swaz dem rîche nutze ist,
beidiu nû unde zaller vrist .>
Cxxi . mir ist niht wol bekant,
ob iemen her bî im sant
dem künec brief unde hantveste;
ob aber ich ez wol weste,
sô wurd ez doch von mir verdagt.
mir wart vürwâr ouch gesagt,
daz man von ôsterrîch drî hêrren
sach ûf zuo dem künec kêren,
den von wolkerstorf unde noch zwên,
die wolden daz understên,
daz in niht übel geschaehe.
si vorhten des kunigs gaehe
unde sînen grimmigen muot.
er gebôt bî lîbe unde bî guot,
ûf allen wegen unde strâzen
dâ solt man nieman lâzen,
er rite oder er gienge,
daz man den sâ vienge
unde in besuochte an der stunde,
unde bî swem man vunde
brieve unde swaz dâr zuo töhte,
dâ man an geprüeven möhte
vremde botschaft in daz lânt,
die boten solde man zehant
henken oder ratprechen.
sus begund er sich rechen.
Cxxii . dô der künec von bêheim
inne wart der geheim
von hêrren unde von den steten,
die sich ze künec ruodolf heten,
unde daz er ouch gewarnet wart,
daz künec ruodolf sîner vart
herab niht wold erwinden
mit wîbe unde mit kinden,
als bald er daz gefriesch,
über al er dô gîsel iesch
von den steten unde den hêrren,
unde swâ man sich deheiner êren
hin verstuont oder versach,
den muoste dâr zuo wesen gâch,
swes der künec niht wold enpern.
dâ gehôrte niht zuo wan gern.
in solhen sorgen muost man leben.
die gîsel muoste man ouch geben-
des was dehein rât,
wand ez der künec geboten hât.
swer dâ niht sunes het,
der erwarp kûm mit bet,
daz man sîn tohter nam ze pfande.
zden vesten man die gîsel sande,
dâ die bêheim ûf wârn.
dô daz der künec het ervarn,
niht enpern er dô wolde,
er gebôt, daz man im solde
hinz bêheim die gîsel senden.
daz mohte nieman erwenden.
dô si im wurden brâht,
als er sîn het gedâht,
teilt er si zuo den vesten,
die man vür die besten
in bêheim erkande.
die swaere unde die ande
leit stîr unde ôsterrîch,
Krein unde kernden gelîch.
dâ wart daz volc verjeit
in sô grôze zageheit,
daz si an vröuden wurden kranc,
daz sîn geverte macht sô lânc
der künec ruodolf her nider.
dô der vuor ûf unde nider
in swâben unde in elsâzen
unde bî dem rîn het lâzen
des rîches dinc wol verriht,
dô ensûmte er sich niht:
er gewan ein solhe ritterschaft,
daz an sô vil liuten groezer kraft
an deheiner stat ist gesehen.
man muos in des vürwâr jehen,
daz si wâren ûzerwelt.
künec ruodolf der helt
der was sô versunnen,
daz er vor het gewunnen
schiffunge solhen rât,
daz er niht sûmung hât.
Cxxiii . dô er zuo der vart
aller dinge bereit wart,
dô huop er sich von dann
unde diu künegin vrouw ann
mit allen iren kinden,
er wolde niht erwinden
schaffen des rîches êre.
künec ruodolf der hêre
vrôlich vuor her zetal.
grôz was der sînen schal,
dô si swâben heten gerûmt,
si vuoren ungesûmt
unz oberhalp pazzou.
herzog heinrîchen dô gerou,
der beier herzogen,
daz er den künec het lâzen zogen
sô verre durch sîn gebiet,
vil bald er sich des beriet,
daz er in niht verrer liez,
dârumb der künec zuo stiez
mit al den sînen an daz lânt.
hôhe hêrren er dô sant,
...die erfuoren wol diu maere,
warumb der herzog heinrich tobt:
im het der bêheimkunic gelobt
ein grôzez silber unde golt,
daz er den künec von rôme solt
des gevertes irren herab.
guot geheize man im gap.
die darunder rednaere,
si jâhen, daz im nutzer waere
des rîches huld unde halbez guot,
 <denn die geheize, die iu tuot
der künec von bêheim.
daz iu ist komen her heim
der künec von rôm ûf iwer triwe,
diu teidinc sint sô iteniwe,
diu zwischen iu geschehen sint,
daz ir alte unde kint
müezen nâch gedenken.
ez mües iuch iemer krenken
an vurstelichen êren,
wolt ir die red verkêren
unde swachen iwern hôhen nam .>
herzog heinrîchen man überkam;
swaz der bêheim im gelobet het,
der künec im daz an der stet
vergewisset mit hantvesten.
daz wart verteidingt von den besten,
die dâ ze beiden sîten wârn.
alrêrst liez er den künec varn
durch sîn lânt mit gemach.
vürbaz man in sach
varen her zetal
ân allen irresal,
wand man was sîner kunfte vrô.
unz vür wienen vuor er dô,
diu wart von im besezzen.
künec ruodolf der vermezzen
Cxxiv . was ze urliuge wîs,
wand er manegen hôhen prîs
dâmit het bejagt.
mir wart alsô gesagt,
ê er daz rîche het enphangen,
dô was ein hîrât ergangen
mit gelubde unde mit worten
zwischen im unde grâf meinharten,
dem hêrren von tyrol,
sô daz in daz behagte wol:
die tohter, die grâf meinhart het,
der hiez einiu vrouw elspet,
die swuor herzog albreht
nâch der ê gewonheit unde reht
ze konen ze nemen,
des mocht in wol gezemen,
wand er hât gelebet sît
mit ir vil manic süeze zît.
unde dô ze rômischen künec
der biderb unde der vrumic
grâf ruodolf erwelt wart,
dô erzeigte grâf meinhart
sine witze dâran-
er tete als ein wîs man-
an den künec er versuochte,
ob er noch geruochte
der hîrât zwischen in beiden,
 <ja, si sint iemer ungescheiden>,
der künec ruodolf jach;
offenlichen er dô sprach:
 <nie künec sô hôher wart,
im solde grâf meinhart
ze hîrât niht versmâhen .>
er hiez balde gâhen
die hîrât bestaetigen,
sô daz er lieze ligen
sînen sun bî sîner tohter.
waerlichen daz mocht er
mit grôzen êren tuon.
dô von rôm des kuniges suon
sîner tohter man wart,
dô traht der grâve meinhart
gegen dem künec vlîziclich,
swaz im nutz was unde dem rîch,
als er billichen solde.
unde dô der künec her nider wolde,
grâf meinharten er enpôt,
daz er sich deheiner slahte nôt
des erwenden liez-
des bât er in unde hiez-
daz er sich an der stunde
Kernden underwunde
von des rîches wegen
unde ez het in sînen pflegen.
von tyrol grâf meinhart
kêrte an der selben vart,
als er die botschaft vernam,
hinze kernden er kam
gar mit werlicher hant
unde nam dô daz lânt
in des rîches gewalt.
die man ze houbetliuten zalt
von des kunigs wegen von bêheim,
die îlten balde hin heim,
als si vernâmen diu maere,
daz grâf meinhart kunftic waere.
nieman was des widerstrît:
si swuoren an der selben zît
dem rîche ze dienen.
dâmit vuor er hinz wienen;
den künec er dâmit êrte.
unde dô er in stîre kêrte,
der stet er sich zehant
von des rîches wegen underwant,
swaz der in stîre wârn,
unde kom alsô hinz gretze gevarn-
daz was im dannoch wider-
dâ legt er sich nider
unde tete der stat gedon.
nû was ouch von wildon
komen hêrre hertnît
von dem künec in der zît,
der brâhte diu gewissen maere,
daz der künec her nider waere.
in grôzen vröuden was er.
zuo grâf meinharten zogt er her,
dâ der vor gretze lac:
alles des er mit im pflac,
dâ er dem rîche diente mit.
wes diu stat ze gretze bit,
daz si niht kêrt an in?
daz geschach durch den sin,
daz si besaehen, an wen die hêrren
mit irem dienste wolden kêren
unde die lântliut darnâch.
hêr dietmâr ûz der geul zebrâch
den traz unde der bêheim gunst,
wand er mit grôzer vernunst
daz hûs ze wazzerberc gewan
dem bischolf wernharten an.
daz mohte im nieman gewîzen,
wande sich begund ie vlîzen
der bischolf wernhart,
wie er in herzenlich beswârt.
âne reht daz geschach:
des kôm er nû ein teil ze râch,
dô er gewan die veste.
hêr dietmâr doch wol weste,
daz er umbe die schulde
des bêheimischen kunigs hulde
hinfür iemer het verlorn,
wand er den bischolf het erkorn
ze trûte vür alle pfaffen-
alsô het erz mit im geschaffen.
des bewac er sich algelîch.
ouch besaz von buchse hêr dietrich
die bêheim datz dem niwenmarc,
swie listic unde swie karc
waer hêr ortliep der bêheim.
er dingte, daz man in hin heim
mit gemache varen liez.
von offenberge man verstiez
Jungerich den burcgrâven,
von dem keisersperge sach man draven
den burcgrâven schiubinc.
alsô het der künec sîn dinc
mit in gebezzert hie.
deheinen man ir lie
in dem enstal.
dâ wârn die bürge über al
mit bêheim besetzet:
die wurden alle geletzet
irs wesens hie ze stîr.
rehte als der bîr
würzet in dem acker,
alsô wânt der künec ottacker
sîne bêheim hie pflânzen.
âne swert unde âne lânzen
wurden si vertriben sît.
von wildon hêr hertnit
daz niwe wildon gewan.
dâmit huop er daz dinc an.
sîn bruoder, hêr herrant,
vür eppenstein kom gerant
unde bestricte vor dem tor
der bêheim hie vor
wol sibenzehen oder mê.
dâmit besaz er
die andern ûf der veste.
unde dô niht trôstes weste
der burcgrâf hêr herman,
dô liez er schier dâ von,
wand die man im het gevangen,
die wolde man al hân erhangen,
hiet er daz hûs niht gegeben.
dô vrist er in daz leben,
mit der sicherheit,
daz man im gaeb geleit
von dem lânde ze varn.
swaz hêrren in dem lânde wârn,
dâr zuo arm unde rîch,
die begunden starclich
beidiu spâte unde vruo
sich bereiten dâr zuo,
daz si waeren geholfen
von rôme künec ruodolfen.
Cxxv . daz solden ouch gretzaere tuon.
si machten eine staeten suon
mit dem grâven meinharten
unde swuoren ze warten
mit triwen staeticlich
künec ruodolfen unde dem rîch,
hern miloten, dem houbetman,
dem wart daz kunt getân
heimlichen vor-
den hêrren hienc daz ôr
von dem künec von bêheim-
er solt sich vurdern hin heim,
wand an swelhen stunden
die stîraer erfunden,
daz der künec ruodolf kaeme,
daz er des wâr naeme,
ez waer umb in ergangen,
er wurd erslagen oder gevangen.
des begund er in volgen,
wand er west, daz im erbolgen
die lântliute waeren.
hin vuor er gen merhaeren.
die er dâ ze huote liez,
den gebôt er unde hiez,
daz si der burc alsô wielten,
daz si si dem künec behielten.
daz heten si vil lîht getân,
wolt man in sîn verhenget hân.
dô wurden si des niht erlâzen,
si muosten varen ouch ir strâzen.
ir was dâ ein michel teil,
die dûhte daz ein grôzez heil,
daz man si sô lieze dingen,
daz si von dannen möhten bringen
kleine habe unde daz leben.
des wart in geleit gegeben
unz an die tîe zuo ir vart.
daz hûs besazte grâf meinhart.
mit dem bereiten sich gelîch
beidiu arme unde rîch,
swaz man in dem lânde
werliches erkande,
der sûmte sich deheiner niht,
si vuoren mit im algeriht
hinz wienen ze künec ruodolfen:
im wart sô williclich geholfen,
daz er sich sîn vröut.
vor der stat lac gestreut
der künec unde sîn her.
ze helfe, unde ze wer
sach man zuo im kêren
von ôsterrîch die hêrren
unde gemeiniclich die stîraere.
ob ir der künec iht vrô waere?
jâ, daz geloubet mir.
ich weiz niht, welher groezer gir
den andern het ze sehen:
den hern wol was geschehen,
daz in der künec kom ze trôste,
sô daz er si erlôste
von kummer manicvalt,
den von der bêheim gewalt
rîche unde arme liten;
sô wart ouch vröude niht vermiten
von dem künec, dô er si sach.
wider die hêrren er jach:
 <ir sult mir wesen willekomen!
swaz ich hân von iu vernomen,
des hân ich an disen stunden
die wârheit erfunden:
daz ir mich mit triwen meinet,
daz habt ir mir bescheinet
mit iwer erbaeren kunft.
ich trôste mich nû sigenunft,
sît ich iuch gesehen hân .>
der künec grâf meinharten dan
vuorte an sînen gemach,
die dâ gehôrten zuo der sprach,
die wurden alle besant.
der künec si bât unde mant
beidiu spâte unde vruo,
daz si im rieten dâr zuo,
wie er wienen betwunge:
wande swie im dâ gelunge,
sô trôst er sich des heiles,
daz er lutzel widerteiles
gewunn in ôsterrîch.
daz dinc vil wîslich
wart an gevangen.
einen vrid unlângen
machte man zwischen in.
der künec ruodolf sant die hin,
die dâ heimlich warn
den wiennaern, unde hiez ervarn,
wes in waer gedâht.
sie saehen wol sîn maht,
sîn reht unde sînen ernest.
der künec saeh aller gernest,
daz si beliben unverdorben.
manegen ende wart geworben,
daz si sich im ergaeben,
oder der künec müest erlaeben
ir wîngarten ûz riuten.
noch mê begund man in bediuten,
waz man in übels taete.
nû was sô gar staete
hêr paltram der wacker
an dem künec ottacker
unde allez sîn geslehte,
der pflac ouch solher mehte,
daz er des waenen wolde,
daz dâ nieman solde
wider sînen willen streben.
nû wart sô vil vür gegeben,
wie man in wolde schaden:
swenn in zuo den staden
diu tuonou nihtes trüege,
sô wurde vil gefüege
in der stat ir schallen;
swenn ûf den strâzen allen,
behuot wurd unde underslagen,
daz man hin zuo niht möht getragen,
gefüeren noch getrîben,
sô möhten niht belîben
in der stat die hantwerkaere.
diu rede wart sô swaere
dem gemeinen volke in der stat,
daz hêr paltram vil nâch hât
von in übel gevarn.
swaz ouch der dâ wârn,
die ir will her umbe truoc
zuo dem rîch- der was genuoc-
die begunden reizen den povel:
waz hêr paltram mit dem hovel
daz dinc wolde besnîden!
des wolden si niht lîden.
si sagten im vür den munt,
ob er niht in kurzer stunt
des dinges schüef ein ende,
daz er in denn ûz sîner hende
ir nôtdurft ze râte zug,
anders er sich selben trug;
wand ê si wolden verderben,
si lêrten in ê sterben
unde sîn gesleht dâr zuo.
waz hêr paltram nû tuo,
Cxxvi . daz wil ich iu sagen.
er machte vride zuo drîn tagen
mit des povels ingesinde,
dô daz dinc wart sô linde,
unde daz hêr paltram
des wol wâr nam,
daz dem künec von bêheim niht entöhte
sîn helfe noch enmöhte
dehein vrum gewesen,
dô wurden ûz gelesen
die besten, die man hâte
an der wiennaer râte,
daz die kaemen über ein,
umbe grôz unde umbe klein,
swaz man in solde machen sleht,
an ir gewonheit unde ir reht
bezzern unde iteniwen,
der künec in daz bî sînen triwen
von dem êrsten hinz dem lesten
müeste verhantvesten,
vergewissen unde bestaeten,
ê si iemer iht getaeten,
daz sîn wille waere.
sus wurden wiennaere
künec ruodolfen gehôrsam,
swie leid ez hêrren paltram
unde hern kuon, dem munzmeister, was.
dô man dem künec vor las
der wiennaer vürsaz unde muot,
dô dûht ez in allez guot,
swes man dâ muote oder bât,
sô gerne kom er in die stat.
sus wart ez wol verriht,
verebent unde versliht.
künec ruodolf in die stat reit.
die wiennaer buten im ir eit
unde die hêrren algelîch
von stîre unde von ôsterrîch,
sam tâten si gemeine
von kernden unde von kreine,
getriulich ze dienen.
wol wart enphangen hinze wienen
der künec unde diu küneginne.
die wiennaer brâhten ir ze minne
manic erbaer prisant.
künec ruodolf alrêrst bevant,
des sich vröut sîn gemüete,
swie vil man im güete
von den lânden het geseit,
des vant er nû die wârheit.
swaz man ander stet erkande
über al in dem lânde,
dô die gehôrten unde gesâhen,
daz die wiennaer ze hêrren jâhen
künec ruodolfs unde des rîches,
dô kertens alle gelîches
mit dienste ouch an in.
des kunigs witz unde sin
an manegen dingen schein:
si waer grôz oder klein,
sô verzech er nieman deheiner bet,
unz er die bürge unde die stet
gar an sich gevazte.
vil lutzel er verlazte,
swaz im nutz was unde guot.
dô er nâch sînem muot
daz dinc het gestalt,
daz der helt balt
im selben mocht getrûn-
nû was der bischolf brûn
gewesen houbtman datze wienen,
die wîle man die stat sach dienen
dem kunige von bêheim,
der vuor nû mit geleite heim,
unde dô er von dannen schiet,
vlîziclichen man im riet,
daz er darûf,
wie erz ze guote braehte
zwischen den kunigen ellensrîch.
daz teten getriulich,
die noch warn des muotes,
daz si gunden guotes
dem von bêheim umb sîn vrumikeit.
si jâhen, in waere starke leit,
sold er darunder,
wand ob künec ruodolf solt sterben,
daz rîch belib doch an hêrren niht:
ez waere im die leng enwiht,
in solhen sorgen ze leben
unde wider daz rîche streben,
dem er doch dienstes waer gebunden,
sô si beste kunden
begunden si im râten.
ich nenn ius, die daz tâten:
Cxxvii . der von mein, der in gekrônet hât,
unde von vrîsinc bischolf kuonrât:
ouch rieten imz ân gevaere
eteliche wiennaere,
der von bêheim solde tuon
mit künec ruodolfen suon:
wand swie diu suone geschaehe,
den künec man dester schierre saehe
wider varen gegen swâben;
dester baz möht er gehaben
zuo den lânden wart.
bischolf brûne mit der vart
nindert erwant,
unz er den künec von bêheim vant.
dem brâht er diu rehten maere,
wie wiene verloren waere
unde wie diu lânt waeren verlorn,
in tobesuht unde in zorn
der künec alle wîle was.
bischolf brûn im vor las,
swaz er kunde guotes,
dâmit er senftes muotes
den künec mocht gemachen;
mit maneger hande sachen
begund er im lôsen
unde mit rede liepkôsen,
unz daz der künec sîn gemüete
begunde neigen ze güete
unde daz er bischolf brûnen bât,
daz er im gaebe rât,
waz im zden sachen waere
nutze unde erbaere;
des wold er im volgen,
er sprach: < herr, ich bin erbolgen
von mînen triwen umbe diu
allen den, die wider iu
tuont oder hânt getân,
doch bin ich ein solich man,
an dem geistlich wîhe lît.
dâ von ze swelher zît
ich von iu râtes wird gefrâgt,
sô sol iu werden gesagt
von mir wan daz beste.
swann ich iht bezzers weste,
dann iu von mir gerâten wurde,
des lasters unde der sunden burde
mües ich hie unde dort tragen.
dâ von sol ich iu niht verdagen,
swaz ich in mînem herzen hol.
ir vervâht mirz übel oder wol,
ich sag iu, swaz ich guotes weiz.
dô ich ûz der lânde kreiz.
schiet von ôsterrîch,
dô rieten iu getriulich,
die iu noch tragent heimlich gunst,
daz si ir witze unde ir kunst
niht bezzers möht gelêren,
dann ob ir mit êren
vriuntschaft unde suon
mit dem von rôme muget getuon,
daz ir iuch dâr zuo lenket;
wand swâ von iu gekrenket,
daz rîche wurd die lenge,
daz möht noch werden strenge
iwern nâchkomen .>
dô der künec het vernomen,
daz er im zuo der suone riet,
in zorne er von im schiet.
im wart alsô ungemach,
daz er den bischolf niemer sach
in drin ganzen tagen.
alrêrst begund er nâch im vrâgen
unde hiez in gewinnen
unde sprach: < hêr bischolf, pflâgt ir sinnen
dô ir mir rietet ze tuon
mit künec ruodolfen suon,
der mich an reht hât entwert
mîner lânde unde behert
âne red unde âne reht?>
der bischolf sprach: < des ir jeht
hie ungeredet, des ist niht,
sô man sagen sol die sliht.
swes der künec gegen iu jach,
daz reht er dâran niht zebrâch:
er luot iuch vür ze rehten tagen.
dô liezet ir iu vor sagen
von seckouwe den bischolf,
er wold iuch vor künec ruodolf
vrîen unde vristen
mit pfeflichen listen,
als ein meister kluoc.
dô daz niht vür truoc,
dennoch tete der künec mêre:
er erbôt iu die êre,
daz er her in iwer lânt
den von nurenberge sant
unde hiez iuch manen unde bitten,
daz ir mit vriuntlichen siten
iuch mit dem rîch verriht.
daz het ir vür niht
unde was iu diu botschaft zorn.
dô tete er, des er het gesworn,
daz rîche ze mêrn.
wold er des niht ginnern
den von vrancrîche,
der dâ vor hât dem rîche
daz kunicrîche zarl?>
 <mir hât der künec karl
den widerslac erloubet:
ich bin an reht beroubet
unde gestôzen von mînen lânden.
daz muoz ich an im anden,
oder ez muoz mir an daz leben gân .>
der bischolf als ein wîs man
sprach: < sô sî iu doch geseit
ein dinc vür die wârheit:
den vürsaz, den ir haben welt,
daz der nieman wol gevelt.
künec ruodolf, der helt balt,
ist ein man in der gestalt,
der daz mêrer gelebet hât:
ob ir mit strîte den bestât
unde im nû an gesigt,
sô daz er under geligt,
sô wirt aber ein ander künec:
ist der biderb unde vrumic,
der laet iu des sînen niht;
ist aber daz daz geschiht,
daz ir den sig verkieset
unde daz leben dâ verlieset,
sô gedîhent iure lânt
in der swâben hant
unde wirt vertiligt iwer nam .>
allererst der künec erkam.
daz houbet im dô nider seic,
lânge saz er unde sweic.
unde dô er wider ûf sach,
zuo dem bischolf er sprach:
 <hêrre, ich wil iu volgen,
swie sêr ich im bin erbolgen,
daz wil ich lâzen varn,
welt ot ir mich dâran bewarn,
daz diu suon alsô geschech,
daz man mir êren dâran jech .>
Cxxviii . der bischolf sprach: < sold ich iu liegen
unde mit willen triegen,
swenn ich mich alsô verschamt,
sô wurd ich billich verdamt.
wand ich bin ie mit iu gewesen
unde wil ouch noch mit iu genesen
unde mit iu lîden, swaz ich sol.
hêrre, nâch gehabt iuch wol
unde lât mich dâmit umbegân .>
der künec sprach: < daz sî getân,
ich wil ius wol getrûn .>
von olmunz bischolf brûn
wider gegen wienen reit,
mit witzen unde mit kluokeit
begund er trîben dâr zuo
beide spâte unde vruo,
daz sich die vürsten an den stunden
der sache underwunden
unde machten dâran sunder wanc
einen vride lânc.
unde die wîl die vride werten,
die vürsten des gerten
ietwederhalp besunder,
daz man si darunder
teidingen liez.
sînthalben daz gehiez
von rôm der künec ruodolf;
von olmunz der bischolf
bestaetigte daz zehant
an des stat von bêheimlânt.
Cxxix . der bischolf von babenberge
unde burcgrâf heinrich von nurnberge
zwischen den kunigen bêden
sich nâmen an ze reden.
si sanden bischolf brûnen heim,
daz er den künec von bêheim
her ze brunne braehte:
dester schierre man möhte
zwischen in gewandern
von einem hinz dem andern,
bischolf brûn niht vermeit,
er schuof, daz der künec reit
her ze brûn von prâg,
als lânge er dâ lac,
unz die vürsten unde ander hêrren
zwischen in sô verren
triben diu teidinc,
unz daz siz brâhten ûf daz dinc
mit maneger rede kluoc,
der si zalten genuoc
dem künec von bêheim vor,
unz si in brâhten ûf daz spor,
daz er in des volgen wolde,
swaz er datze ougspurc solde
dem rîch ze dienste hân getân,
daz daz von im noch wurd begân.
des wart ein tac genomen,
ûf den er solt hinz wienen komen;
dâ solt man si verslihten
unde allez daz verrihten,
daz zwischen in waere verwarren.
maneger darûf harren
durch niht wan daz er saehe,
wie diu ebenung geschaehe,
der wol waere heim geriten.
die stîraer begunden bitten
den künec, als er in ê gehiez,
er schüef, daz man in wider liez
ir gîsel, die datz bêheim wârn.
unde dô der bêheim kom gevarn
her ze niwenburg an daz urvar,
nû kom ouch künec ruodolf dar,
als er in wold enphâhen.
nâch im begunden gâhen
die stîraere alle besunder.
den künec von bêheim nam wunder,
wer die grôzen schocke waeren:
von den stîraeren
bat er im sagen maere,
wer iegelicher waere.
bischolf brûn im si nande;
enhalp der tuonou ûf dem lânde
al die wîle saz er,
die wîl man über daz wazzer
sîn gesinde vuorte.
der marschalc von stîre ruorte
ze naehst nâch künec ruodolf.
zdem künec sprach der bischolf:
 <seht ir den, der dort rît?
daz ist von wildon hêr hertnît.
der hât hie mê denn hundert man .>
 <ich weiz wol, daz er nie gewan,>
sprach der künec von bêheim,
 <dô ich im was gar geheim,
in mînem dienste über drîzic.
dô was er sîn niht vlîzic,
als er sîn nû gewesen ist,>
sprach der bischolf an der vrist,
mit einer schar wunniclich
von pfanberc grâf heinrich
künec ruodolfen volget mit.
wer der waere, der dort rit,
des vrâgte künec ottacker.
 <daz ist von pfanberc der wacker,>
sprach der bischolf brûn,
 <in hât niht des gerûn,
swaz er wider iuch getân hât.
wol driu hundert man er hât
durch künec ruodolfes êre .>
 <mir ze dienst er nie mêre
gewan über hundert,
dâ von mich sêre wundert,
wâ sich die liute hân genomen .>
vil schiere sach er zuo komen
den von pettouwe.
der künec sprach: < schouwâ, schouwe!
hêr bischolf, wer ist der,
der dort dravet her?>
er sprach: < hêrre, speht!
den ir dort komen seht,
daz ist von pettou der alte;
mir seite, der si zalte
unde der si sunderlichen aht,
daz er zwei hundert hât brâht
wol bereiter liute .>
der künec sprach: < ich sich hiute,
dâ ich vür hiet gesworn!>
in muot alrêrst, daz er het verlorn
sô manegen man, als er dâ sach.
nâch den andern was gâch
von liehtenstein hern otten:
mit erbaeren rotten
kom er unde der stubenbergaere.
ich hôrte ouch, daz dâ waere
von seldenhoven hêrre kol.
der künec sprach: < ich geloube wol,
ez sî datz stîre hiwer
von guotes wetters stiwer
die liut her vür gekrochen
mit den mourochen
unde an den boumen gewahsen .>
bischolf brûn von sahsen
sprach: < hêr künec, ir sult wizzen,
daz si sich niht hânt geflizzen
iwers dienstes baz,
daz machte grôzer haz,
den si iu truogen von schulden:
sô si in iwern hulden
allerbeste wesen wânden,
sô hiezet ir si banden
unde smaechlichen handeln.
swer mit in wil wandeln,
der leist in, swaz er in gelob,
unde setz in niht vil ob
vremder halsherren;
swer in wil verkêren
iriu altiu reht,
diu in habent gemachet sleht
die vürsten biderb unde wacker,
von stîre marcgrâf ottacker
unde herzog liupolt,
dem werdent si niemer holt,
ouch wirt der dienest niemer guot
âne willigen muot.
unde daz daz wâr si,
hêr künec, daz prüevet dâ bî,
daz si iuch hânt verstôzen,
ein künec sô mehtic unde sô grôzen,
unde sich dârumbe hânt verzigen
ir kinde, diu hie gevangen ligen,
dâr zuo lîbes unde guotes.
ir wart wan zorniges muotes,
swenn ich iu vor seit
von den dingen die wârheit
unde die ganzen sliht,
sô geloubtet ir sîn niht.
nû seht ir siz erfullen!>
mit der rede si giengen an die zullen
unde vuoren über den pflûm.
enge wart der rûm
von grôzem gedrangen,
dâ der von bêheim wart enphangen
von dem rômischen vogte,
mit im er gegen wienen zogte,
dâ man der rede began.
daz gespraeche wart getân
mit witzen unde mit kerge
in des vürsten herberge,
der datz salzpurc was bischolf.
von rôm der künec ruodolf
Cxxx . was an witzen niht halz:
herzog ludwic von der pfalz,
der von meinz an witzen rîch
unde von salzpurc bischolf vridrich,
bischolf berhtolt von babenberge
unde burcgrâf heinrich von nurnberge
sâzen dâ an sînen rât,
von vrîsinc bischolf kuonrât,
unde der von basel; von heierlôch
unde ander manic grâve hôch-
ez waer ze lânc, ob ich die nant.
sô sâzen an ener want
bî dem bêheimischen künec
die helde biderb unde vrumic
von olmunze bischolf broun
unde der comentiur von unser vroun:
ouch sâzen bî im dâ
herzog heinrich von brezlâ
unde der marcgrâf mit dem pfîle;
dâ saz ouch an der wîle
an des kuniges rât
der brobst von wischerat
unde manic bêheimischer suppan,
der nam ich niht genennen kan.
sô si beste kunden,
der rede si beidenthalp begunden.
daz gespraeche wart kurz,
wand ez gewan deheinen sturz,
als verre was ez ê geret.
dô daz gespraech ein ende het,
dô wart daz gedranc grôz,
dô man den vürsten zagheit blôz
sach über den soler gên
unde vür den künec ruodolfen stên.
der saz still an sîner stat.
vlîziclichen er in bât,
daz er im lihe guotlich,
swaz er hete von dem rîch.
swes er dâran gert,
des wart er gewert
kniende ûf einem knie.
mit dem zepter er enphie
von des rîches hende schône
daz kunicrîche unde die krône
unde die marcgrâfschaft ze merhaeren:
wie vil der vanen waeren,
dâmit er im die lich,
des berihte nieman mich.
Cxxxi . dô diu lehenschaft geschach.
künec ruodolf stalt darnâch,
daz im sîn reht widerfuor.
zwêne eide im swuor
von bêheim der degen balt,
der pfalzgrâve im die stalt:
der eine eit muost geschehen,
als gewonheit ist nâch lêhen;
den andern muost er tuon
durch die bestaetikeit der suon.
er tete ouch vürziht zehant
über alliu diu lânt,
der sich vor in kurzen stunden
künec ruodolf het underwunden.
swes er dâran waer entsetzet,
daz er des wurd ergetzet,
daz gelobt er im getriulich,
swâ iht ledic wurd dem rîch,
daz im waere gelegen,
unde swaz er hiet in sînen pflegen
ze gîsel der hêrrenkint,
daz diu âne underwint
er zehant ledic liez,
dem künec er daz gehiez
unde êwiclich ze dienen,
diu suon geschach datz wienen
an sant elspeten tac.
niht lenger dâ lac
von bêheim der wîgant.
über der tuonou sant
vuor er zehant hin wider,
datz niwenburc legt er sich nider
unde beleip dâ die nacht.
dâ er hin het gedâht,
des morgens er kêrte.
diu suon unlânge werte,
ich weiz niht, wie ez dâr zuo kam,
ê daz jâr ein ende nam,
dô wart der bêheimkunic besprochen,
daz er die suone hiet zebrochen.
ie doch underwunden
sich die hêrren an den stunden
der sache aber sider
unde brâhten ez ze suone wider
unde ze ganzer vriuntschaft.
von bêheim der ellenthaft
daz ganze jâr vertreip,
daz er in merhaeren beleip,
daz er kom hinz prâge nie,
unz daz daz ander jâr an vie
unde dô der künec von bêheim
kom hinz prâge wider heim,
unde daz sîn wîp, diu küneginne,
der suone unde der minne
gewar unde inne wart,
die er het ûf der vart
mit künec ruodolfen getân,
si wart in übellichen an:
Cxxxii . got sî ez gekleit, si sprach:
 <daz man iuch enther ie gesach
bî sô vil wirdikeit unde êren,
sît ir genomen habt ze hêrren
grâf ruodolfen, den habspurgaere.
mir sol diu krône sîn unmaere,
die ir mir zuo den lânden gabt,
diu ir von dem enphangen habt,
von dem ir nie niht guotes jâht.
er solde iu wol hân versmâht,
als er des êrsten tete,
dô er den hof datz ougspurc het.
iu ist rehte geschehen,
als ich hân gehôrt jehen,
als daz mülrossel tuot:
daz ist der art unde hât den muot,
swenn ez den wolf von verren smect,
ez boumt sich ûf unde rect
unde sleht ûf hinden unde vorn
houwund mit gespizten ôrn,
mit lûter stimme ez rêrt,
unz im der wolf sô nâhent kêrt,
daz er im tuot gedon;
sô laet ez gar dâ von,
daz erz ân wer vrizzet.
ze dem man iuch wol mizzet:
dô ir ze swâben smact den wolf,
ich mein den künec ruodolf,
dô sluogt ir ûf vor unde hinden
unde woldet niht erwinden,
ê daz er iuch an iht beswârt.
ir sandet den bischolf wernhart
hin ûf durch bâgens willen
unde liezet iuch bevillen
der reise zuo der selben zît,
der ir dem rîch gebunden sît,
sînen hof ze suochen.
zwâr, dô ir wolt geruochen,
daz ir wolt âne wenken
diu knie vor im lenken
in iwer selbes lânden,
dô waer iu baz gestanden,
daz ir den verwâzen
ungescholten hiet lâzen,
der iu ze loben ist geschehen,
als ich si hân hôren jehen,
die dâ bî gewesen sint.
ir wârt an witzen ein kint,
daz ir im hulde habt gesworn
unde doch darunder verlorn
vier ahtpaeriu lânt,
diu dâ dienten iwer hant.
traz, daz der vürst
indert sî in der geturst,
der den künec unde daz rîch
enphâhe sô hêrlich,
als ir in habt getân,
er sol ez âne zorn lâzen,
daz ir im dâran wanet
unde im niht enschanet
datz ougspurge den wîn.
des sît ir zuo den hulden sîn
gemechlichen komen,
sît er von iu hât genomen
umb die selben sumunge
vier lânt ze bezzerunge.
solden im die vürsten allesamt
alsô verdienen ire amt,
als man iuch dienen siht,
zwâre, sô belib in niht
an dem lîbe ein garn.
iur vater hiez ez wol bewarn,
daz er sô rîchlich
dem keiser vriderich
hiete geschenket ie,
als ir dem habt getân hie.
die swâben sich wol rüemen megen,
daz si mit lutzel swertesslegen
den in zagheit haben brâht,
von dem al der unger maht
sô dick enschumphieret ist.
nû wold unser hêrre krist,
swie wol ich ein wîp bin,
hiet ir gehabt mînen sin,
sô hiet ir verlân
manic drôred, diu getân
wart vor dem von nurenberc,
dô ir darnâch diu werc
gegen im niht haben wolt,
diu man nâch drô haben solt
ez ist mir niht umbsust sô leit:
ich weiz daz vür die wârheit,
ez gestê kurz oder lânc,
wir werden dâ von kranc
an dem lîb unde an der hab.
ein sprichwort habent die swâb,
daz man entsitzen muoz unde sol:
gesmiug ich mich, ich reck mich wol.
daz sprichwort unde sîn witze
an künec ruodolfen ich entsitze:
wand dô man in gesmogen
sach her nider zogen,
hiet ir im dô enkegent,
ê daz er sich gemegent
mit iwer êrbaeren kraft,
die ir habt an ritterschaft,
daz waer iu wol ergangen:
erslagen oder gevangen
waer er von iwern handen,
daz hât er understanden,
wand er hât sich nû gerecket
unde ûz einander gestrecket,
sô daz im êre unde gewalt
in den lânden ist bezalt,
diu im mit helf gestênt bî
von dem kanôl unz an die tî.
mir wîssagt mîn herze,
daz uns noch künftiger smerze
von sim geslehte widervert:
sît ôstrîch unde stîr im beschert
ist, dâr zuo kernden unde krein,
sô weiz ich daz wol über ein,
sît im dâ ist gelungen,
daz wir noch werden betwungen
hie ze bêheim unsers erbes.
unde waer iht sô bederbes
datze swâben gewesen,
daz waer genomen unde gelesen
ze vogt dem rômischen rîch,
ez ist nû lânc waerlich
den bêheimen gewîssagt,
si werden noch sô gar verjagt,
daz er sî ein vremder gast,
swenne man in einer rast
ein bêheim vindet oder siht.
von den swâben daz geschiht.
dâ gedenket an, hêr künec!
sît ir biderb unde vrumic,
sô understêt ez ê.
ich rede dâ von niht mê-
swaz verloren ist, daz sî verlorn!>
dô wart dem künec sô zorn,
daz von im gienc ein tunst
als ûz einer kolbrunst.
Cxxxiii . in tracken wîs er ûf sach,
zuo der küneginn er sprach:
zwâr, ir vâlentinne,
swaz ich nâch iwerm sinne
tuon oder tuon sol,
daz ergêt mir niemer wol;
sît aber ir sô sêre ringet
darnâch, daz ir mich bringet
in müe unde in arbeit,
sô wirt dem künec widerseit
beidiu vride unde suon.
daz wil ich iu ze leide tuon
unde mir selben ze schaden.
ein schrîbaere wart geladen,
den selben der künec hiez,
daz er des niht enliez
under wegen belîben,
er solt dem künec von rôme schrîben,
er wold im niemer niht gedienen,
er gaeb im denne wider wienen
unde dâr zuo alliu diu lânt,
diu im wâren benant,
ê daz er von swâben kam.
dô ditze dinc vernam
unde gefriesch sîn rât,
die giengen zuo im drât
unde sprâchen: < hêr, seht, waz ir tuot!
unser deheinen dunket guot
der vürsaz, den ir habt:
daz ir sô niulich gabt
brief unde hantveste
über die suone veste,
wolt ir die nû zebrechen,
ir sult iuch baz besprechen
unde bezzern rât nemen,
wand ez mües iu missezemen,
wurde von iu verhorn,
des ir dem rîche habt gesworn!>
Cxxxiv . der künec ein wîle nider sach,
vil übellich er zuo in sprach:
 <nû ret darûf mêre.
ez muoz kosten guot unde êre,
dâr zuo sêle unde lîp.
daz hât gemachet mîn wîp
mit ir unnutzem klaffen .>
 <daz ist übel geschaffen!>
sprach der râtgeben einer,
ez waer ein schade kleiner,
solden ez diu wîp ûz bâgen,
dâ wurde nieman bî erslagen;
wand werd wir under getân,
diu wîp nement ander man,
ist daz wir dâ tôt geligen;
sull aber wir gesigen,
daz geschiht mit grôzem schaden,
sô wirt ein ander geladen,
wand daz rîch belîbt an hêrren niht.
der kumt dann aber algeriht
ûf iwern schaden her nider.
hêr künec, dâ von kêret wider
unde nemt in iwern muot,
swaz iu sî nutz unde guot.
wer sold an wîbes red sich kêren,
der ist unkunt ze solhen êren?
wand man si selten dâr zuo bringt,
dâ man ez ûz teidingt.
Cxxxv . der künec sprach: < ez ist verlorn,
hiet ich sîn tûsent eit gesworn,
sô gehab ich niemer ûf,
ich kom mit im ze hûf,
wand ez muoz under uns beiden
iemer wesen ungescheiden .>
der künec niht erwant,
diu widerbot er sant
dem künec hinze ôsterrîch.
nâch helf begund er sterclich
werben unde ringen:
swaz er mocht volbringen
mit lîbe unde mit guote,
swer des an in muote,
was ot er sîn wert,
dem widerfuor, swes er gert.
Cxxxvi . dô künec ruodolf vernam
an der botschaft, diu im quam,
künec ottackers vürsaz,
daz er sich diuht sô traz,
daz er widerboten het
die suone, die er ê des tete,
dâr zuo gebârt er wîslich.
er sprach: < sît er dem rîch
âne nôt hât widerseit
dienst unde undertaenikeit,
des er im ist gebunden,
sô sol er vür die stunden
des rîches hulde ouch enpern.
daz ich in strîtes welle gewern,
des sol er gewis sîn,
wande ich imz von dem rîn
herab hân gefüeret nâch .>
zuo dem boten er sprach:
 <swaz darunder geschehen,
daz hât man schiere gesehen,
wem got dâ des heiles gan .>
mit urloup vuor der bote dan.
künec ruodolf zehant
erbaere boten sant
Cxxxvii . hinz ungern zuo künec ladizlâ,
mit dem vereint er sich sâ,
daz er swuor dem künec ruodolfen,
daz er im waere geholfen
wider allermeniclich.
von stîre unde von ôsterrîch
besand er die hêrren
unde mant si irer êren.
als er vant an in stat,
irer helf er si bât
gegen dem bêheimischen künec.
nû vant er si sô vrumic,
daz si des jâhen vür den munt,
si wolden nû unde zaller stunt
mit im ê werden vertriben,
ê si iemer beliben
hinder im deheinen schrit.
ouch wolden si im mit
volgen unz in den tôt
unde gestên zaller nôt,
swâ im sîn durft waere.
ez waere niht erbaere,
ob si in deheiner dinge liezen,
er sprach: < des sult ir geniezen
iemer wider mich;
ouch ist ez billich,
daz ich iemer umbe diu
güetic sî gegen iu,
die wîle unde ich leb,
unde daz ich iu geb
unde teil mit mîne hab .>
zehant lêch er unde gap,
umbe swiu si in bâten,
ie dem man nâch sînen staten;
êrlich vertigt er si dan.
swâ in bereitschaft zeran,
vil wol er si des ergazte:
burg unde urbar er in sazte,
ieglichem swaz im vuogte,
unz si sîn wol genuogte.
Cxxxviii . dô si verrihtet wurden alle,
mit vrôlichem schalle
hiez man si heim varn
unde sich dâr zuo warn,
daz si zehant hin wider kaemen
unde des vil eben wâr naemen,
daz si sich bereiten sô,
daz sîn der künec wurde vrô.
zwâre daz geschach.
die hêrren man sach
balde heim strîchen,
si liezen in niht entslîchen,
swaz zêren geziuht:
ir deheiner des niht schiuht,
er wer sîn vlîzic genuoc.
swelch biderman was sô kluoc,
daz er dienen wolt,
der wart von im versolt
unde rîchlich gemiet.
daz lântvolc daz hiet
zuo der reise solhe gir,
daz sult ir gelouben mir,
swer vor alter dâr zuo tohte
oder vor jugent, daz er mohte,
der meit durch deheine vreise,
daz diu selbe reise
von im wurde gespart,
er vuor williclich die hervart.
die kernaer ouch niht vermiten,
zuo dem kunige si riten
unde buten in ir dienest an.
mit den verriht er sich sân,
daz er irer dienste was gewis.
ez waeren ene oder dis,
swer ot vrumiclich gebârt,
die wurden zuo der hervart
von im verrihtet guotlich.
von hiunburc grâf uolrich
dem künec dient sô schône,
daz im sîn got lône:
er brâhte zuo dem her
dem kunige ze wer
werlicher liute wol zwei hundert.
grâf vriderich sich mundert
von ortenburge, wand er dar
mit im brâht ein solich schar,
der den künec genuogte wol
unde ez gerne het vür vol.
grâf albreht der vruot
von gorz was sô gemuot,
daz er beliben waer ungern,
swâ sich gesamten sô vil hern,
dâ was er unverborgen.
dâ von begund er sorgen
unde betrahten vlîziclich,
daz er sô gedient dem rîch,
daz er sîn hernâch möht geniezen.
er lie sich niht verdriezen,
er vuort dem künec mit im dan
wol anderthalp hundert man
ze helfe unde ze stiwer.
man het in untiwer
hinfür gezalt unde genant,
swer werlicher was erkant,
ob er die reis beliben waere.
daz besorgten die kernaere
sô si beste kunden,
wand si an den stunden
erzeigten ir vrumikeit,
daz sîn der künec wart gemeit,
dô si kômen ze im.
ûf mîn wârheit ich ez nim,
daz si mit solhen getursten
nie gedienten deheinem vürsten,
sît herzog uolrich erstarp,
der daz umbe si erwarp,
daz im ir dienest was bereit
mit ganzer undertaenikeit,
wand er ir erbeherre was.
manic man bî im genas,
der sît wart kummerhaft,
dô ze vremder hêrschaft
gedêch daz selbe lânt,
daz kernden ist genant.
der rede sul wir nû gedagen.
ich wil iu mêre sagen,
Cxxxix . wer half dem künec ruodolf.
der salzpurgaere bischolf,
billichen danc er het
der dienste, die er dâ tete.
der künec ouch sant,
dô er des urliugs enphant,
sine boten hinze swâben.
swaz er dâ vriunde mocht gehaben,
die mant er vlîziclichen,
daz si im iht entswichen,
des waer im ieze grôze nôt.
allen den er ez enpôt,
die wâren snelle mit geheizen;
doch ûz swaebischen kreizen
tete ander nieman mêre
her ze ôsterrîch die kêre
denne drîe grâven hôch:
der ein was der von heierlôch
unde von vurstenberc der kecke
unde der von hôhenecke,
die kêrten wol bereit
durch den künec unde durch ir vrumikeit
her ze ôsterrîch den rehten stîc.
von der pfalz herzog ludwic,
der des kunigs tohter het,
dô der vernam sîne bet
unde daz er in sô gerne saehe.
dô was er niht ze gaehe,
er bereite sich müezlich
ze varen her ze ôsterrîch.
sîn witze unde sîn sin
underwîste in,
daz er daz rîche des gewerte,
daz er her ze ôstrîche kêrte-
her zens unde niht vürbaz.
sît hôrt ich sagen daz,
sîn bite dârumbe waer geschehen,
daz er wolde besehen,
wer den sic dort verkür:
ob in künec ruodolf verlür,
daz er sich denne zehant
underwunde der lânt,
durch diu man des strîtes pflac.
datz ens er vil stille lac,
unz im der künec an der stunt
tete mit sînen boten kunt,
wold er komen zuo dem strît,
daz waere nû an der zît,
daz er sich vorderte her nider.
die boten vertigt er her wider
mit maneger rede kluoc:
er hiet noch zît genuoc
ze komen herab.
guoten trôst er im gap,
er was aber enwiht,
wand er kom zdem strîte niht.
Cxl . nû kômen dem künec maere,
daz der von bêheim waere
mit sînen kreftigen scharn
über die tîe gevarn
unde vüer im gewalticlich
in daz lânt ze ôsterrîch
zetal bî der march,
sîn her was michel unde starch,
wand er het sich gemegent
ûz maneger lânde gegent.
michel helfe tete im dâ
sîn ôheim, herzog wenzlâ,
wand des sun, herzog polc,
brâhte im ein michel volc,
die sach man sînen willen erfullen,
unde der herzog von opullen
durch sîn vurdrung unde sîn guot
brâht im manegen helt vruot,
daz in sît vil sêr gerou.
unde der herzog von glogou
kom im ze helfe werdiclich
unde von brezlâ herzog heinrich
unde des veter, herzog primic,
unde von ratwar herzog lestic.
wol mêrte dâ sîn her
von pôlân herzog gazmer;
ouch half im durch sîn prîs
der herzog von kalîs,
von syras and von pomerân
manegen helt er gewan;
im half ouch getriulich
von mîhsen marcgrâf dietrich,
manegen snellen wîgant
künec lê von riuzen im sant.
der sipp er dran genôz.
gebens in niht verdrôz
sîn guot, swer des geruochte.
in tiutschen lânden er versuochte,
ob sich des iemen liez gezemen,
der ez von im wolde nemen,
dem was ez unverseit.
manegen helt unverzeit
in sahsen er gewan,
wand er vuor mit im dan
der marcgrâf mit dem pfîle;
grôz helf im an der wîle
sande der von meideburc;
sam tete der von merspurc
von olmunz durch den bischolf.
unde dô der künec ruodolf
disiu maere gefriesch,
datz den sînen er iesch,
daz si im rieten dâr zuo,
sît der von bêheim sô vruo
sich in daz lânt hiet geleit,
ez waere ein unmanheit,
ob er iht lenger daz vermit,
daz er im niht enkegen rit,
dô was daz ir aller rât,
daz er sich alsen drât
machte gegen im.
 <den rât ich vil gern nim,>
der künec von rôme sprach.
ze tal wart im gâch
gegen heinburc ze varn
mit den, die dâ bereit warn,
ich hôrte, daz der stîraere
dannoch nieman komen waere
denn herr ott von liehtensteine,
ouch was dâ niht seine
von seldenhoven hêrre kol,
die volgten dem künec wol
unde alliu diu maht,
die er von swâben hete brâht,
unde der ôsterherren vil,
mit den er in kurzem zil
datze heinburg über vuor.
doch swer im mê ze helfen swuor,
der ensûmt sich einer niht,
si vuoren nâch im algeriht,
dâ si in sît vunden.
der künec sich an den stunden
datz marchecke nider liez.
grâf hougen von tûfers er hiez,
daz er niht lenger bit
unde hinz ungern rit
nâch dem künec ladizlâ.
der entwelte dennoch dâ
wol vierzehen tac,
die wîl er zmarcheck lac
der rômische vogt.
zdem nû wârn gar gezogt,
die im volhulfen sîner êren,
die stîraer unde die ôsterherren,
unde alle, die ich ê des nande,
von kreine unde von kerndenlânde,
mit maneger werlichen hende.
dô diu zît het ein ende,
dô zogt ûf enhalp der march
mit einem her starc
künec ladizlâ der junge.
nû was ouch sîn samunge
künec ruodolfen gar komen.
der kêrte, als ich hân vernomen,
dishalp der marche ûf,
dô er des dinges ze hûf
mit den bêheim komen solde.
tweder teil niht vliehen wolde.
Cxli . ez lac der künec ottacker
bî dem weidenbach ûf einem acker,
der was lânc unde breit.
er het sich sô geleit,
daz in zeinem reife
mit einem umbesweife
unde sîn her grôz
diu march vil nâhen umbeflôz.
dâ het er strîtens sich verwegen.
dâ bî vil nâhen was gelegen
ein berc gefüeger unde niht hôch.
künec ruodolf dâher zôch
der marche dishalben,
die unger unde die valben
mit unverzagten siten
enhalp des wazzers ûf riten.
Cxlii . hôrt, waz künec ruodolf tuo.
von geschiht kom ez dâr zuo,
dâ sich sîn her legt nider,
als si jâhen sider,
die ez erfunden unde sâhen,
daz was den vînden sô nâhen,
daz sîn niht gar ein mîle was;
wan rôr, surch, saher unde gras
ein lânge zîl was zwischen in,
daz ietweders teiles sîn
dûht dâ selbes waer ein mos,
daz dehein ros
mit gewarheit überkomen möhte.
daz was ir ietweders getrehte.
alsô lâgen si enstet.
künec ruodolf die gewonheit het,
daz er deheines strîtes pflac
wan an dem vrîtac,
dâran got leit sîn nôt.
der künec von ungern im enpôt,
er waer des wol bereit,
swenn ez im wurd geseit,
daz in diuhte zît unde guot,
über des wâges vluot
kaem er herüber sâ zehant.
künec ruodolf hin wider sant,
den boten hiez er strîchen,
die unger bât er vlîziclichen,
swen si die botschaft vernaemen,
daz si zehant über kaemen,
nâch sîner bete daz geschach.
den ungern wart her über gâch,
dâ si die tiutschen westen,
den ungerischen gesten
wart ez von in erboten wol,
als man lieben gesten sol,
der man zder nôt wol bedarf,
wîten rûm man entwarf,
darûf unger solden ligen;
si wurden nihtes verzigen,
des si bedorften unde gerten,
die tiutschen si des gewerten,
als verre siz vermohten.
ê daz der strît wart gevohten,
was ir geselleschaft sô grôz,
als ob si waeren hûsgenôz
gewesen mit einander ie.
die unger mit den tiutschen hie
trunken unde âzen.
si trahten unde mâzen,
wie si daz dinc griffen an,
wande in was kunt getân,
daz der bêheim her sô michel waere,
daz den beiden kunigen swaere
waer mit im ze strîten,
sô gar het er sich wîten
gesamt von allenthalben,
nû berieten sich die valben,
daz si die vînt ûf braehten gar
unde darunder war,
in welher mâz unde aht
waer der bêheim maht;
darnâch si kunden gewegen
ditze her hin enkegen.
dâ was anders niht an.
die valben randen dan,
unz daz si kômen an daz rôr,
als ich hân gesprochen vor.
dô man sich des moses versach,
hinan ze vurten was in gâch.
nû erfunden si daz schiere,
daz des plânes riviêre
was trucken unde herte,
daz si an ir geverte
nihtes irt noch soumt.
von in wart gegoumt
unde sâhens albediute,
daz der bêheim wartliute
ûf dem berge hielten
unde der warte wielten.
die valben si der beherten,
wand si sich ir unlânge werten,
wand sis mit schuzzen unde mit slegen
den bêheim jeiten hin enkegen.
si vluhen sô vaste,
daz von ir îlen zebraste
manic zeltsnuor.
dô daz her erfuor,
daz die iren sô hart
gejeit wurden ab der wart,
dô wart ein michel krachen
von dem rottieren, dô sich machen
daz her ûf begunde.
in vil kurzer stunde
wâren si ze velde komen.
an den êrsten wart genomen
von den valben grôzer zol.
der sahsen helm sô wol
den valben beheiten,
daz si niht mohten erbeiten,
dâ si ins heten ab gebunden:
sô sis niht gâhes gewinnen kunden,
er waere rîter oder knab,
dem sluogen si daz houbet ab
mit helme mit alle,
unz daz daz her mit schalle
zuo brechen began.
sus zenten sis her dan
ûz den herbergen gar.
vil eben nâmen war,
den man dâran gap den prîs,
daz si dâr zuo wâren wîs,
daz si grôze her kunden ahten.
die wîle die hin niden vâhten,
die man ûf dem berge liez,
die pruoften, als man si hiez,
des kunigs her von bêheim.
die valben riten wider heim
an ir herberge;
mit witzen unde mit kerge
besazten si die warte.
den künec von bêheim beswârte,
daz si im an was gewunnen;
künec ruodolf der versunnen
bereite liut in sand enkegen,
die der warte solden pflegen.
sus sach man mit irn bogen
die valben zuo zogen.
die heten an der reise
begangen michel vreise:
Sahsen unde pôlân
gevangner brâhten si von dan
wol zwei hundert oder baz.
dâ der künec von rôme saz
bî künec ladizlâ dem jungen,
die valben zuo drungen:
si begunden in reichen
solhiu wârzeichen,
daz man in muoste jehen,
si heten vînt an gesehen
unde waeren in nâhen bî gewesen.
si begunden ûz den helmen lesen
wol hundert pôlânischer houbt.
künec ruodolf vröuden wart beroubt,
dô er stuont vor sîner hutten,
dô si diu houbet schutten
vür in begunden ûf daz gras,
wand er barmeherzic was.
doch gebârt er nindert dem gelîch;
den valben danct er vlîziclich
mit liebe unde . mit güet,
daz si sich heten sô gemüet.
Cxliii . die hêrren dô vil drâte
wurden des ze râte-
die valben gâben in den sin-
swen der ander tac erschîn,
daz man des wâr naeme,
daz meniclich ze velde kaeme,
als ob si strîten solden,
die valben prüeven wolden
mit dem her schouwen,
wes si möhten trouwen
künec ruodolfes her,
ob si dâran wer
gegen den vînden möhten gehaben,
den rât den si dâ gâben,
den hêrren der behagte.
des morgens, dô ez tagte,
als man ez het ûf geleit,
meniclich wart bereit,
als ob si solden strîten.
die valben hiezen rîten
von den herbergen her dan
ûf einen wîten plân,
dâ besâhen sis vil eben;
vor hinden unde eneben
wart daz her von in geaht
an der zal unde an der maht,
künec ruodolf trûrens wart entlôst,
wand si gâben im den trôst,
die ze prüeven wâren kluoc,
er hiete hers genuoc
gegen dem, daz man enhalp sach.
an dem mittichen daz geschach.
darnâch an dem pfinztac
lutzel iemen müezic lac.
künec ruodolf vil vruo
greif mit den hêrren zuo,
die dâr zuo wâren vruot,
unde swie die dûhte guot,
daz her er rottierte.
ieder man sich zierte,
sô er aller beste
kunde unde weste.
den künec maneger bât,
daz er in schüef an die stat,
dâ er waer bî den êrsten,
die dûhten sich die hêrsten,
die man aht vür guote rîter,
dehein stat dûhte si ze bitter,
swâ man prîs bejagen solde,
iegelicher dô wolde
zaller vordrist wesen.
ûz wurden dô gelesen,
die ez spâte unde vruo
mit alle heten brâht dâr zuo,
daz man in ellens jach.
nû hôrt, waz dô geschach.
Cxliv . der valben wâren zweier slahte,
die der künec von ungern brâhte
mit im ûz sînem lânt:
an den einen man ervant,
daz si daz dinc meinten rehte;
aber daz ander geslehte
het übermuot heimelich
von bêheim der künec rîch,
daz si irer triu vergâzen,
sô daz si ire strâzen
bî der nachte vuoren.
swie vil si vor geswuoren
an ir triwe wesen veste,
daz wart zallerleste
allezsamt enwiht.
si strîchen algeriht,
dâ der künec von bêheim lac;
unde dô in der gewac
daz guot, daz er in geben solde,
der künec dô waenen wolde,
daz si ze vehtezît
des morgens an dem strît
bî im solden belîben.
hin sach man si trîben,
swaz si gewunnen mit roup.
si zogten âne urloup
bî der nacht wider heim.
künec ottacker von bêheim
sus wart von in betrogen;
si heten ouch gelogen
von rôme künec ruodolfen,
dem si solden hân geholfen.
Cxlv . hôret, wie sich der bewarte,
er rottierte unde scharte
sîn her ze vier scharn.
der selben zwô warn
der ungerischen diet.
grâf houc von tûfers riet
dem künec von rôm, daz er sô taete,
daz er vlîziclichen baete,
unde swaz dâ hêrren bî im was,
von trens den meister mathias,
daz er sich an der stunde
der einen schar underwunde-
dâr zuo was er waege-
sô daz er ir pflaege
mit lêre unde mit huot.
sô menlich gemuot
was er lâng erkant,
ein ander grâf was genant
von schiltperc grâf stephan:
den suochte man daz an,
daz er sich lieze gezemen
die andern schar an sich nemen,
daz er ir houbtman waere.
dise bet erbaere
dem künec er niht versagt.
daz er waer unverzagt,
daz wart des tages schîn.
künec ruodolf in die schar sîn
die stîraere nam
unde swer mit im her nider kam
unde ouch aften diu von swâben;
ouch wold er bî im haben
die von krein unde die kernaere
unde die im der salzpurgaere,
bischolf vridrich, liez.
die vierden schar er haben hiez
die hêrren alle gelîch,
die dâ wârn von ôsterrîch.
diu wart ouch mehtic unde grôz.
künec ruodolfes strîtgenôz,
Cxlvi . von bêheim künec ottacker,
sehs schar wacker
schict er unde macht,
ordenlich betraht
het er daz dinc allez vor.
sumlichen bêheim daz ôr
von im hienc mit dem herzen
umb manegen grôzen smerzen,
den si heten gesehen,
der an irn vriunten was geschehen,
die der künec het verderbt
unde jaemerlich ersterbt,
des selben er dô enkalt.
zuo der êrsten schar er zalt,
swaz volkes dâ von bêheim was.
zuo der andern schar er las
die von merhaeren,
ouch hôrt ich, daz in waeren
die pilsenaere bî.
wer in der dritten schar sî?
daz lât iu ze liehte bringen.
von mîhsen unde von düringen,
swaz er der het versolt-
den getrût er wol unde was in holt-
die heten dâ die dritten schar.
der pôlân kom sô vil dar,
daz von in wâren, als man seit,
zwô schar lânc unde breit.
in sîn selbes schar er welt
manegen tiwerlichen helt,
die im von sahsen wâren komen,
ouch wurden darin genomen
der beier sumelich,
den herzog heinrich
den zugel het gestroufet ab,
swâ si möhten ir hab
mit ir dienste gemêren,
ob si dâhin wolden kêren,
daz verbut er in niht.
die zogten algeriht
zuo dem künec von bêheim.
der kom ouch maneger wider heim
mit sô kleiner hab,
daz er der bêheimischen gâb
lieber mohte hân enporn.
kleine gewunnen, vil verlorn
irenthalben wart.
nû der künec geschart
sîn selbes schar het,
mit vlîze was sîn bet
gegen in allen gelîch,
daz si degenlich
gebârten unde strîten;
mit milticlichen siten
wold er sis iemer lâzen geniezen.
vlîziclich si daz gehiezen
unde gelobtenz alle wider in.
dâmit was der tac hin
unde kom diu nacht zuo gegangen,
ob sich der iemen lie belângen?
Cxlvii . des weiz ich niht die wârheit,
wan daz dâ lutzel wart gefreit
von etelichen zagen,
wann ez wolde tagen-
alsô dunket mich,
aber die dâ heten sich
vehtens bewegen,
die bâten got der sêle pflegen.
ouch tâten dâ vil lîhte
sumelich ir bîhte,
die der pfaffen heten stat.
sîn getriwen kneht sumlicher bât,
ob er dâ wurd erslagen,
waz er her heim solt sagen
sîn vriunden unde dem wîbe.
etlicher sînem lîbe
gerehte sîn harnasch.
manegen zagen erlasch
vröud unde hôchgemüete hie,
dô ez an den ernest gienc
unde daz ein ende het der schimph.
daz er waere mit gelimph,
wunschte maneger, dâheim.
der küneginne von bêheim
manic vluoch wart gegeben,
daz si den künec niht liez leben
mit künec ruodolfen in suon.
daz herz begunde wê tuon
manegen vor vorhten unde daz houbt,
der noch nie was betoubt
mit deheinem slage,
unde dô ez nâhent gen dem tage,
michel wart daz krachen,
wand sich daz her ûf machen
begund unde künec ruodolf.
von basel der bischolf
got dient mit einer messe;
allez daz er wesse,
daz den strîtunden nutze waere,
ich waen, daz er des iht verbaere.
er bât got dârumbe tiwer,
daz er mit sîner stiwer
waere bî genaediclich
künec ruodolfen unde dem rîch,
den man wan nâch dem rehten
sach des tages vehten.
in dem her man manic messe las.
swelher dâ sô saelic was,
daz er ze got gedingen het,
der enphienc an der stet
gegen der künftigen nôt
daz lebentige brôt
von der priester hende,
daz uns ûz disem ellende
vür got beleiten sol.
wol im hiut unde iemer wol,
den sîn got niht verzîht
unde dem er die gnâd verlîht,
daz er ez wirdiclich enphaeht,
sô daz er hazzet unde smaeht
houbetsund unde meintât,
des sêle mac werden rât.
dô daz ein ende het,
an der selben stet
Cxlviii . meniclich begund sich wâfen.
nieman mohte dâ verslâfen,
sô grôz was der schal:
pûk unde hersumper hal,
der man dâ genuoc
in dem here sluoc.
ouch wart dâ vil grôz
der pusûne dôz,
ê sich daz her gerottierte.
wie sich iegelicher zierte
ûf helme unde mit wappenkleiden,
sold ich daz sunderlich bescheiden,
des wurde ein teil ze vil.
kurzlich ich iu sagen wil,
ich hiet ez vür ein grôzez wunder,
der sô maneger hande kunder
möht entwerfen hinnâch,
als man dâ ûf den helmen sach.
etliche grôzer koste pflâgen:
tiwer pfelle lâgen
ûf den ravîten,
die man ze beiden sîten
über daz îsen het gestrect,
swâ sich daz îsen enplect,
unde die tiwern samît,
die gâben glast widerstrît,
swâ diu sunne dâran schein,
ouch was diu koste niht klein,
diu an den wappenkleiden was:
manic samît grüene als ein gras,
darin von golde was geweben
vogel, tier unde reben
unde manic guldîn liste,
die man von schulden prîste
umb ir rîcheit.
dô daz her was bereit
unde ze rossen gar gesaz,
künec ruodolf niht vergaz,
von nurenberc burcgrâf heinrîchen
mant er innerlichen,
daz er des tages schînen lieze,
daz man in volkomen hieze
an manheit unde an êren.
die solden hiute mêren,
sprach künec ruodolf zim:
 <den sturmvanen nim
unde begê dâmit dîn reht>.
der burcgrâf sprach: < hêrre, seht,
daz ir daz ander schaffet wol:
swaz ich vermac unde sol,
des gêt iu an mir niht ab .>
ein sturmvanen man im gap.
der alte haslouwaere,
swie er des lîbs was swaere
von des alters überlaste,
den künec mant er vaste,
daz er in des niht verstieze
unde in sîn reht volfüeren lieze,
sô daz er ze dienst dem rîche
die banier von ôsterrîche
des tages vüeren solde.
der künec in dâ von wolde
mit gefüegen hân genomen,
dô mocht er ins niht überkomen.
der haslouwaere zehant
sich der banier underwant
mit dem wîzen strich.
dâmit zogt er vür sich
in die vorderisten schar.
der künec ruofte zuo im dar
von pfanberc grâf heinrîchen
unde bât in vlîziclichen,
wand er ûf urliuges gewin
hete beidiu kunst unde sin,
daz er ûf hôher rit
mit einem schocke unde dâ bit,
unz die schar wurden gemenget
in einander unde gedrenget,
daz er dan durch braeste,
swâ er zallernaeste
sînen vrum geschaffen trout.
grâf heinrich sprach: < hêrre schout
umb einen andern, der ez tuo,
ich bin unbereit dâr zuo,>
unde verzêch ins offenbaere.
der künec den lângen kappellaere
der selben bete bât
unde von sumerou hern kuonrât.
die lobtenz unde doch niht gern:
si vorhten sich an ir êrn
mit argem wâne krenken:
wes man möht gedenken,
swen man si sunder halten saehe;
ein iegelich man denne jaehe,
si wolden vliehen ûz der nôt.
der künec bât unde gebôt,
daz si es niht vermiten.
zden hêrren si dô riten
unde sagten in sâ zestet
des kunigs willen unde bet
unde bâten si mit vlîz,
daz si ân argen itewîz
von in allen beliben,
ob si niht mit in zuo triben.
dâmit er dannen reit.
nû was ouch daz her bereit
Cxlix . unde verwappent gar,
daz si nindert schînen bar,
unde diu ros unz ûf den huof.
der rotmeister schuof
umbe den spiz vorn:
dâr zuo gehôrten niht torn,
si muosten manheit walten,
die den spiz solden halten,
unde haben vesten muot.
dem sturmvanen schuof man huot
unde ouch dem künec ruodolfen,
die im solden sîn geholfen,
swâ man in dem strît vernaeme,
daz ein storîe an in kaeme,
diu in sunderlichen vêht.
manic edel kneht,
biderb unde vrumic,
bâten dô den künec,
daz er si rîter werden liez,
nieman er des verstiez,
der sîn ot an in gert.
über schilt unde über swert
was dâ kurz der segen:
er bât si manheit pflegen.
alsô verriht er si dâ.
über al rief man sâ:
 <rît zuo, rît zuo!>
daz dûhte gar ze vruo,
die dâ wâren zagen;
der hôrt man manegen klagen,
im waer der übergurt ze kranc;
etlicher jach, im waer ze lânc
der stegreif an dem vuoz,
daz im des wurde buoz,
sînen kneht des maneger bât.
der nie niht verloren hât,
der reit umbe suochunde,
ob er die stat indert vunde,
dâ er sich möhte vertuschen.
dô si sich begunden muschen
die zagen unde die wol gemuoten,
vür einen merkaere guoten
pruofte ich gewislichen
von basel bischolf heinrîchen.
der was des tages dâ nutze.
an swelhes antlutze
diu varb sô dick verswant,
an dem pruoft er zehant,
daz si niht ellens wolden pflegen
hin reit er an den wegen
unde bât die hêrren alle gelîch,
daz si des tages dem rîch
alsô gestüenden bî,
daz si hinnâch beliben vrî
arcwâns unde verdenkens
unde an ir êren krenkens.
besunderlich er si des mant.
unde dô er den künec vant,
er sprach: < her, durch iwer heil,
swer hiute an iwerm teil
sich in wirdikeit laet schouwen,
dem sult ir getrouwen
hinfür aller êren,
ouch sult ir im mêren
an dem guote sîne hab.
unde erkomet niht darab,
tuot als ir ê habt getân-
ich sich hie zwêne hôhe man,
die sint dem niht gelîch gestalt,
daz si hiute wellen wesen balt .>
der künec sprach: < nein zewâr,
ist iemen hie missevar,
des enahte ich doch niht,
wande daz vil dick geschiht,
daz zageheit unde eilen
mit einander kriegen wellen,
swelhez den man zieh an sich,
unde dâ von, dunket mich,
verkêret sich begarbe
an den liuten diu varbe.
daz ist doch ân ir schulde.
mîn vurdrung unde des rîches hulde
sol iemer bî in sîn,
die ir êren unde mîn
hiute habent huote>,
sprach der wol gemuote.
der künec schuof unde bât,
daz man von der stat
Kl . müezlichen solde staphen.
dô wart ein umbekaphen:
iegelicher suochte tougen
sînen vriunt mit den ougen
unde sprach: < vriunt, wart ûf mich,
daz selbe tuon ich ûf dich .>
die wîle man zogte hin,
die ûf urliuc heten sin,
die jungen lêrten under wegen,
wie si des strîtes solden pflegen
unde wie si der rosse solden walden,
unde dô si kômen an die halden
an den berc, der zwischen in lac,
dô geschach ein halsslac,
den tete diu schand vroun êren:
man sach dâ vluhtic kêren
von dem her hin dan
die selben zwêne man,
von den dem künec in sîn ôr
der bischolf het gerûnet vor
unde si dâr zuo zalt,
daz si unmenlich gestalt
unde ungevar waeren.
ob ich nû mit den maeren
waer ze snabelraeze
unde mich dâran vergaeze,
daz ich hie an lieze lesen,
wer si waeren gewesen,
des möht ich lîht gewinnen haz;
sô verdenke ich herwider daz,
ob si beliben ungenant,
daz man sich sîn vil lîht verwant
ûf die, die des tags
in dem strîte manegs slags
pflâgen unde wielten
unde die sich sô enthielten,
daz man in vor unde hernâch
aller vrumikeit jach.
dâ von daz laster muoz geligen
ûf den rehte schuldigen;
die lâz ich dârumbe strâfen.
der eine vuorte ze wâfen,
den dâ vehtens bevilte,
in einem rôten schilte
semlîner wecke drî;
dâ erkande man in bî,
wand si die schilte von in
wurfen, dô si vluhen hin.
den andern offenet diu melde:
der vuort in einem gelben velde
einen wurm, der was swarz,
als ein geliutert harz;
der was ûf von unden
umb einander gewunden.
bî dem wârzeichen
mugt ir wol erreichen,
wer der selbe waere:
er was ein stîraere
unde was dienstmans genôz;
michel was er unde grôz,
zden vröudigen man in zelt.
nû verstêt iuch, ob ir welt.
Kli . daz her mit menlichen siten
über den berc kom geriten
in die ebene, dô sâhen
si die vînt her gâhen,
ze strîte wol bewart,
geschicket unde geschart
in aller der wîse,
als die nâch êren unde nâch prîse
des tages wolden ringen,
swaz er mit guote mocht volbringen,
der künec des nieman niht verzech:
grôzlich er gap unde lêch
des morgens an der herberge,
swelch er weste in der kerge,
daz si zurliuge kunden,
die wurden an der stunden
alsô von im gestiwert,
daz si sîn wârn getiwert,
swer mit dem leben dan
entweich unde entran
dem argen tôde bitter.
dem künec was ein rîter
komen von düringen,
der vermaz sich der dinge
unde gelobt dem künec daz,
wold er in haben dester baz,
ob er gesunter kaem herwider,
er wolt gewislichen nider
bringen zuo der erden
künec ruodolfen den werden.
des swuor ouch bî got
von vullenstein hêr herbot,
er gehabte niemer ûf,
er müeste komen ze hûf
mit dem künec ruodolfen.
 <dârumb wirt dir geholfen>,
der künec ottacker sprach,
 <des dîn gesleht hernâch
müeze getiwert sîn .>
swaz der guoten rîter vîn
von tiutschen lânden dâ was,
der künec die alle las
zuo im in sîne schar.
diu was ouch diu êrste dar.
Klii . got sol des siges pflegen!
der strît was ungelîch gewegen:
die der bêheimkunic über al
mit im brâhte ûf daz wal,
der was wol vier an diser einen.
ich kan iuch niht bescheinen,
wie die bêheim zogten zuo,
wer dâ menlichen tuo,
oder zegelichen.
si wâren rîchlichen
verwappent unde gezimiert,
manic tiwer pfelle ziert
die liute unde diu ravît,
künec ottacker an der zît
bat hêrren miloten,
daz er mit zwein rotten
ûf hôher von dem strîte rit
unde dâ sô lânge bit,
unz sich mit poinders kraft
beidenthalp diu ritterschaft
in einander drang unde vlaehte;
unde swenne man sô lânc gevaehte,
daz daz volc der müed enphunde,
daz er danne an der stunde
mit hurte zuo ruorte
unde die tiutschen zefuorte,
swâ er die bî einander saehe.
ob daz alsô geschaehe,
des enweiz ich niht die wârheit.
ob des kunigs scharen breit,
die dem von bêheim volgten dan,
darobe ein sturmvan,
der was grüene als ein gras.
darinn kriuz gesniten was,
daz was wîz als ein snê.
als ich iu sagt ê,
sus kom er geriten
mit unverzagten siten
der bêheimische hêrre.
von sîner herberg unverre,
kûm aht schuzze lânc,
dâ huop sich daz gedranc.
grôzer schal sich enpôrte.
manic tambûr man dô hôrte,
pusûne, pûken unde schalmîe.
 <hie rôme!> was der tiutschen krî,
sô riefen die bêheim dâ
 <
Budewezze brôhâ!>
Kliii . von basel bischolf heinrich
vor der schar von ôsterrîch
ûf einem rosse reit,
er zalt in vor unde seit,
si solden menlich vehten,
wand si wan nâch dem rehten
des tages rungen unde striten.
swelhes verch dâ wurd versniten,
ob er dâ von sturbe,
der tôt der sêl erwurbe
wonung in der engel kôr.
maneger slaht zalt er in vor,
dâmit er si erheizte
ûf degenheit unde reizte
unde ûf baltlich gebârn.
vor den bêheimischen seharn
riten barfüez unde bredigaere,
die sagten in vor diu maere,
si solden menlich wesen;
si heten wol gelesen
an einem buoche, heizt cato,
dâ stüende geschriben alsô:
 <man sol vehten umb daz erbe,>
dâ von si solden sîn bederbe,
si vaehten nâch der rehtikeit:
wand in waer vürwâr geseit
künec ruodolf wolt sicherlich
betwingen zuo dem rîch
Merhaeren unde bêheimlânt;
swer daz mit werlicher hant
understüende unde wert,
waer dem ze sterben beschert,
des sêle wurde guot rât,
wand si vüeren alsô drât
in abrahames schôz.
vor den scharn wart grôz
von den niwen swertdegen
daz tiostieren under wegen;
ouch sach man die valben
die bêheim müen allenthalben,
in die schock si schuzzen,
daz die senib erduzzen
unde nâch dem snall erklungen.
künec ladizlâs den jungen
si vuorten von dem strîte dan
ûf den berc ab dem plân,
dâ er wol hôrt unde sach
allez, daz dâ geschach
ûf dem velde breit.
ez ist der unger gewonheit
unde jehent ouch offenbaere,
ir künec sî in zahtpaere
dâr zuo, daz er sulle strîten.
wand si kunnen nur rîten
meidem, die sanfte tragen,
unde ob man si begunde jagen,
daz si von geiseln sîn snel-
gelucke daz sî sinewel-
dâran lâzen si sich niht.
dâ von man ir deheinen siht
komen in daz gedrenge,
unde in deheiner enge
lâzent si sich verhamîten.
in den selben zîten
diu her, von den ir habt vernomen,
wâren staphunde komen
zeinander sô nâhen,
daz von dannen gâhen
begunden die blôzen.
mit einer stimme grôzen
der bischolf von basel began
disen ruof heben an:
 <sant marî, muoter unde meit,
all unser nôt sî dir gecleit!
die bêheim ouch riefen sô:
Gozpodina, pomyloydô!>
dâmit die pfaffen vurder riten,
ruofens wart dâ niht vermiten:
 <helm ûf! helm ûf!>
dâmit kômen si ze hûf.
Kliv . waer ich nû sô kluoc,
daz ich mit gefuoc
die gelîchnusse vunde,
dâ man bî verstên kunde
den hurticlichen krach,
der beidenthalben dâ geschach,
dô si komen ze stôze
mit starken unde mit grôzen
drucken zesamde,
unde wie sich diu rotte klamde
unde in einander vlaht,
diu dâ des êrsten vaht!
diu vorderiste schar,
diu der tiutschen halp kom dar,
daz wâren die von ôsterrîch:
dô was künec ottacker der rîch
selbe bî den vorderisten.
in der selben schar si niht vermisten
gezalt unde ûz gesundert
verdacter ros niunthalp hundert,
kunder unde geste.
der halden was sô veste,
daz si niht lîhte wârn ze klieben.
an si dringen unde schieben
sach man ir widerwinde,
die hielten ouch sô swinde,
nemet wâr unde goum,
als dâ einen stalboum
ein grôzer wint rüeret,
den sîn kraft vrieret
ieze her, ieze hin:
alsô pruofte man an in
hin unde her widerwanc.
sô lânge werte daz gedranc,
man hiet mit sanfter île
geriten wol ein mîle.
dô brâch des rîches teil durch.
wartâ der schedelichen vurch,
die durch die bêheim ieren
von ôsterrîch die zieren,
Klv . dô si die schar durchbrâchen!
si sluogen unde stâchen.
woy, wie dô wart gedrenget,
dô die schar gemenget
under einander wurden beide!
dô wart diu grüene heide
mit bluote gemachet naz.
die von ôstrîch erzeigten daz,
daz si den bêheim wâren gram:
swaz in der enkegen kam
unde die dâ als die torn
wâren hôchbeschorn,
die man pôlân nant,
mit den tungten si daz lânt.
dâ von si iemer mê, hôr ich,
die banier mit dem wîzen strich
gescheltent unde gefluochent.
von heime si gesuochent
daz rîche niemer mêre
umb die grôzen herzensêre,
diu an in dâ geschach.
dem alten haslouwaer man jach,
daz ze manheit sîn muot
waer bereit unde guot.
nû was sîn alter vürwâr
vil mêre denne hundert jâr;
daz machte in des lîbes kranc.
durch zuht im under sînen danc
nam die banier
der biderb unde der zier
von liehtenstein hêr heinrich.
wizzet daz sicherlich,
swaz vrumikeit ein man haben sol,
der was er gestôzen vol
unde der valkenbergaere:
die zwêne helde maere
wielten maneges slages,
dâmit si des tages
ir vrumikeit bewaerten.
die mit den lângen berten
huoben grôz gedense:
Mathias meister von trense
unde von schiltperc grâf stephan,
wizzet, daz die zwêne man
unde die zwô schar, die si vuorten,
dructen unde ruorten
in dem strît unz an daz ort.
von ungern ich nie gehôrt
weder vordes noch sît,
die in deheinem strît
sô menlich waeren gewesen.
daz si der künec het ûz gelesen
unde zuo den êren gewegen,
daz si der schar solden pflegen,
des wâren si vil gemeit.
ouch râchen si daz herzenleit,
den schaden unde die schande,
daz si in ir lânde
ûf ungerischen acker
von bêheim künec ottacker
mit brande unde mit roup
sô dicke het gemachet toup.
des selben er ouch dâ enkalt.
si belîbent ungezalt,
die die unger valten nider.
si dructen hin unde herwider
in dem strît sô hurticlichen,
als si datze vrancrîchen
hieten vehten gelernt.
swer giht, daz si niht wernt
noch tûren under helme
in hitze unde in melme,
hiet si des tages der gesehen,
der müest in des vürwâr jehen,
si kunden swaebischen vehten,
swen si sich dâr zuo gerehten
mit rossen unde mit harnasch.
ein dreschaer nie sô gedrasch,
als von trense der wîgant
mit sîner ellenthafter hant
unde die mit im dâ wârn
in den zwein scharn.
Klvi . mîn zehen niht volsagen möhten,
wie die stîraer dâ vaehten,
sîn waer dennoch mêre.
dem rîch si michel êre
des tages dâ ervâhten.
vil wol si gedâhten,
waz in ungemach unde smaehe
in übel unde in gaehe
der künec von bêheim het erzeiget,
dârumbe wart von in geveiget,
swaz in des tages widerdraft.
ez wart von sô vil ritterschaft
nie begangen bezzer tât.
daz si der künec von rôme hât
in sîn schar gewelt
unde sich zin geselt,
des sagten si im danc.
manic viwers vlam unde vanc,
dâ bî ein vackel waer erzunt,
die sach man si zuo der stunt
ûz den helmen houwen,
si liezen dâ schouwen,
daz si hin heim lutzel sorgten.
swaz in die bêheim borgten,
daz wart in alsô dâ vergolten,
daz sis beliben unbescholten.
mit deheinen dingen
liezen si sich dringen
von dem sturmvanen,
nieman dorft si manen,
swaz ze manheit gezug.
dâ von man noch deheine lug
gelouben sold ûf siu.
vürwâr sag ich iu,
si begiengen dâ solhiu werc.
daz der burcgrâf von nurenberc
dem künec sît selben sagt,
daz er vil nâhen het verzagt
des siges, der sît geschach,
unz er die stîraer sach
begên solich vrumikeit:
ûz sînem herzen dô verjeit
guot geding die vorht.
wunder wart dâ geworht
von den kernaeren:
manegen satel laeren
sach man si unde rinnen.
an manheit sich niht sûmen
Klvii . von hiunburc grâf uolrich wolde,
als er ouch billichen solde;
wand daz er sî vruot,
milt unde menlich gemuot
daz ist von arte im geslaht,
wand ez sîn vater dâr zuo brâht,
der tugentrîche grâf wilhalm,
daz gemeiner liute galm
über alliu diu lânt,
dâ man in erkant,
niht wan aller tugende jach,
an sîner milte man sach
ein tugent, die ich prîse:
nieman was sô wîse,
der daz west vür die wârheit,
wederthalp sîn miltikeit
naeher zuge oder waege:
ob er ir durch got pflaege,
oder durch die êre hie;
wand swenn er miltikeit begie,
dâ gert er niht anders von,
wan daz weder wîp noch man
dârumbe niht enweste.
milt unde an manheit veste
ist der sun wol nâch im
gerâten, als ich noch vernim
unde ouch von der wârheit weiz.
manegen bluotvarben sweiz
des tages er verrêrte,
mit sîner hant er mêrte
den vînden angest unde nôt.
swaz der von ortenburc gebôt
den sînen, daz wart niht vermiten.
die kernaer algelîche striten,
daz in der künec sêre
mit guote unde mit êre
hiez dârumbe sagen danc,
dô er ir hernâch über lânc
herzog meinharten hiez pflegen.
mit swaeren unde teppischen slegen
wâren dâ niht seine,
die dar kômen von kreine,
si teten, swaz si mohten.
losâ, wie dâ wart gevohten
unde gerûschet in dem her!
die dar ze helfe unde ze wer
sant dem künec ruodolf
der salzpurgaere bischolf,
ir was wol driu hundert.
von in wart gemundert
vil manic pôlânischer gast,
daz des lebens im gebrast.
Klviii . sunder mocht man schouwen,
wie dâ begunden houwen,
die durch iren hôhen muot
noch mê denn durch des kunigs guot
von swâben kômen herab.
ob den der künec mêre gap
danne den, die man dâ sach
dâ heime haben gemach?
zwâr, daz diuhte mich reht.
nû prüevet unde seht,
wie unwerhaft daz blî
vor grôzes viwers hitze sî
unde wie dâ von zergêt daz wahs:
als wênic mohten die sahs
vor gehalten noch gehaben
der ritterschaft von swâben
deheine vrist noch wîle.
dise der marcgrâf mit dem pfîle
brâht dem künec von bêheim.
der kômen lutzel wider heim,
grôze nôt si des irret.
swer sich den swâben niht virret,
der muose lernen sterben.
si begunden sêre werben
von bêheim des kunigs schaden:
mit bluote sach man si baden
daz bêheimisch gesinde.
die werten sich ouch swinde
vor den swaebischen gesten,
wande si vürwâr wol westen,
swer dâ wolt genesen,
daz müest mit wer wesen
oder mit schemlicher vluht.
mit grimmes ungenuht
Klix . nâch künec ottackers gebot
von vullenstein hêr herbot
an den künec von rôme dranc.
sêr er darnâch ranc,
ob er im möht geschadet hân.
daz wart vil wol understân.
künec ruodolf liez dâ sehen,
daz im manic êre was geschehen
in manegen herten strît,
unde daz er dâ unde zaller zît
ze ritterschaft wol kunde,
wand er sich an der stunde
an dem von vullensteine rach:
durch des helmes venster er im stach
niderhalp dem schophe
beidiu ougen ûz dem kophe,
daz er sich sterbens muost genieten.
alsô verdient er die mieten,
die im künec ottacker gehiez.
der rîter ouch niht enliez,
der dâ kom von düringen:
der begunde sêre darnâch ringen,
wie er volfüerte daz,
des er sich vermaz
gegen dem künec ruodolfen.
des wolden im hân geholfen
vier ellenthafte rîter.
die irret des der bitter
unde der grimmige tôt,
daz si vor êhafter nôt
niht mohten komen dar.
unde dô si kômen an die schar,
dârinne der künec von rôme was,
si wurden tôt ûf daz gras
von den rossen gerêrt.
der vünfte dô kêrt
durch die schar vür sich,
dâ wold er gerich
an dem künec hân genom.
ich enweiz, wie er des bekom,
daz er mit einem stiche kluoc
künec ruodolfen daz ros sluoc,
daz ez viel darnider;
dâ enmocht er sich niht wider
bî dem himel gehaben,
des muost er darnider snaben.
iedoch die rîter guot,
die im dâ ze huot
zuo geschaffen wâren,
die begunden des varen,
daz im anders niht geschach.
dô der rîter daz ersach,
daz er im niht mêre
mocht erbieten dehein unêre,
mit menlichen siten
kom er hin geriten:
si muosten im ein strâzen
hin wider durch lâzen.
daz schuof sîn ellenthafte hant.
von bêheim der wîgant,
den man ze künec zalte,
sêre darnâch stalte,
wie er des bekaeme,
daz er râche naeme
an sînem widerwart.
hiet er daz gespart,
daz waer im wol gedigen;
des in sîn wîp het gezigen,
an dem herzen im daz lac.
dâ von er alles vür sich pflac
drengens als er tobt.
die im dâ heten gelobt,
daz si hinder im beliben niht,
die dûhte daz gar enwiht,
daz si dâhin solden streben,
dâ ir lîp unde ir leben
sô gâhens hiet ein ende:
si dûhte als behende
trîben einen wecke
in eines steines ecke,
als daz man möht gespalten
die schar, die man sach halten
vor dem rômischen vogte.
der künec von bêheim brogte
hin an unde strebt,
als der ungerne lebt;
wand er het ze ritterschefte
beidiu sinne unde krefte
unde liutsaeligen gelimph.
swaz in ernste oder in schimph
volfüeren sol ein man,
dâ gebrast im nihtes an,
er vermocht ez volliclich.
ouch was der ellensrîch
sô gar unverzagt,
hiet im sant peter gesagt,
er wurde dâ von kranc,
ein schemelicher wanc
waer von im niemer geschehen.
nû het der kappellaer ersehen,
daz der strît gienc entwer
beidiu hin unde her.
in dûht, er hiete zît
sich ze heben in den strît;
niht lenger er beit,
mit hurt er zuo reit,
nieman im des vor hielt,
die rott er enzwei spielt,
als ein tuoch mit einer schaere
tuot ein snidaere.
unde dô er durch brâch,
als michel wart der krach,
als der doner einen walt
vor im nider hiet gevalt,
von dem selben sûse
die bêheim gewunnen grûse
unde erschrâken sêre:
si wânten ir waer mêre;
doch was ir in genuoc.
alrêrst man stach unde sluoc.
si kêrten gegen der hert;
dô wart alrêrst gebert
unde menlich gevohten.
swen si übermohten,
der liez man nieman genesen.
waer er iht lenger gewesen,
daz waer an schaden niht ergangen:
zageheit heten gevangen
etlich, dô si sô lânge striten,
daz si von menlichen siten
vil nâhen wâren komen:
der muot wart gar von in genomen.
dô si den kappellaere sâhen
zuo den vînden sô gâhen
unde sô menlich gebâren,
die ê verzaget wâren,
die bekoberten sich ûf in
unde geviengen menlichen sin.
Klx . dô künec ottacker erspehte,
daz in von niwen dingen vehte
ein schar, diu noch was geruot,
vil sêre in daz muot.
ez was sîn bet unde sîn gebot,
daz man hêrren milot
hieze balde rîten zuo.
nû hôret, waz hêr milot tuo.
er gedâht dâran zehant,
daz im sîn bruoder was verbrant
in dem turn datz dem eichorn.
dâ von was ez gar verlorn,
swaz man nâch im mocht gesenden,
er begunde dannen wenden
unde kêrte bî der march zetal.
er enruochte, wer daz wal
dâ behabte oder verlôs,
gemechlich vluht er erkôs,
wand im jeite nieman nâch,
dô der künec von bêheim sach,
daz er niht trôstes an im het,
dô waer er an der stet
gerne komen ûz dem strûz.
selp vierde dranc er ûz
unde ander nieman mêre
tete mit im dannen kêre.
bin durch begund er gâhen.
vil schiere in ersâhen,
umb die er daz het versolt,
daz si im niht wâren holt,
die legten sich mit nîd ûf in,
vor in triben si in hin
ûz dem strîte ûf den plân,
dâ wolt mit in gevohten hân
künec ottacker der ziere:
dô wurden der viere
die zwêne ze tôd erslagen.
dô muost er sich lâzen jagen,
war dennoch der eine kam,
ze der zît ich des niht vernam;
ich hôrte aber hernâch jehen,
er waer ouch tôter dâ gesehen.
Klxi . owê des schaden, owê!
ich vurht, daz ez niht wol ergê,
sît er aleine ist beliben.
vaste si in umbetriben;
doch wizzet sicherlich,
daz von bern an hern dietrich
solich eilen nie wart schîn
gegen sîfriden dem hurnîn
in dem rôsengarten,
als man von bêheim den zarten
dâ sach begên unde tuon.
dô er deheine suon
mohte umbe si erwerben,
er sprach: < waz sol iu mîn sterben,
daz ir mîn bluot welt verrêren?
bringet ir mich iwerm hêrren
lebentigen gevangen,
daz ist iu wol ergangen,
swaz halt der an mir tuot,
beidiu an êren unde an guot
vrumt ez iu sêre
hinnen vür iemer mêre .>
ûf die red si ahten niht.
vil gar was ez enwiht,
swaz er gebitten mohte,
lutzel im daz tohte.
Klxii . die rede wil ich machen kurz.
den künec si mit einem sturz
von dem rosse brâhten.
als lânc si mit im vâhten,
unz daz er werlôs beleip.
der eine dô ûf in treip,
sînes sterbens den gelust,
dârumb er im in die brust
ein gespiztez swert stach,
daz man ez anderhalben sach.
dannoch wând er genesen;
er sprach: < ei, lât noch gewesen,
ir zieren helde, daz ich leb.
iur iegelicher mir vergeb,
ob ich iht hân
wider iuch getân,
unde lât mich nâch den schulden
komen ziwern hulden>,
sprach der künec von bêheim.
 <ir gelt mir den ôheim,
von merenberc hern sîfrit>,
sprach der eine, < des ich mit
nihten wird ergetzet,
wan daz ir hie geletzet
wert von mîner hant .>
nieman in des erwant,
er hurte sô hin
unde stach daz mezzer in in
bî dem halse ze tal.
dâ von tete er einen val
vür tôt ûf die erden.
ligen liezen si den werden,
niht lenger si dâ biten,
wider in daz her si riten,
die in dâ heten versêret
unde sîn bluot verrêret.
nieman mich dârumbe vrâg,
wand ich sîn doch niht ensag,
wer die selben waeren,
von der haz unde gevaeren
alsô verderbet wart
der künec von hôher art.
staetlichen siht man hân
einen amtman
in ir hoven die vürsten,
swen die liut erdursten,
die in des ziehen ze rât;
des amtes nam der eine hât,
der den künec dâ betoubt;
den het er beroubt
ein teil sîner êren,
dô man sîn ze hêrren
jach in ôsterrîch.
diu sach ist sô heimlich,
daz si mir niht vüegt ze sprechen,
die er an im begunde rechen.
wer der ander was,
der daz grüene gras
mit sînem bluote nezte
unde der sich dô ergezte
mit sînem bluote rôt
sînes vriundes tôt,
den er im verderbet het?
den mugt ir hie zestet
bî der sippe wol erkennen.
er vüeget mir niht ze nennen.
Klxiii . künec ruodolfen kômen maere,
daz der bêheimkunic gevangen waere.
gnâde sagte er des got.
iedoch was daz sîn gebot,
daz man in vüerte zuo dem vanen.
dâran begunde in manen
hêr ott von liehtensteine;
ein sache niht ze kleine
besorgte dâran
der selbe wîse man:
wand ez ist ê ergangen,
sô hôhe vürsten sint gevangen,
daz si mit gâbe machent blint
die, in der gewalt si sint,
daz si in wider helfent hin.
dârumbe hiez er in
her zuo dem vanen vüeren.
nû sach man dort her rüeren
einen andern boten,
der sagt den künec tôten.
dô si von im wâren geriten,
die sîn verch heten versniten,
dô wart der ellenthaft,
der an menlicher kraft
nie het gewunnen meil,
den buoben ze teil.
die machten in blôz unde bar,
wand si zugen im ab gar
harnasch unde kleider,
alsô daz er der beider
mit nihtiu was bedact.
dô wunt lac er nact.
an der selben zît
kom geriten ûz dem strît
von emerberc hêr berhtolt,
als er dâ von niht wizzen solt;
sîn houbet legt er in sîn schôz,
er klagte, daz er was blôz.
der von berhtoltstorf
über in dô warf
einen schaperûn,
den nam er sîm garzûn.
er begunde in mit wazzer laben.
obe im sach man dô haben
michel volc, daz dô zuo zôch.
der manegen huop ez gar unhôch,
daz mit im het der strît ein ende.
dem truchsaezen in der hende
der künec ottacker starp,
der ie nâch hôhem prîse warp.
hie lac erslagen ûf dem plân
der aller tiuriste man,
der ie getruoc krône,
wan daz er nâch der werlde lône
mit aller sîner maht
alze sêre vaht.
swaz nâch der werlt geziuht,
nihtes er daz schiuht,
er diente der werlt dâmit,
daz ist ein unguoter sit
an den kunigen gerlich,
die zepter, krône unde wich
dârumbe man siht nemen,
daz si des sol gezemen,
daz si behalten diu gebot,
diu dâ ziehent ze got.
wand ist daz wâr, daz man seit,
daz nieman mit gewârheit
mac gedienen zwein hern,
die niht gelîcher dinge gern,
sô ist ouch unwendic daz:
swer niht wil gotes haz
unde sînen zorn lîden,
der muoz die werlt vermîden,
wand diu werc, der si gert,
diu sint vor got unwert,
des vermeit niht der wacker
von bêheim künec ottacker,
wand er volfuort mit gelust
der werlde âkust
unde ranc hie alze sêre
nâch der zergenclichen êre,
daz er sich niht lie des bevillen,
dâmit er nâch ir willen
mocht gewerben unde geleben.
daz sol im got vergeben;
wand er wart dâran betrogen,
daz in gevazzet unde gezogen
het diu werlt an sich.
alsô dunket mich,
daz si in verrâten hab.
guoten trôst si im gap,
si hiez ir wol getrûwen,
zimmern unde bûwen
sîn zuoversiht ûf ir kraft:
ir rât was trugenhaft,
valsch unde mein.
wand swen ir acstein
alsô an sich ziuht,
daz er von got vliuht,
unde den alsô verleit
der werlt süezikeit,
daz er ûf si gedinget,
ich waen, der selbe bringet
solhen lôn hin heim
als der künec von bêheim.
Klxiv . ey werlt, daz du verwâzen sîst!
wie swachen lôn du gîst
den, die dir volgent nâch!
an dem hôhen künec daz geschach.
dem gaebe du an ritterschaft
beidiu ellen unde kraft
unde lieze in doch underwegen,
dô er ir solde hân gephlegen,
dô ez im umb den lîp gienc.
daz ist einer dîner lône hie.
er het ouch den gewalt,
wold er tûsentvalt
rîter unde ritters kint
hân gehabet zuo gesint,
daz hiet er wol vermeht:
ze jungist du in dâr zuo braeht,
daz er beleip aleine.
sich, valschiu werlt unreine,
mit disem ungetriwen sit
dâ lônest du ze jungist mit.
ein grôze tugent an im lac,
der er wielt unde pflac,
daz er was ein stam
zuhte unde scham.
dîn untriwe grôz
macht in ze jungist blôz,
harnasch unde kleider,
alsô daz der beider
lac nact schemelich
sîn hôchgeborne lîch.
diser tuc unreiner
ist dîner lôn ouch einer.
er het sô vil guotes,
waer er gewesen des muotes,
daz er tegelichen wolde
von edlem steine unde von golde
hân getragen kleider an,
daz hiet er wol getân:
des liez er im sô gar zerinnen,
daz man im muoste gewinnen
ein gras, dâ man in mit bedact,
sô gar beleip er nact.
sich, werlt, aller untriu krône,
daz ist ouch einer dîner lône.
daz ich nû vil herfür seit
unde zalt sîn rîcheit,
die red ich umbe sust swant.
wand meniclich ist daz bekant,
waz ein solher künec vermac,
an dem sô hôhe wirde lac.
dem was ir sô gar zerunnen,
daz im kûme wart gewunnen
ein buobe, den man im sach holn
ein swachen huot wazzers voln,
dâmit man in vergôz-
die guldîn kophe grôz
der brâhte nieman deheinen dar.
ûf der erden lac er bar
sîns eigen bluotes naz.
wâ wâren die matraz
unde die gulter sîdîn,
darûf solt gelegen sîn?
wâ wâren, die in solden klagen?
von mannen unde von mâgen
beleip er trôstes vri.
wâ wâren erzt unde erzenî,
dâmit man sîne wunden
solde hân gebunden?
wâ wâren, die daz solden weinen,
daz man den sach aleinen,
der ze prîmezît,
dô er reit an den strît,
wol drîzic tûsent manne wielt?
ungetriwe werlt, die spielt
du von im sô gar,
daz ûz deheiner schar
im nieman volgte nâch,
vil volks man ob im sach,
die riten vurder unde zuo;
der deheinen dûht ez ze vruo,
daz mit sînem leben
dem strît ein ende was gegeben,
ez was wol ein schande,
daz die von sînem lânde
dannoch wer pflâgen-
ich wil der gest gedagen,
der er dar genuoc brâhte-
daz der nieman gedâhte,
wie er waer von in verswunden,
oder wâ si in vunden,
daz man in dâ hiet gesuocht.
nieman des gemocht,
sich, werlt, daz ist dîn solt.
wê im, der dir ist holt,
unde wê im, den du triutest!
mit dem munt du biutest
honic an dem anevange
unde heckest als ein giftic slânge
an dem ende mit dem zagel.
ouch stêt ein scharfer nagel
an dînem vinger linde,
dâmit dîn ingesinde
ze jungist zekratzet wirt.
dannoch diu werlt birt
einen lôn, der ist swach:
swâ der mensche ringet nâch,
dâ er hie mit sundet,
des in diu werlt schundet,
an den selben dingen
siht man in dicke bringen
buoze hin heim,
alsô geschach von bêheim
künec ottackern dem werden,
die wîl er ûf der erden
in gewalte unde in êren lebte,
sîn gedanc darnâch strebte
unde sîn grimmiger muot,
daz er gerne menschenbluot
umb kleine schulde vergôz.
seht, waz er des genôz.
sîn vrouw, die er erkoren het
unde der er ez ze liebe tete,
diu arge werlt verschamt,
wie in diu verklamt
unde waz lôns er von ir hie
an dem lesten enphie!
si liez in in der nôt
unde in den bittern tôt
vallen unde sinken
unde in sîn selbes bluot ertrinken,
unde wand er ie vermeit
barmeherzikeit,
mit sînen ougen sach er,
daz nieman deheinen zaher
vor barmunge umb in weinte.
den lôn diu werlt im bescheinte.
ey got von himelrîch,
wie gar krefticlich
du der gerehtikeit waltest
unde wie schône du behaltest,
swaz dir enpholhen wirt,
unz sich diu stat birt,
daz du ez solt widergeben!
als umb der jungen hêrren leben,
daz sô jaemerlich wart verlorn,
künec kuonrâts des hôchgeborn,
der erbe was des rîches,
unde herzog vriderîches,
die er ze toeten vrumt.
wie im daz nû hin wider kumt
unde welich buoze er des nam,
dô dich, hêrre got, gezam,
daz du niht lenger wolde hôren
den wuof, den in dînen kôren
tete mit ungenuht
daz bluot der edlen vruht
hinz dîner rehtikeit nâch râch!
wie volliclichen daz geschach!
noch pflac untugende mêre
von bêheim der hêrre,
er het des einen argen sit,
die wîle man im mit
sach daz gelucke volgen,
dô was er erbolgen
allen den slehtes,
die deheines rehtes
ûf ôstrîch unde ûf stîre jâhen,
wie balde hiez er gâhen
unde triben von hinne
Gedrûten die herzoginne
von ir rehtem erbe,
der bôswiht unbederbe,
den er daz tuon hiez,
der brobst von brunne, si niht liez
eine nacht mit gemache,
daz si under einem dache
möhte sîn gelegen,
unz daz der grôze regen
genomen hiet ein ende.
owê der missewende,
daz er an zuht ie wart sô blint,
daz herzog vridrichs bruoder kint
die stat nindert vant
in ir erbelânt,
dâ si die einigen nacht
vor regen möhte sîn bedaht,
dâ si inne muosten varn
unde die mit ir dâ wârn.
daz laster unde den schaden
enphalch si dînen gnâden,
daz er ir was umb sust gehaz,
vil wol rach du, hêrre, daz,
wand du liez armlichen ligen
den hôhen unde den gewaltigen,
daz er aller sîner rîcheit
der erden drîer vüeze breit
nindert mohte gehaben,
dârinne man in hiet begraben,
er muost geleget werden
enpor ob der erden:
alsô het erz geschaffen,
daz in deheine pfaffen
getorsten gelegen niht
in die erd, als man noch siht,
die dâ hânt verdient den ban,
als er dicke het getân
an manegen goteshûse,
den er brâch ir klûse.
nû seht, wie swachen lôn treit
hin heim diu gîtikeit,
diu der werlde tohter ist!
unwerder dann ein swacher mist
ist vor got der schîn,
die ir nâch volgunde sîn.
noch ein tadel an im lac,
daz er unstaetikeit pflac,
swaz er gelobte unde gehiez,
daz er des lutzel staete liez.
wie geturstliche
verbrâch er dem rîche,
daz er bî sînem eide lobt!
got, der der gerehtikeit obt,
mit vollen daz an im rach.
die man in ie rîchen sach
mit guotes überfluzzikeit,
unde die im swuoren manegen eit,
ê si iemer von im wichen,
si liezen sich gewislichen
vor im alle toeten
unde in ir eigen bluote roeten,
war kômen diu gelubde hin?
dô si in sâhen von in
dringen unde trîben,
dô sach man si belîben,
sô daz im nieman volgte,
dâ man in tôt unde solgte,
sich, werlt, untriwen vaz,
ze lôn gaeb du im daz!
noch nemet an im war
einer untugent, die im bar
dirre werlt getiusche.
er was mit unkiusche,
der alle tugent sint gram,
sô gar gehôrsam
der üppigen lazheit,
daz si vertreip unde verjeit
ûz sînes herzen sinne
die tugentlichen minne,
diu dâ hôchgemuete birt.
ir wizt wol, swaz geteilet wirt
unde sô kleine gestuct,
dem wirt genomen unde gezuct
sîn tugent unde sîn kraft,
dâmit ez ist behaft,
die wîl ez âne schranz
ist bî einander ganz.
ze gelîcher wîs
verliust diu minn im prîs,
swâ si ze lîht ist veil
unde dâ sich in sô manic teil
ir kraft enkenzen laet.
solher unstaet
pflac der künec von bêheim.
des enkalt ouch er dâheim:
diu werlt, die er dâmit êrte,
diu lônt im sô, daz si lêrte
sîn wîp, die küneginne,
daz si mit vremder minne
unstaetikeit bî im pflac;
unde dô er tôt gelac,
den hôhen künec, sô man sagt,
mit dem zaewisch si verklagt.
nû rât ich allen den,
die sich kunnen verstên,
daz sie prüeven eigenlich
an dem edelen künec rîch,
der in bêheim truoc krôn,
wie gar unbederben lôn
diu werlt ze jungist gît.
dâ von sul wir enzît
uns ziehen von ir
unde von ir trugenlicher zier,
diu dâ klebet als ein harz
unde machet meilic unde swarz,
swer si rüeret an.
hie mit wil ich die rede lâzen
unde sagen âne twâl,
wie si ez tîchen ûf dem wal.
Klxv . dô die bêheim ire nôt
umbe ires hêrren tôt
vernâmen kuntlich,
die noch werlich
ûf dem wal wâren,
die begunden des vâren,
wie si kaemen hin.
ir gedanc unde ir sin
stuont wan zuo der vluht.
die von bêheim ir zuht
brâchen zuo dem lesten
an den pôlânischen gesten,
den daz lânt was unkunt:
die beliben zuo der stunt
irre unde wîselôs.
dâ von ir maneger verlôs
beidiu lîp unde guot.
dô si gewunnen den muot,
daz si wolden vliehen,
dô begunden si ziehen
hin dâ diu marche vlôz.
dô wart daz îlen sô grôz,
daz ir manic tûsent ertranc.
sô michel wart daz gedranc,
daz von des wazzers widerswal
ergie der ellenden val.
die aber kerten über lânt,
den wart sâ zehant
nâch geriten allenthalben
von den ungern unde von den valben.
die schuofen ir dinc vil wol dâ:
 <slahâ slach, vâhâ vâ!>
wart dâ vil von in geschrît.
si warten niht der zît,
daz der strît ein end het genomen;
mit dem daz si zesamde kômen
unde daz der beider kunige schar
in einander wâren gar
conduwieret unde geflohten,
die wîl dâ wart gevohten,
die valben niht erwanden,
allenthalp si randen
in beider here hutten.
dâ begunden si zerutten
manegen kamerwagen,
manic soumschrîn wart zeslagen
unde genomen, swaz dârinne lac,
manic wolberâten wâtsac
wart genomen dâ von in.
die valben vuorten hin
guotes sô unmâzen vil,
daz ich vürwâr sprechen wil,
dâ waer ein lânt gerîchet von.
daz guot si vil gedon
sanden an im gemach.
dâmit was in herwider gâch,
als ich ieze hân geseit:
swer dem tôd entreit
unde gerne waere komen hin,
der wart gevangen von in.
ouch sûmten sich niht die,
die dâ gestriten heten hie
unz an des siges drum,
si schuofen sô irn vrum,
dô der strît was ergangen,
mit erbaeren gevangen,
daz stîre unde ôsterrîch
an silber waeren worden rîch,
der si beschetzen lâzen hiet.
dem künec man daz widerriet:
ez kaeme doch ze suon.
dârumbe sold er tuon
ein dinc, daz im nutze waere,
sô daz er niht verbaere,
er gebute vesticlichen
beidiu arm unde rîchen,
daz man im gaeb al die gevangen.
mit den möhte er pfrangen
ir vriunt, die noch dâheim
waeren in bêheim
unde in merhaern dâr zuo.
ob daz der künec alsô tuo,
daz gehôrt ir wol hernâch,
manegen man werven sach
ungevangen ûf dem wal hie,
hiet er gewest, wie ez ergie,
der ez niemer het getân:
manegen hôhen man
sach man in zwicken.
die unger vuorten an den stricken
als daz vihe liute veil;
swem dâ geschach daz heil,
daz in ein tiutscher het gevangen,
dem was ez wol ergangen,
alsô gienc ez entwer,
der vuort den hin, der vuort den her.
die bêheim die tiutschen bâten,
daz si in kaemen ze staten
unde si dâmit trôsten,
daz si si von den ungern lôsten
unde in vristen ir leben,
dârumbe wolden si in geben,
swes si niht enperen wolden,
die überwunten dolten
maneger hande ungemach.
sînen hêrren man sach
suochen manegen kneht
durch sîner triwen reht,
ob er waere tôt,
oder ob er deheine nôt
lite von verchwunden,
daz im die wurden gebunden,
der suocht den vater, der den bruoder.
manic tûsent vuoder
lac der tôten ûf dem wal,
der sumen noch der zal
nieman rechent zuo den zîten.
ûf dem wal sach man rîten
manegen hôhen hêrren wîselôs,
der sîn gesinde verlôs,
daz er ir eine beleip,
die nâch gewinne treip
nôtdurft unde vrecher muot.
manic grôzez guot
wart dâ verlorn unde gewunnen.
unde dô man die sunnen
sach sîgen ze tal,
dô hiez der künec ûf dem wal
herberge vâhen
unde diu gezelt ûf slahen
nâch urliuges siten.
wand swâ sô wirt gestriten,
dâ sol der selbe teil,
dem dâ volgt daz heil,
daz man in siht gesigen,
ûf dem wal stille ligen
unz an den dritten tac.
die wîl der künec dâ lac
mit der heres kraft,
dô wart diu gevaterschaft
zwischen den tiutschen entrant
unde die der künec von ungerlânt
mit im dar hete brâht:
swer den andern übermaht,
der tete im schaden unde leit,
sô man an daz vüetern reit,
dâ unde anderhalben,
swer widerreit den valben,
dem sach man si ab brechen,
daz begunden rechen
die tiutschen vil swinde
an dem ungrischen gesinde:
swaz in der beinzigen bekômen,
den wart sâ ab genomen
beidiu lîp unde guot.
ir vriuntlicher muot,
des si vor pflâgen,
dô diu her gelâgen
gegen einander ze pîle,
der wart zuo der wîle
zefuoret zwischen in.
daz teten ûf den sin
die ungerischen geste,
daz ir deheiner weste,
wan si herwider kaemen:
swaz si darüber,
daz waere ir vorteiles.
die tiutschen sich des selben heiles
hin wider getrôsten,
swaz si erlôsten
velbischer meidem von in,
vür daz si die braehten hin,
si genaesen wol gerihtes halben,
sô daz si von den valben
iht wurden an gevangen
zuo veltkirchen in der schrangen,
swie strenge daz gerihte waere.
dô künec ruodolf die gevaere
ersach zwischen in beiden,
dô enmocht erz anders niht gescheiden,
wan daz er ûf brâch
unde vuor gegen mistelbach.
sich urloubten minniclich
die zwêne kunige rîch,
der von rôm unde künec ladizlâ.
der künec ruodolf vuor sâ,
als ich vor hân geseit,
der von ungern ouch reit
mit sînem her starch
hin über die march,
darnâch gen ungern ze tal.
den dritten künec man ab dem wal
tôten vuorte gegen lâ.
alsô schieden si sich dâ.
daz diser strît strenge
geschach, des was an der lenge
sît kristes geburt vürwâr
zweier mîn achzic unde zwei hundert jâr
unde tûsent, als ich iu sag,
an sant barbaran tag
bî dem weidenbache ûf dem plân,
swaz wîbe unde man
darüber in drin mîlen,
die vuoren zuo den wîlen,
dâ diu marche vlôz.
mit haken unde mit rechen grôz
zugen si die tôten ûf
unde truogens an daz gestad ze hûf
unde lôsten in den harnasch ab.
des mêrte sich sô sêr ir hab,
daz sîn noch vrum hât daz lânt.
mir ist daz wol bekant,
als ich die hôrte jehen,
die ez hernâch heten gesehen,
daz beidenthalp des wazzers staden
der griez gefullet unde geladen
was mit tôten vaste
an der lenge wol ein raste,
die lâgen nacket unde blôz.
der jâmer unde der schade grôz
geschach allermeiste an den gesten,
die niht enphunden noch enwesten,
wâ die rehten strazen warn.
nû lâze wir daz varn
Klxvi . unde grîfen herwider,
wie der künec sider
daz dinc âne vie.
er liez varen die,
swer sîn mit vlîze an in gerte,
urloubes er die gewerte
ze varen hin heim
unde kêrt er gegen bêheim
mit den, die rîche wolden werden
ûf bêheimischer erden;
der was dannoch genuoc,
die ir wille dar truoc
noch mê durch roubens gewinne,
denn dem kunige ze minne.
dâ von gewan er grôze maht,
wand er hete des gedâht,
er wolde sich beider lânde
underwinden ze pfande
vür den schaden starc,
der was ûf vierzic tûsent marc
gerechent sunderlich,
den künec ottacker dem rîch
het gefrumt unde getân,
in dem vürsaz vuor er dan
den gerihten strich
gegen bêheim vür sich,
als ich hân vernomen,
dô er gen iwantschitz was komen,
dâ twelt er drîzehen tag.
jâmer unde klag
stift er dâ in dem lânde
mit roube unde mit brande,
ich gehôrt nie mê
weder sît noch ê,
daz sô gar âne wer
sô grôziu guot ze einem her
in roubens wîs getriben waeren.
möht ein lânt ieman gelaeren,
daz solt dâ wol geschehen sîn.
maneger hande pîn
daz lântvolc erleit.
künec ruodolf darnâch reit
in daz lânt hin nâher baz.
datz dem habern heizet daz,
dâ er sich dô nider liez.
durch des roubes geniez
zwelif tag er dâ beleip;
wunder man dâ zuo treip,
pfert, rinder unde vich.
ûf mîn wârheit ich gich,
waere got in dem muot,
daz er solch gewunnen guot
ze nutze liez gedîhen,
des sich der mensch verzîhen
under sînen danc muoz,
sô waer armüete buoz
worden ôsterrîche,
wurd von roube iemen rîche.
wellende man kêrt in dem lânt,
nieman man dâ vant,
der dem gelîch gebârte,
daz in sîn verlust beswârte.
die wîl der künec dâ lac,
manic zag erschrac
der maere, diu man dô vernam.
künec ruodolfen ein bote kam,
wider in der jach,
daz er sich riht darnâch
unde sich bereit ze wer
gegen dem iteniwen her:
ez vüer dâher mit maneger rotte
von branburge marcgrâf otte
mit manegem sahsen vrechen
unde wolt den ôheim rechen.
dô künec ruodolf daz ervant,
hinder sich er boten sant
in stîre unde in ôsterrîch
unde ze bischolf vriderich,
der salzpurgaere hêrren,
ir triwen unde ir êren
bat er si gedenken,
daz rîche wolde krenken
von branburge marcgrâf ott;
daz enpôt er in sunder spot
an ir êr unde an ir triu.
vlîziclichen mant er siu,
swen si die botschaft vernaemen,
daz si zehant kaemen,
swâ si in vunden,
an den selben stunden
bereite sich meniclich
in stîre unde in ôsterrîch
zeiner niwen hervart.
der von salzpurc selbe wart
zuo der reis bereit.
dem teten gesellikeit
von gurke bischolf johan,
ouch wold er hinder im niht lâzen
den bischolf von kiemsê,
ez tete im wol oder wê,
er muoste mit im die vart,
unde von seckou bischolf wernhart
vuor dâhin durch sîn gebot
unde von lavent bischolf herbot
mit der helfe vuort er dan
werlicher wol driu hundert man.
hin vuoren si mit schalle
die von ostrîche alle
unde ouch die stîraere.
man sagt in daz der künec waere
bî dem schazlabs nâhen:
nû begunden si gâhen
bî nacht unde bî tac,
unz si kômen, dâ er lac.
er enphienc si mit vröuden.
michel was daz geuden,
daz der künec enpôrte,
dô er gesach unde gehôrte,
daz si ze helfe dem rîche
waeren komen sô êrliche.
niht lenger er dâ beit,
hin nâher baz er reit,
daz her er legen bât
bî zedlitz ûf daz wismat.
Klxvii . ouch begund sich her enkegen
der marcgrâve legen
hinze kolne an der wîle.
niht envollen ein mîle
was dâ zwischen in.
beidiu her heten sin,
ez möht daz nieman understen,
dâ müest ein ander strît ergên,
unde bereiten sich dâr zuo.
nû hôret, waz dâ tuo
bischolf brûn, der wîse:
er kom geriten lîse
in des kunigs her mit geleit,
zuo dem von salzpurg er reit,
den bât er an der stunde,
daz er sich underwunde
der teidinc von des kuniges wegen,
als dâ billich sullen pflegen
bischolf unde ander pfaffen;
sô wold er enhalp schaffen,
daz im gevolget wurde.
ez waer ein swaere burde
dem kinde ze tragen,
dem dâ sîn vater was erslagen.
ob ez hin nâch dulden müeste,
daz im wurden wüeste
sîniu erbelânt;
daz waer niht wol bewant.
wand swaz gegen dem rîche
hete vrevelliche
künec ottacker begangen,
des het er buoz enphangen,
der den künec solt genüegen.
möht ez sich anders gefüegen,
man solde darûf,
daz zwischen in bêden
der haz wurde drât
verriht mit hîrât.
der rât den vürsten allen
muoste wol gevallen:
si ahten daz gemeiniclich,
ez vüegte niht dem rîch,
daz der hôhist amtman,
der dem rîch waer undertân,
sîner lânde wurd enterbt
unde in kindes wîs verderbt.
swenn êz ze sînen tagen kaeme,
ob denn der künec von im naeme
bezrung nâch der vürsten bet,
ob er sich an ihtiu het
gegen dem rîche uberdâht,
daz daz wurde brâht
zeinem guoten ende,
die sach under die hende
nam bischolf vridrich von salzpurge.
zdem marcgrâven von branburge
des morgens riten dan
von gurk bischolf johan
unde von seckou bischolf wernhart.
an werken unde an wort
si wâren witzic unde kluoc.
diu rede mit gefuoc
wart von in an gevangen
gegen marcgrâf otten dem lângen,
dem sîn triwe daz gebot,
daz er nâch des kuniges tôt
sich sîner kinde underwant.
beidiu liute unde lânt
zôch er in sîn gewalt.
Ottacker der vürste balt,
dô er schiet von dem lîbe,
er lie bî sînem êwîbe
zwô töhter unde einen knaben.
noch mê sach man in kinde haben
ûzerhalp der ê.
die vürsten, die ich nand ê,
reten darûf,
wie getân êre
der verweisent künec junc
dem rîche ze bezzerung
ze tuon willen haete
vür sînes vater missetaete
unde ouch vür den schaden,
daz er mit gnâden
belibe bî dem rîche.
dagegen wîsliche
der von branburc sprach:
 <leit unde ungemach
von des kuniges reisen
ist disen weisen
umb sust ze vil geschehen.
des mac ich wol jehen,
wand ich weiz ez vürwâr.
dô im der künec ze vâr
von swâben her nider kom,
âne reht er im nam
vier ahtpaeriu lânt,
diu dâ dienten sîner hant.
darnâch er im den vater sluoc.
des dûht in dennoch niht genuoc,
er entaet im mêre
herzenleit unde sêre
dâher mit sîner reise,
dâ von manic witib unde weise
in bêheim ist gemacht.
gehoenet unde geswacht
sint âne schulde disiu kint.
alle, die bî triwen sint,
die sol unbilden daz .>
 <bedenkt iuch, hêrre, baz,>
sprach bischolf johan,
swaz daz rîche hât getân,
des ir, hêrre, jeht,
ez sî geschehen âne reht,
der gewizzen sît ir niht vrî,
wie ez dâr zuo komen sî.
wand iu ist daz wol kunt,
ze wie maneger stunt iwer ôheim
künec ottacker von bêheim,
dem got müeze gnâden,
zdes rîches hoven wart geladen:
dar ze komen er versmâhte;
unde wie er sich darnâch vergâhte,
daz er zebraeche die suon,
daz stêt uns pfaffen niht ze tuon,
daz wir daz allez sagen,
wan daz ich râte ze verklagen,
swaz enther geschehen ist,
möhte man deheinen list
erdenken unde ervinden
zwischen dem rîche unde den kinden,
dâ von si verdurben niht.
hêr von branburg, iu ist enwiht
dem rîche widerrîten
unde mit im ze strîten.
wand swaz der künec hât getân,
daz ist nâch rât ergân
der vürsten über al,
die dâ gehôrnt zuo der wal.
wolt ir daz widertrîben,
des möht ir belîben
zejungest in dem drange.
sô wizzet ir wol ange,
daz iuch nieman vor im wert,
sît vor dem rîche unernert
der hôhe künec ist beliben.
von gemache wurdet ir vertriben,
swen sich der künec mit ungenâden
legte ûf iwern schaden.
Klxviii . dô sprach der marcgrâf otte:
 <diser red ich niht enspotte:
swenn ich des rîches huld verlur,
dâran ich grôzen schaden kur,
wand mir der künec waere
zeinem vînt ze swaere.
doch wizzen daz die vürsten wol-
ob ich ez mit in erziugen sol,
sô müezen sis gedenken-
daz ich hân lâzen krenken
mîner rehten swester suon,
daz man mich dâr zuo tuon
nihtes hât gesehen;
swie vil mir leides ist geschehen
an künec ottackern dem hôchgeborn,
ob ich daz nû het verkorn,
nû wil der künec niht erwinden
verderbnus an sînen kinden:
ê ich diu lâz verderben,
ê wil ich mit in sterben,
wand sîn ist nû gar ze vil.
dârumbe muoz ich unde wil
durch disiu kint, mîn mâge,
setzen ûf die wâge
beidiu gewin unde verlust,
wand mîner vröuden brust
an künec ottackern ist ergangen.
hiete künec ruodolf gevangen
bî im an dem strît
sînen sun zuo der zît,
dô man im den vater sluoc,
sô waere des schaden genuoc,
der in bêheimlânde ist getân .>
dô sprach der bischolf johan:
 <bedenket iuch, hêrre, baz
unde habt der bêheim rât umb daz,
als mîn her von salzpurg an iuch
suocht .>
 <her von gurke, sô gemocht
belîben hie die wîle,
unz ich mit balder île
ervar der bêheim willen .>
 <ich enlâz mich niht bevillen,>
der bischolf johan sprach.
den bischolfen guot gemach
die nacht wart geschaffen.
leien unde pfaffen,
die zuo der bêheim rât gehôrten,
dô si der teidinge bekorten,
daz der von salzpurge
suocht gen dem von branburge
umb die ebenunge,
alte unde junge
dem marcgrâven lâgen an,
daz er dem bischolf johan
der teidinge taete stat.
si waeren urliuges sat
gewesen nû vil lânge stunt:
sît künec ottackern ie wart kunt
Stîre unde ôsterrîch,
sît heten si geruochlich
ein ganzez jâr nie gelebt.
ir aller wille darnâch strebt,
daz ez in minne wurd gesezt;
si vorhten werden gelezt,
ob ez von der vürsten nît
aber kaeme zeinem strît.
Klxix . dô des morgens der markîs
der bêheim unprîs
unde ir zageheit vernam,
zden boten er hin wider kam,
die der von salzpurc sande dar.
er sprach: < ir hêrren, nû nemt war,
daz ir uns rât daz beste,
ir sît an triwen veste.
von iu beiden hân ich daz vernomen,
dârumbe ir sît her komen
von dem von salzpurge,>
sprach der von branburge,
 <daz wir ebnung unde suon
nâch rât der vürsten tuon.
nû ist er triwen sô vol,
daz man im ze vordrist sol
gerne dâran volgen,
der künec ist erbolgen
disem kinde âne nôt:
lit sîn vater von im tôt,
dâ gehôrt ergetzung nâch .>
bischolf johan dô sprach:
 <von branburge hêrre mîn,
ir sult des gewis sîn,
als verre mich leit mîn sin,
daz ich des gerne vlîzic bin
durch daz reht unde iu zêren
gegen mînem hêrren
von salzpurge dem bischolf,
daz er gegen künec ruodolf
die sache wandel alsô,
daz er durch liebe noch durch drô
ab der rehtikeit iht wenke,
daz er dâran gedenke,
daz ir im des welt getrûn.
ouch sult ir bischolf brûn
unde bischolf tobyam von prâg
noch an disem tag
mit uns dâhin lâzen kêren
unde noch zwêne hêrren,
die iu vüegen dâr zuo,
daz iu die morgen vruo
herwider kunt machen,
mit wie getânen sachen
man des dinges welle beginnen .>
mit urloube unde mit minnen
teten si widerkêr,
von dann si wâren komen her,
ze bischolf vriderîchen.
dem sagten si besunderlichen
von worte ze wort
die red unz an ein ort,
wie ez dort geredet waere.
lât iu kurzen diu maere,
wie der haz naem ein ende.
der bischolf under die hende
nam die sache von in beiden.
daz wart alsô gescheiden.
dâr zuo treip ouch vlîziclich
von nurenberc burcgrâf heinrich,
der dâr zuo wol gerâten kunde.
ez kom dâr zuo in kurzer stunde,
daz si an vier vürsten liezen,
swie sô die sache hiezen,
die zwischen in waeren geschehen,
die vier solden daz besehen,
daz ez von in wurd geleit
nâch got unde nâch der gerehtikeit,
als verre sô ir triwe mant.
die vier ouch wurden genant:
des rîches halp genomen wart
von tyrol grâve meinhart
unde von nurnberge der burcgrâve;
sô nam von branburc der marcgrâve
an des jungen kuniges stat
bischolf brûn, den sîn vater hât,
künec ottacker von bêheim,
besunderlichen in geheim
durch die witze, der er pflac;
mit dem kom ouch ûf den tac
der marcgrâf mit dem pfîle.
daz wart an der wîle
beidenthalp verschriben,
unde ouch ob si beliben
mit einander unvereint,
sô wart in bescheint
der von salzpurc zeinem überman.
der spruch darnâch wart getân
über drî tag.
die verrihtung ich iu sag.
Klxx . der sun, den künec ottacker liez,
Wenzlâ der selbe hiez.
vruotic was er unde balt,
in gefüeger gestalt
des lîbes unde der jâr.
ouch liez er zwô töhter klâr,
der was dannoch diu eine
ze guoter mâze kleine,
diu solde nû sîn worden;
in sant klâren orden
stuont zuo der wil ir sin.
datz sant vranciscus vuor si in.
daz klôster in prâge lît.
ich hôrte aber sît,
daz ir der orden waer unmaere,
wand ir wart ze tragen swaere
des magetumes burde.
wie si des entladen wurde,
daz mac ich sô blôz niht gesagen,
man sol datz prâge drumbe vrâgen,
dâ weiz man wol ir leben.
doch wart si aftendiu gegeben
hinz pôlân herzog bolezlâ.
nû laz wir si belîben dâ
unde sagen von der andern magt.
von schulden diu behagt
allen den, die si sâhen:
tugent unde klârheit ir die jâhen,
dâr zuo kiusch unde zuht
lac an ir mit genuht.
diu gewizzen, ungehoene,
Agnes hiez diu schoene.
die dâ machten die suon,
nû hôret, waz si tuon,
Klxxi . unde wie siz âne viengen,
die mit der schidung umbegiengen.
ez wart alsô verrihtet dâ,
daz der junc künec wenzlâ,
swes der was entsetzet
solt werden ergetzet
mit des rômischen kunigs kinde.
dehein sô klâr ich nindert vinde,
dâ ich die minniclichen
muge zuo gelîchen.
an ir mit vollen lac
allez, daz man mac
geprüeven an schoenen vrouwen.
swer si die leng begund an schouwen,
der vergaz aller der sorgen,
die in im lâgen verborgen.
maneger wünscht in sînem herzen,
daz er lîden solt den smerzen
unde des jungen kuniges nôt,
daz sîn vater tôt
vür künec ottackern waere,
daz in diu saeldenbaere
des schaden ergetzen solt:
hiet er tûsentstunt mê gedolt
leides von künec ruodolfen,
des waer im alles geholfen,
swenn er mit ir solt wonen,
sô daz si im ze konen
vür den schaden waer gegeben.
sîn herze muost in vröuden sweben,
dô er si ersach,
von der sîn ungemach
unde sîn herzenleit verswant.
Guote sô was si genant.
Klxxii . ouch wart diu meit kluoc,
der ich ê gewuoc
irs vater volliclich
ergetzet von dem rîch:
deheine sache west er,
dâ er sîns eidems swester
bezzer ebenung möhte mit getuon,
denn daz er si sînen suon
liez êlichen nemen-
des mocht si wol gezemen-
Ruodolf er nâch dem vater hiez.
diu saeld im solhiu zil stiez,
als ich hân vernomen,
daz er was volkomen
lîbes unde muotes.
iedoch was sô vruotes
under sînen kinden niht,
als diu wârheit vergiht,
als der herzog albreht,
daz ir noch wol geseht
unde gehôrt hernâch.
dô diu schidung geschach,
der hîrât beider wart gesworn
von den vürsten hôchgeborn,
daz ez komen solt ze schulden.
ouch lobt ez bî des rîches hulden
der künec, wand er sol niht swern,
vür daz er in gewern
daz rîche hât gevazzet.
ob man dâran iht lazzet,
swaz diu gehiwer
sol ze heimstiwer
von irm vater enphâhen.
nein zwâre, si jâhen,
als ich hernâch hôrte sagen,
die der ebenunge pflâgen,
die hiezen verschrîben,
ez sold alsô belîben,
swen diu wolgemuote
diu küneginne guote
in bêheim wurde vrouwe,
daz lânt enhalp tuonouwe
solde ir pfant wesen.
der sumen hân ich niht gelesen,
wie vil des guotes waere,
daz diu saeldenbaere
von irem vater solde haben.
der verrihtung si ein ende gâben,
sô daz man ez verschreip.
der künec niht lenger dâ beleip.
vlîziclichen er bât,
daz hinz der iglâ in die stat
der künec sîn eidem kaeme
unde dâ sîn tohter naeme
unde sîn swester sînen suon.
vil gerne sach man si daz tuon,
daz ot er daz lânt rûmte.
dâran er sich niht lenger sûmte.
Klxxiii . daz her des morgens ûf brâch
unde vuoren her ze der iglach.
der künec sich dâ nider liez,
sîne tohter er hiez
von wienen vüeren dar.
ein wunniclichiu schar
volget ir von vrouwen mit.
aller vrôlicher sit
sach man die vrouwen pflegen,
dô si vuoren, under wegen,
die kômen vil schiere,
maneger hande ziere
si legten an ir lîp,
dâ diu saeldenrîchen wîp
die man mit erheizent
ûf die minne unde si reizent
ze menlichen siten.
ouch kom dâher geriten
diu künegin von bêheim,
diu hete sich dâheim
gemachet zinzerlich.
si gebârt senlich,
als die witiben tuon sullen,
ir antliz sach man behullen
ein sloier klein unde wîz,
dardurch gâben glîz
ir wengel rôsenvar.
swâ diu erschînen bar,
swes ouge dâhin strûchte,
dâ sich der sloier entlûchte
unde von irn wengelîn verruct,
der wart sô gar verzuct
in vröuden hôch enpor
unz in den dritten kôr.
ouch kom zuo dem mâle
von ir minn ein strâle
in sîn herze geflogen.
si het ûz sender nôt gezogen
einen halbe tôten man,
het er si gesehen an.
ouch kom mit ir diu trût,
herzog ruodolfes brut,
unde ir sun, der bêheimherre.
wie man die hôchzît vür kêre,
daz wirt iu wol gesagt.
des morgens, dô ez tagt
unde man die messe vernam,
zuo einander dô kom
diu messenîe über al.
michel wart dô der schal,
dô sich an vie daz dinc.
dô wart gestreut ein rinc
von hern unde vrouwen wunniclich.
von basel bischolf heinrich
tete in die ê bekant.
darnâch huop sich zehant
ein grôzer buhurt.
an den bêheim man spurt
vil bezzeren gelimph
ze buhurdiern in schimph
denn zernstlichen strîten.
sich huop nâch ezzens zîten
ein tiostieren grôz.
den künec des niht verdrôz,
er gienc zuo den vrouwen
mit den rittern schouwen,
dâ man si an irn gemach
in kurzewîle sitzen sach.
Klxxiv . der künec schuof dô,
daz iemer zwischen zwô
ein rîter nider saz.
dô stuont ich unde maz
in mînen gedanken,
daz die vrouwen blânken
wâren geparrieret,
als diu heide stêt gezieret
mit swarzen kolrôsen
unde mit wîzen zîtelôsen:
sô schein bî den vrouwen klâr
von harnasche ramvar
maneges ritters vel;
den heten ouch die kel
gedruct die herseniere.
künec ruodolf der ziere
saz sîner tohter swiger bî.
ungebaere was er vrî.
mit maneger rede lôsen
begund er mit ir kôsen,
er sprach: < vrouw, sît ir des wizzenhaft,
swen man toetlich vîntschaft
in suone verrigelt,
die bestaetigt man unde versigelt
ze jungist mit dem kus.
woldet ir alsus
gegen mir tuon,
sô west ich wol, daz diu suon
zwischen uns âne schranz
staete waere unde ganz>.
hoflicher red er genuoc
gegen ir gewuoc,
wand er het ze schimph
liutsaelikeit unde gelimph.
swaz er gegen ir sprach,
dâ verdâht si sich unlânge nâch
unde antwurt ims mit güete.
ob dâ von sîn gemüete
ir minne iht verkêre?
jâ zwâre, dô diu hêre
im in diu ougen gleste.
unde waer er niht sô veste
gewesen an staetikeit,
ir minn hiet in verjeit
in solhen gedanc,
daz er vil lîht ein wanc
het getân von staetem muote.
sîn tohter vrouwe guote
unde der si gemehelt het,
diu sâzen an der stet
niderhalp der küneginn.
welher rede si beginn,
swer daz solde hân vernomen,
der waere lachens wol bekomen.
daz si an witzen unde an jâren
beidiu kint wâren,
dem teten si gelîch:
si reten kintlich.
ir wirte dô diu meit
von iren tocken seit,
wie die waeren gestalt.
dâ enkegen er ir vor zalt,
waz sîn sprinz hiur het gevangen.
si liezen wênic sich belângen
senlichen nâch einander:
als schionatulânder
tete nâch sîner vroun,
der klâren sigoun,
in ir kintlichen jâren,
dâr zuo disiu wâren
bî ze kranken witzen.
niderhalp sach man sitzen
Ruodolfen den herzogen,
des herze het an sich gezogen
als ein acstein
diu hôchgeborne rein,
von bêheim des kuniges tohter.
mit deheinen dingen mocht er
ir des enphliehen,
si begund in ziehen
in ir minne ric.
manic senlicher blic
wart von irem man
an die süezen getân.
swaz er wider si geret,
des wart im sâ zestet
von der minniclichen
geantwurt güetlichen.
ich waen, daz man an kinde
niemer mê bevinde
süezer red noch schoener sit.
si möht dâ hân betwungen mit
eines engels gedanc,
daz er von himel einen wanc
durch si getân het herab.
die süezen er nie begap
mit herzen noch mit ougen.
dicke wünscht er tougen,
daz der tac ein ende naeme,
dârumbe daz er kaeme
der guoten alsô nâhen,
daz er si möht umbvâhen
unde daz im sender nôt
büezen sold ir mundlîn rôt.
Klxxv . wir sullen under wegen lâzen,
die dâ niderhalp sâzen,
waz von den hubscher red ergienc.
dô sich der âbent âne vienc,
künec ruodolf niht lenger beit,
mit urloub er dannen reit
zder herberg an sînen gemach,
dô man die nacht komen sach,
dô wart dem künec wenzlân
des vil guote stat getân
unde der triutinne sîn.
ob si von irm sprinzelîn
iht heten ze reden mêre?
wand er unde diu vil hêre
an ein bette wurden geleit.
wie getâner gesellikeit
si des nachtes pflâgen?
dâ von sô hôrt ich sagen
ir meizoginne alsus,
daz manic halsen unde kus
waer verslâfen von in.
vroun agnesen vuort man hin
ze herzog ruodolfen.
dem wart dâmit geholfen
aller sîner swaere,
daz im diu saeldenbaere
komen was sô nâhen.
halsen unde umbevâhen,
kussen unde triuten
von den zwein jungen liuten
geschach des nachtes vil.
wer ist, der des iht wil,
ob dâ anders iht geschach?
dâr zuo si heten guot gemach.
swie doch diu reine
was ze junc unde ze kleine,
daz ûz irem zartem lîp
wurde gemacht ein wîp,
iedoch sô het er si gewent,
daz si sich sêre nâch im sent
des morgens, dô er von ir schiet.
swer den rât ie geriet,
der verdienet iren haz.
ir sweher waer des verre baz
komen ziren hulden,
daz von sînen schulden
ir vater tôt was gelegen,
denne daz er ûz ir pflegen
den man wolde vüeren.
nâch im begund si rüeren
diu gewaltigiu minne,
ein rehte suenaerinne
zwischen wîbe unde man.
si wânt mit im besezzen hân
daz wunnicliche paradîs.
die selben vröud ich prîs
vür alle, die ich indert weiz.
swem diu minne tuot sô heiz
nâch einem süezen zarten wîbe,
daz er sich an der lîbe
minniclich erküelen sol,
wol im hiut unde iemer wol,
dem daz ist beschert,
daz im diu vröude widervert,
Klxxvi . als den geschach, diu dâ lâgen.
dô ez begunde tagen,
dô muosten si erwachen,
wand sich begund ûf machen
des rômischen kunigs her:
werâ, hêrre, werâ wer,
daz den künec des iht gezem,
daz er sînem eidem nem,
dem künec von bêheim, sîn konen,
wie sol er der entwonen?
dâr zuo arbeit gehôrt.
dô er des slâfes wart gestôrt
unde der geselleschaft beroubt,
dô wart im erloubt,
daz er sich urloubt von ir.
er sprach: < vrouwe, du solt mir
hinnen vür des getrouwen,
daz ich vür alle vrouwen
dir alein wil dienen>.
dâmit kêrt si gen wienen
unde er gegen prâg,
herzog ruodolf mê witze pflac,
des was sîn urloup dester lenger
unde diu klage dester strenger
zwischen in beiden,
dô si sich muosten scheiden,
künec ruodolf niht lenger beit,
gegen ôsterrîch er reit,
an der selben vart
meniclich erloubet wart,
daz si mit urloup riten heim,
dô vuorten die von bêheim
ir vrouwen an irn gemach.
ez gestuont unlânc darnâch,
daz si des witibentums verdrôz.
si wolde werden genôz
der geselleschaft,
die mit der konschaft
kômen zuo dem himel.
den ram unde den schimel,
den si vor leide an ir truoc,
ab irem velle si twuoc
unde begund irn lîp den minniclichen
ze süezen vröuden strîchen,
vil gerne hiete si gesehen,
daz daz waere geschehen,
daz ir genôz waere komen
unde si hiete genomen,
dô sich der dô soumte
ze lânge, si goumte
in ir herzen tougen
unde suochte mit den ougen,
ob si zuo der stunde
den iht nâhen vunde,
der des wert waere,
daz im gelucke baere
daz heil unde die saelikeit,
daz irem herzen beheit.
daz bîten dûhte si ze lânge,
wande ir der minne zange
tete vil manegen zwic;
si vie si an ir stric
unde machte si an witzen blint:
als noch tuont diu kint,
diu dâ grîfent in die gluot,
sô si niht sint wol behuot,
solch grîfen man an ir spurt:
ir hôher edel unde ir geburt
dâ gedâht si nindert an,
dô si iren suppan
sô herzenlichen minte.
ey, wie si sich übersinte,
daz si den zaewisch ie genam,
der ir zder ê niht gezam.
Klxxvii . < sim, minne, sage mir,
warumbe hât man dir
ie sô süezen nam gegeben,
daz du niht kanst widerstreben
sô getânen dingen,
diu dich ze leide bringen?
dich solde wol verdriezen
dîn süez honic ze giezen
unde mischen zuo der gallen,
daz du den vrouwen laest gevallen,
daz in billich waere
widerzaem unde unmaere.
du muost sîn gegen mir enkelten,
unde sold ich kunnen schelten,
daz wurd an dir erzeiget>.
vil schiere dô gesweiget
mich vrouwe minne unde sprach:
 <
Ottacker, dir ist alze gâch
gegen mir ze zurn,
swaz dir inz gehurn
kumt, daz redestû vür dich,
du strâfest alze sêre mich
unde laest mich niht ze rede komen,
ich hân alsô von dir vernomen,
daz sich diu künegin übersan,
dâ gebest du mir schulde an.
dâran tuost du mir gewalt.
daz ist wâr, mîn kraft ist manicvalt,
ich hân ouch wol die kunst,
daz ich der süezen wîbe gunst
nâch mînem willen riht,
irret mich sîn oft niht
mîn gespil, die du wol kenst,
ich weiz wol, daz du si nenst
Ungebitikeit.
schaden unde herzenleit
tuot si mir ze maneger stunt:
swenne ich hân enzunt
mit der minne gluot
des wîbes herz unde muot,
unde den man danne suoche,
dâ ich si wol mit beruoche,
unde den dâr zuo binde,
daz er sich ir underwinde,
mit dem ir êr behalten waere,
sô kumt mir zuo gevaere
diu ungebitikeit mit île
unde laet mir niht der wîle-
vil tiwer ich daz ackel-
daz ich mit mîner vackel
des wîbes herze unde des man
stôz mîner tugent viwer an.
wande zuo swelher stunt
si von mir werdent erzunt,
sô wont in herzenliebe bî,
valscheit si belîbent vrî,
si sint ouch holt unde getriu,
wand ich ûz vieren mache driu,
sô daz der man unde daz wîp
zwô sêle werdent unde ein lîp.
des irt mich dicke ungebit:
diu kumt mit irem gaehem sit,
dâ von des wîbes hôher muot
belîbet dicke unbehuot.
dâ von lâz mich dîns strâfens vrî,
sît ich dâran unschuldic sî,
swâ die vrouwen nider sîgent
von werdikeit unde stîgent
ab der banc ûf den schamel
unde ab irem hôhen hamel
ûf die erden nider .>
dô sprach ich hinwider:
Klxxviii . < zwâr, mîn vrouwe minne,
nû dunket mîne sinne,
diu beredung sî enwiht,
wand man der ungebite giht,
swaz si dinges trîbe
zwischen man unde wîbe,
dâ sîstu selbe schuldic an.
wande swâ sich vlîzt der man,
daz er mit werke tuot dîn willen,
sô laest du dich niht bevillen,
er kome von den schulden
sô gar ze dînen hulden,
daz du dich durch in vergizzest,
sô daz du niht ebene mizzest,
ob dir sîn werc beheit,
daz des wîbes werdikeit
mit im unverschert belîbe,
sô daz si irem lîbe
die geselschaft hab gefüegt,
der irer êre niht genüegt,
wand si dâ von wirt versalt .>
dô ich ir daz vür zalt,
dâmit brâht ich si ûf die vart,
daz si mir nâch jehund wart
unde aller dinge geheln.
si sprach: < ich, minne, kan steln
mit mîner werke süezikeit,
swaz in dem herzen wirt geleit
witz unde guoter sinne.
des brâht ich wol inne
den wîsen salomon
unde den starken sampson
unde vroun dydon, die künegin,
die von minniclichen pîn
ir leben verlôs,
dô si eneas verkôs.
sît sich die muosten mir ergeben,
wie möhte danne widerstreben
mîner kraft, sprach diu minne,
von bêheim diu küneginne?
dô mîner süezikeit gelust
kom mit gewalte in ir brust,
ir herz er dârinne spielt:
swie lânge si sich vor enthielt,
si liez den zaewisch drinne hûsen,
swie doch begunde grûsen
ir êren darab
diu klage unde diu ungehab,
die si nâch künec ottackern truoc,
niemer mê si der gewuoc,
alsô ich si ruorte .>
wand er mit werken volfuorte
sô gar iren willen,
daz si sich liez niht bevillen,
swarnâch stuont sîn muot,
daz dûht si allez guot.
swie si doch was dâmit gehônt,
sô hiet si gerne gekrônt
vür den sun den man.
swie gerne si het daz getân,
dô enmocht sîn niht geschehen,
wand man muos in bêheim sehen
manegen hôhen hêrren,
der an guote unde an êren
wol was sîn ebengenôz.
der unwille was grôz
gegen der künegin: umbe daz
wâren si ir gehaz,
daz si den zaewisch êlich nam.
mit sînen witzen er kam
zuo den aller besten
burgen unde vesten,
die der künec dâ haben sol.
arger liste was er vol.
man muost im daz vertragen,
wand er mit sînen verchmâgen
besazte in dem lânt
die besten bürge, die er vant,
unde hiez im selben dâmit swern.
gewalticlich begund er zern
des kunigs guot unde sîn hab.
sîner swester er eine gap
hêrren roznat,
hêr dietrich spazman die ander hât.
sêr er vurdert sîn geslehte.
dâ von pflac er grôzer mehte;
er unde sîn wîp, diu küneginne,
den künec heten inne.
harte klein er darûf,
wie sêre er versmâhte
den andern suppanen.
die begunden dicke manen
von rôm den künec ruodolfen,
daz er sînem eidem hiet geholfen,
daz er selben hêrre waere
unde des meizogen enpaere.
des was noch niht zît.
ez geschach aber sît,
dô sîn stat was.
an sich, nam unde las
Klxxix . der künec in sîner jugent
witze unde tugent.
tougenlich in sînem herzen
truoc er einen smerzen,
den er alsô hal,
daz er in vor verstal
sîner muoter unde ir man:
daz er muoste sehen an,
daz si mit sînem guote
wurben nâch irem muote.
swie sêr ez im was wider,
als er wol erzeigte sider,
von got er die witze het,
daz er dem nie gelîche tete,
daz in iht des beswârt,
daz gegen im begangen wart.
sîn herze doch dârumbe swar.
sîn muoter einen sun gebar,
der wart johan genant,
dâ von trûren verswant
dem zaewisch, sînem vater,
guoten willen hât er,
daz den selben suon
der künec sîn bruoder solde tuon
marcgrâven zuo merhaeren.
sô getân beswaeren
sîn muoter gegen im truoc,
dicke si des gewuoc,
si wold in mit vergeben
scheiden von dem leben,
daz si sicherlich
mit dem kunicrîch
den zaewisch möhte gemieten.
der sprach: < daz sol iu got verbieten!
wand swaz wir hie êren pflegen,
daz geschiht wan von sînen wegen:
swenne er danne sturbe,
daz lântvolc zehant wurbe,
daz wir wurden verstôzen
von disen êren grôzen,
die wir haben von im.
vrouw, dâ von niemer nim
solhen vürsaz ze dir,
der rede volge mir,
wand du dâmit niht guotes birst .>
si sprach: < zaewisch, du wirst
von im noch gemachet kranc!
ez stê kurz oder lânc,
uns geschiht noch von im leit,
mîn herze mir daz vil wol seit.
enruoche, wie guotlich er tuo!
kumt er iemer dâr zuo,
er erzeiget uns haz .>
er sprach: < vrouw, die rede lâz
under wegen belîben.
ich bin niht guot ze vertrîben!
ich hân ez alsô geschaffen,
daz ich mit leien unde mit pfaffen
mich vriuntlich hân verstricket;
ouch hân ich ez geschicket
in dem lând alsô mit vesten,
daz ich vor allen gesten
vertrîbens bin sicher.
ouch gaeb ich niht ein kicher
umb mîne hûsgenôzen,
wand swaz man siht der grôzen,
die sint mir almeiste holt,
alsô hân ich ez umb si versolt.
dârumbe sî dir unmaere,
ob er hiut gekrônet waere,
er müeste mich vür guot haben .>
guoten trôst si an einander gâben.
mit hûse wâren si ze prâg.
wie lâng er des kunigs pflac
unde wie gewalticlich
zuo bêheim daz kunicrîch
der zaewisch het in sînen pflegen,
daz lâz wir ieze under wegen
Klxxx . unde grîfen her wider,
wie die von ôsterrîche sider
vuoren wider heim
unde wie von bêheim
der rômische vogt
wider gen wienen zogt.
Klxxxi . dô des got het geholfen
von rôm dem künec ruodolfen,
daz er mit sigebaerer hânt
den künec von bêheim überwant,
unde dô hernâch sich vuogte daz,
daz der tôtliche haz
kom ze minne unde ze suon,
waz solde dô der künec tuon?
gegen wienen kom er gevarn.
swaz dâ geistlicher orden warn
unde ouch diu werltlich pfafheit,
die wurden dâr zuo bereit,
daz si im enkegen giengen
mit gesang unde in enphiengen.
vil glocken hôrte man dâ liuten,
man sach an den liuten,
daz si wâren vröuden vol,
als man billichen sol
gegen des lântherren kunft
nâch sô grôzer sigenunft.
dô er sus enphangen wart,
künec ruodolfen an der vart
diu grôze menge volgte dan
in daz munster, daz sant stephan
ist gewîhet zêren.
dâ danct er unserm hêrren
der gnâden, diu im was geschehen.
vröuden vil dô wart gesehen,
dô in diu küneginn enphienc.
mit irn kinden si gegen im gienc
unde mit maneger hôhen vrouwen.
man mohte dâ wol schouwen
vriuntliche blicke:
mit rehter liebe stricke
wâren verbunden
dô unde zallen stunden
ir beider herze sô gar,
daz iren vrum mit deheiner vâr
niht schuof an in diu unstaete.
Klxxxii . nû hôret, waz der künec taete.
er lie sich nider an gemach:
datze wienen man in sach
niht wan kurzewîle pflegen.
die sich sîn vor heten verwegen,
dô er der bêheim künec bestuont,
nû hôret, waz die nû tuont.
dô kom in kurzer wîle
der pfalzgrâf mit île
gevarn gegen wienen.
umb sînen sweher wold er dienen,
daz er im sîn habe mêrte,
sô daz er in dâmit êrte,
daz er im lîhe diu zwei lânt,
diu er mit sigebaerer hant
dem rîche het erstriten.
ûf den gedinc kom ouch geriten
von beiern herzog heinrich.
an den künec warp er sterclich,
daz er kêrt zim mit hîrât.
den künec er schiere des erbat,
wand man riet im ez ze tuon,
daz er herzog heinrichs suon,
herzog otten, der der eltist was,
sîner tohter eine ûz las
ze gemehel unde ze konen.
man sach si mit einander wonen
mit staeter triwen urhap.
herzog heinrich dem künec gap
die hantveste alle wider,
die er im gap, dô er vuor hernider
durch beiern ûf der tuonou vluot.
gegen dem künec verkôs erz guot,
daz er im an der vart gehiez.
daz tete er durch den geniez,
wand er het des guoten wân,
im macht der künec undertân
Stîr unde ôsterrîche.
si wurben listicliche
an den rômischen künec.
nû was ot er sô vrumic,
daz er sich lie niht überlisten.
er begund daz dinc vristen
von tage ze tac.
diu hêrschaft ze wienen lac
den winder unz in die vasten,
unz die dâheime wol gerasten,
die den herbst unde den summer
arbeit unde kummer
bî dem künec erliten heten.
die wurden dâ gebeten,
daz si ze hove kaemen
unde dâ hôrten unde vernaemen,
wie der künec diu lânt verrihten wolde.
swer dâr zuo komen solde,
unlânge sûmten sich die.
nû hôret, wie erz âne vie.
Klxxxiii . hie ze stîr zden zîten warn
zwên houbetman, die man bewarn
unde berihten sach daz lânt:
der eine von pfanberc genant
was der grâf heinrich;
dem half des vlîziclich
von pettou hêr hertnît.
ouch was zder selben zît
hie ze stîre lântschrîbaere
hêr kuonrât der hintpergaere.
den künec wîste man unde lêrte,
daz er diu beide amt verkêrte
unde ouch diu datz ôsterrîch.
der künec enphalch vesticlich
dem pfalzgrâven von dem bin
unde herzog heinrich, dem bruoder sîn,
unde dem von nurenberc, dem wîsen,
den man sach an witzen prîsen,
unde dem grâven von seine,
des witze wâren ouch niht kleine,
unde von salzpurc der bischolf
unde der kanzler, meister ruodolf,
zuo den schuof der künec rîche
etlich hern von ôsterrîche
unde etliche von stîrlânde-
der künec si bât unde mande,
daz si zuo den stunden
erdaehten unde erfunden,
mit wie getânen sachen
der künec möht gemachen
vride unde genâd,
sô daz dehein schad
vürbaz geschaehe in dem lânde.
die hêrren, die ich ê des nanden
mit grôzen witzen unde mit kerge
in herzog heinrichs herberge
datz hern paltramen
über ein kâmen
aller der sache,
diu ze suone unde ze gemache
unde ze vride gehôrte.
swer gerne vride stôrte,
dem gebôt man âne sûmen
daz lânt balde rûmen.
von in wart wol versliht,
swaz ê was unberiht.
den lândes vride muost man swern.
der künec hiez behern,
swer dâwider iht taet vürbaz.
manic vîntschaft unde haz
der künec versuonen hiez;
die buoz er beruofen liez,
swer den vride zebraeche,
wie man daz an im raeche
unde wie er wurde verdamt.
dem künec si stiften sîne amt
in ôsterrîche über al.
des kunigs lôz unde wal
hie ze stîre an dem amte meinte
einen man, dem er bescheinte
mit vriuntschaft ... sît.
er het sîn vor der selben zît
lutzel kunde gehabt:
von admunde den abt,
den macht er lântschrîbaere.
man giht, daz er geboren waere
von dem lânde hie;
unde dô er daz alter vie,
daz er solt witz wâr nemen,
dô liez er sich gezemen
witz in sîner jugent
unde aller der tugent,
die haben sol ein klôsterman,
unz daz der abt sich versan
unde ouch diu samenunge,
daz der selbe junge
vür si alle nutze waere,
daz er wurde kelnaere.
bî dem amt er sich enthielt,
daz er solher witze wielt,
dâmit daz klôster wart entladen
von gulte unde von grôzen schaden,
darin si gevallen wâren
vor bî manegen jâren
von der ebt unbesihtikeit.
nû pflac er grôzer arbeit
beidiu spâte unde vruo,
unz er daz klôster brâht dâr zuo,
daz si ir nôt überwunden.
unde darnâch in vil kurzen stunden
daz klôster âne abt beleip.
diu meiste menige dâr zuo treip,
daz er zabte wart genomen.
daz er des wart überkomen,
dâran geschach dem klôster wol:
bî sîner zît wâren sô vol
kesten unde keller,
daz des klôsters liunt heller
nie wart sît der zît lenge
sîner stifte anevenge.
er schuof des goteshûses vrum,
daz er von sînem wîstum
wîten wart erkant.
dô künec ruodolf daz ervant,
er liez in niht ab den wegen,
er müest ouch sîner amte pflegen.
dâran er in vil wol bewart,
dô er lântschrîbaere wart.
swaz in des urliuges werren
enzogen was dem lândes hêrren,
des brâht er vil herwider
in dem lânde; ûf unde nider,
wand in des der künec bât.
er enaht niht umb ein rôsenblat,
wer in dârumbe vêhte.
darnâch künec spehte,
wen er ze houbetman hie macht.
het er dârumbe iht gewacht,
daz endorft in wênic riwen:
an manheit, witzen unde an triwen
was er volkomen,
der dâ ze houbtman wart genomen.
hôret, wen ich meine:
hern otten von liehtensteine
diu êr enpholhen wart.
dâwider strebt er sô hart,
unz ins der künec muost betwingen.
swaz ein houbtman sol volbringen,
daz lând unde liuten nutze sî,
unde daz man doch dâ bî
den gewalt alsô trîbe,
daz ie der man belîbe
bî diu unde er haben sol,
swer daz taet, der vüere wol,
des selben lutzel er vergaz.
datz gretz er mit hûse saz.
swem iht gewaltes was getân,
daz daz wurde understân,
dârumbe het er lântteidinc.
wîslich berihte er daz dinc,
als in der künec gebeten het.
der abt von admund ouch tete
wîslich, swaz er solt.
etlich macht er im holt,
etlich wurden im ouch gram.
mit witzen er überkam,
swaz im was wider.
wie er gefüere sider,
daz gehôrt ir noch wol sagen;
ir beider wil ich hie gedagen,
des von liehtenstein unde sîn.
von dem künec unde der künegin
Klxxxiv . lât iu machen kunt,
wie si ze wien vertrîben die stunt.
dô der zît ein teil hin geswant,
der künec von rôme wart gemant,
daz er durch des bâbstes willen
sich lieze niht bevillen
sîn tohter ze geben
zêlichem leben
des karlottes suon,
unde swaz er dâran wolde tuon,
daz er daz liez zehant geschehen.
nû begund künec ruodolfen verjehen
sîn witze unde sîn sin,
ouch riet ez im diu künegin,
er gewunne der hîrât êre.
dô ensûmt er sich niht mêre.
ez wart bereit ân underwint,
swaz eines hôhen kuniges kint
ze solher verte haben sol:
manic soumschrîn vol
rîcher kleider wart geleit;
ouch wurden wol gekleit
die maget unde die vrouwen,
die man solde schouwen
des kunigs tohter volgen mit.
triu unde veterlicher sit
den künec gegen ir niht verdrôz;
diu küneginne jâmer grôz
unde klag ân underwint
leit nâch irem kint:
si enphant wol an irm herzen
des künftigen smerzen,
swen diu hinvart geschaehe,
daz si si niemer mê gesaehe.
doch muost ez alsô wesen.
nû wurden ûz gelesen,
die ûf den selben wegen
des kunigs tohter solden pflegen:
von gurke bischolf johan
unde ein hôchgeborner man,
daz was der grâf von sein,
an dem witz unde ellen schein,
unde meister ruodolf der kanzlaere
unde von wirtenberc ein degen maere,
den enphalch der künec in ir hende
sîn kint in daz eilende
ze vüeren unde bringen.
an deheinen dingen
wurden si versûmt.
dô diu juncfrou wienen rûmt,
von wîbe unde von man
wart ir nâch getân
manic segen guoter.
ir vater unde ir muoter
nâch vriuntlichem sit
ûf der reis ir volgten mit
hinz schadwienen her.
gegen wienen widerkêr
tete diu rômisch küneginne.
ein ieglich man sich versinne,
wie dem letzen waere,
dô diu saeldenbaere
von ir muoter muoste scheiden.
man sach an in beiden
von grôzer klage ungemach.
des kunigs kint man kêren sach
hin in welhische lânt.
künec ruodolf kêrt zehant
von wîbe unde von tohter hin
über den hartperc her in,
sus teilten si sich endriu.
künec ruodolf her vuor umb diu,
daz er des lândes pfâht
gewunne kund unde aht.
wand im was niht verdagt,
gekundet unde gesagt
von stîr des lândes . güete;
des vröut sich sîn gemüete,
dô er ez selb ersach.
er vuor algemach;
swaz dâ stete sint gelegen
über al bî den wegen
des gemerkes strich,
dâ diu lânt scheident sich,
die sach er alle besunder.
künec ruodolf der munder
her ze gretze kom gevarn.
alle die dâ wârn,
enphiengen in mit vröuden.
schallen unde geuden
wart dâ vil gehôrt,
daz daz lântvolc enpôrt
dankens der gnâden,
daz er si het entladen
der bêheim gewalt,
der künec ir het gevalt
unde strîtlich übervohten.
swaz sô si mohten
die armen unde die hêrren
dienstes an in kêren,
mit vollen daz geschach.
künec ruodolfen man sach,
datz gretz gewalticlichen
rihten arm unde rîchen,
ie dem man, swaz im gebrast.
bî der muore ûf die siben rast-
unz hinz judenburc
vuor der degen kurc.
dâ besant der künec maere
die von krein unde die kernaere.
die komen alle zuo im dar
unde nâmen vlîziclichen war
sîns gebots unde sînes willen.
ir deheiner liez sich bevillen,
er taete gern daz beste,
an swiu sô er weste
dem künec wol gevallen.
darnâch wart in allen
ze varen heim erloubt.
der êren unberoubt,
von admunde abt heinrich
künec ruodolfen vlîzlich
mit grôzer bete an lac
als lânge, unz er sich bewac,
daz er in dâmit êrte
unde ze hûse mit im kêrte
gegen admunde.
dô gewan alrêrste kunde
künec ruodolf der unverzeit
des mannes besihtikeit:
wand er erbôt ez im sô wol,
swaz ein wirt erbieten sol
einem gast, dâ solich êr an lît,
abt heinrich âne widerstrît
sich dâran sûmte niht.
wand er het volliclichen pfliht
mit dem hûsrât:
der zadel ûf hôher trat,
sît daz daz klôster ie gewan
ze hêrren den selben man.
künec ruodolf der wolgemuot
werc unde willigen muot
Klxxxv . datz admunde vant.
darnâch kêrt er zehant
ûz über den pirn.
ernehten unde erkirn
begund er, sô er beste mocht
des lândes site unde pfâht.
darnâch kêrte er ze tal
unde besach über al,
swaz dâ stete sint gelegen,
unde kom ouch under wegen
zuo im an der selben vart
datz linz der grâve meinhart.
der vernam dâ ze stet
sîn gebôt unde bet
unde nam des vlîziclichen war.
nû kom ein bote dar,
der brâhte boesiu maere,
dâ von herzenswaere
des kunigs herze sneit.
der bote vürwâr seit,
ez waere alsô ergân,
des kunigs sun, grâf hartman,
wolt gevaren sîn
ze tal ûf dem rîn
ûf einer zullen bî der nacht.
daz er sîn leider ie gedâht,
daz müese got erbarmen!
er het sich ûf den armen
geleinet an des scheffes want
unde was entslâfen ûf der hant.
ouch hete dem schefman
der slâf gesiget an,
daz er daz übersach,
daz daz schef zebrâch.
daz was wol geladen
unde gienc ze nâhen zuo den staden
Klxxxvi . ich sag iu, wâvon ez zebrast.
von einem boum ein grôzer ast
über daz wazzer hienc;
der selbe ast die zullen vienc
vor bî dem grans,
dô si dâran dans,
unde truoc si nider sô tief,
daz daz wazzer darin lief
unde daz diu zulle versanc.
dâ von leider ertranc
Hartman, künec ruodolfs barn.
alle die dâ wârn,
von disen grôzen herzensêren
begunden wazzer rêren
vor jâmer ûz ir ougen.
offenlich unde tougen
der künec grôzer klage pflac.
datz linze er niht lenger lac,
gegen wienen er vuor.
sîn herze im des swuor,
im möht niht leider sîn geschehen,
sô grôze tugent hôrt man jehen
dem, der dâ verdorben was.
dô diu künegin die brieve las,
daz ir sun waere tôt,
dô huop sich jâmer unde nôt.
ez erzeigte ir gebaerde
ir herzen beswaerde:
an gebaerde unde an stimme
vor grôzes jâmers grimme
viel si dick in unmaht.
künec ruodolf daz wol bedâht,
swie leit dem manne geschiht,
daz im daz vüeget niht,
daz er klage als ein wîp:
sînes tôten sunes lîp
klagt er menlichen.
die armen unde die rîchen,
die im ze sehen wolden klagen,
die hiez er stille dagen
unde sprach: < ez ist sô komen her,
daz uns got leides ouch gewer,
swenn er uns liebes vil getuot.
swer daz von im hât verguot,
daz ist wîslich getân .>
sus trôst er wîp unde man.
dô diu klage het ein ende,
künec ruodolf der behende
het maneger slaht getrehte,
wie er daz dâr zuo braehte,
daz mit vollem rehten
sînem sun albrehten
unde ouch ruodolfen
der lânde wurde geholfen,
diu er het ervohten.
sô si beste mohten,
betrahten si ez wîslich
er unde burcgrâf heinrich,
den man von nurenberge nant.
ir beider sin dô daz ervant,
swenn er von hinnen varen wolde,
daz er danne lâzen solde
sînen sun ze houbtman hie,
unz er die rede an gevie
mit den kurherren über al,
die dâ gehôrten zuo der wal;
die liezen sich des niht bevillen,
die gaeben im dâr zuo ir willen,
daz sîn kunicliche hant
lîhe diu selben lânt,
swem er si lîhen wolde.
wie daz ergên solde,
daz wart heimlich an getragen.
darnâch in vil kurzen tagen
mêrt sich des kunigs ungewin:
vrouw anne diu künegin
Klxxxvii . wart von siechtum sô kranc,
daz die erzte âne wanc
an irem leben verzagten
unde dem künec sagten,
si möhte niht genesen,
swaz der sêl möht nutze wesen,
daz man si dâran bewart,
dâr zuo der künec gebârt,
als der sich leides versiht,
ungewarnet liez er niht
die hôchgebornen vrouwen.
er sprach: < nû lât schouwen,
daz man iu ie wîsheit jach:
sît uns der tôt slîchet nâch
heimlich als ein diep,
sô lât iu wesen liep,
ob des an disem zil
got verhengen wil,
daz sich end iur leben,
sô sult ir darnâch streben,
daz ir ez alsô
schaft, daz diu sêl werd vrô
mit riu unde bîhte iwer sunden .>
der künec si begunde schunden
zallen guoten dingen,
swaz si der möht volbringen,
dâr zuo treip er si sêre
mit guoten raeten unde êre.
waz hülfe, ob ich lânge sag?
si bôsert sich von tac ze tag
an des lîbes maht.
mit grôzer andâht
wart der vrouwen leben
ein ende hie gegeben.
Klxxxviii . dô man in dem lânt
über al bevant
der küneginne tôt,
den hêrren dô gebôt
ir triwe unde ir zuht,
daz si des leides ungenuht
dem künec hulfen tragen.
si kômen dar durch klagen
die senlichen swaere.
ouch erzeigten die wiennaere,
daz in ir herze brâch
des kunigs ungemach:
vröude was in wilde,
man sach an der bivilde
got unde dem künec hôche dienen
in allen kirchen datze wienen
unde in ieslichem goteshûse.
darnâch wart âne pûse
gebalsent hêrlich
diu hôchgeborne lîch.
si wart ouch sâ zehant
gegen basel gesant,
dâ man mit wirdikeit
nâch alter gewonheit
bestaten sol zuo der erden
al die datz ach gekrônet werden,
ez sî wîp oder man.
nû lâz wir dâ von.
künec ruodolfen sîner swaere
hêr alber der buocheimaere
vil benam mit schimph:
liutsaelikeit unde gelimph
het er dâr zuo, als er noch hât,
maneger hande parat
dem künec si ze liebe teten.
dicke wart er gebeten,
daz er liez trûren under wegen
unde geruochte etwas pflegen,
daz dem rîche nutze wurde.
dô im diu leides burde
ein teil gesenftet wart,
dô gedâhte er der vart
gegen swâben hin wider,
wand man enpôt im her nider,
daz er sîn dinc darnâch sliht,
sich het übel geriht
sin veter von habspurc,
der waer an triwen worden murc
Klxxxix . gegen im unde dem rîch,
des hulfe im geselliclich
von vrîburc grâf egen,
ûf strâzen unde ûf wegen
liten von in grôze swaere
sîn unde des rîches burgaere.
den künec bezornte daz;
in übel er sich vermaz,
kaem er iemer ze lânde,
er geraeche sînen ande
an ir lîb unde an ir guote.
künec ruodolf der vruote
die hêrren zehant
über al besant:
wîslichen er in bescheint,
des er sich vor het vereint
unde des er sich vermaz.
in allen sagt er daz,
er wolde gegen swâben kêren;
die wîle solden si ze hêrren
sîn sun, grâf albrehten, hân,
der solt des rîches houbetman
die wîle wesen alhie,
unz sich vereinten die,
an den des rîches kur laege,
wer si dâr zuo diuhte waege,
dem diu êre wurd erkant,
daz er im verlieh diu lânt,
diu er mit ellenthafter maht
het dem rîche in braht.
sus enphalch er in sîn suon.
daz si ez gerne wolden tuon
mit triwen unde mit staete,
swaz er gebut unde baete,
des swuoren si im alle gelîch.
alsus rûmt er ôsterrîch.
Cxc . ich sag iu vürwâr,
künec ruodolf vierthalp jâr
in ôsterrîch vertriben het;
in der selben vrist er tete
vrum unde êr dem rîch,
wand er menlich
druct unde valt darnider,
die dem rîche wâren wider.
des sîn liunt noch hât prîs.
künec ruodolf der wîs
hiez der lântherren
etliche kêren
mit im unz durch beiern.
dâ begunden si sich zweiern,
der künec mit sîner maht
vuor, dar er het gedâht.
als bald er kom hinze swâben,
niht lenger wold er enthaben,
er bezzert unde râch,
swaz im zungemach
het getân unde ze widerdriez
sîn veter, der von habspurc hiez,
unde von vrîburc grâf egen.
er hiez in dar nider legen
ir stete unde ir veste;
iedoch si ze leste
ir verdienten schulde
gewunnen sîne hulde.
daz ditze geschach, des was vürwâr
tûsent unde zwei hundert jâr,
darnâch man achzic jâr spurt
nâch unsers hêrren geburt.
Cxci . des selben jares man sagte,
daz daz volc sô sêr verzagte
in rômonyola dem lânde,
sô wê tete in unde sô ande
der erdbidem überlast,
daz manic hûs dâ von zebrast
unde sich begunde rutten
von der erdbidem schutten,
vür des kummers genist
mocht daz volc deheinen list
anders gehân,
wan daz wîp unde man
vluhen ûz den steten,
dârinne si gewont heten,
ûz ûf daz gevilde,
unz in daz grôz unbilde
gotes güet erwant,
der drumbe wart gemant
unde manegen enden gêret,
unz er ir nôt verkêret.
Cxcii . des selben jâres ouch ergie
ein wunder grôz, nû hôret wie:
der hôhist künec der tâtraere
vernam gewissiu maere,
ez waer ein juncfrouwe
in solher schoenn anschouwe,
daz zuo der zît ir gelîch
nindert waer über alle rîch,
dem man si ze tohter nande,
in armenia dem lânde
dâ truoc er zepter unde krône
unde ranc nâch gotes lône
mit kristenlicher ê.
sô man dem tâtraer ie mê
von ir schoene seite,
ie harter in verjeite
in ir netz diu minne,
unz er al sîn sinne
darnâch wenden begunde,
wie er den list vunde,
daz si im wurd unde er ir.
nû wart sô grôz darnâch sîn gir,
daz er niht lenger wolde bîten.
ir vater er in kurzen zîten
sine hulde widerbôt,
unde ob er vor des tôdes nôt
wolt vristen sîn leben,
sô müest er im geben
sine tohter, die klâren,
dâr zuo sach man in gebâren
harte klegelichen
unde ouch die minniclichen.
si bâten got ir beider ruochen.
manegen end begund er suochen
über dise sache niwe
helfe, rât unde triwe,
waz er dâran solde tuon,
sît er der tâteraere suon
niht anders möhte gehân,
wan daz ein ungeloubic man
sîner tohter man wurde.
die grôzen leides burde
in sînem herzen er truoc.
bischolf unde pfaffen genuoc
begunden im den rât geben,
sît er niht möhte widerstreben
der kraft der tâteraere,
daz daz bezzer waere,
er gaebe im die schoenen,
sît er si wolde kroenen.
waz, ob got verhengen wolt,
daz er ir wurde sô holt,
daz in ir minne gelust
ûz des ungelouben verlust
braeht ze kristenlicher ê?
nû wolt der tâteraer niht mê
an den sachen sich enthalten.
mit heren manicvalten
kom er gestrîchen unde gerant
unz an armeniam daz lânt.
dâ begund er sich nider legen,
unz man im brâhte her enkegen
die hôchgeborne magt,
von der ich hân gesagt.
dô er si ersach,
sîn herze im verjach,
si müest iemer diu wesen,
mit der er wolde genesen
unde ouch sterben lîden.
durch iren willen wold er mîden,
swaz ir wider waere.
dô der künec der tâteraere
mit ir begunde wonen
als ein man mit sîner konen,
sô daz der man unde daz wîp
zwô sêle werdent unde ein lîp,
dô enzunde sich sô sêre
ie mêre unde ie mêre
sîn herze in ir minne.
des brâht er si inne
mit lîbe unde mit guot:
swarnâch stuont ir muot,
des wart si von im gewert.
ir herze ouch niht anders gert
wan sînes willen zaller stunt.
nû wart kurzlichen kunt
dem künec ein liebez maere,
daz diu vrouw wart swaere
unde eines kindes swanger
daz ouch si niht lânger
der natûr mocht widerstreben,
dô begunde ir got geben
ein kint, darab erschrac.
daz si niht tôt gelac
vor vorhten unde vor leide,
dô si die ougenweide
ersach an dem kinde,
des wundert mich swinde.
des kindes halber teil
was schoen ân alle meil;
der ander teil was rûch
an rucke unde an bûch
unde über al an dem lîbe.
nû prüevet, wie dem wîbe
waere von der gesiht.
dô der künec die geschiht
gefriesch, dem was leit.
sîm hôhsten rât erz seit
unde vrâgt si, wie er solde tuon
sîner vroun unde irem suon.
ir untriu in dô gebôt,
daz si ûf ir beider tôt
rieten alle gelîch.
si sprâchen: < künec rîch,
dîn wîp mit vremder minne
hât betrogen dîn sinne,
als wir dâ von haben vernomen.
waer ez von dînem lîbe komen,
des kindes gestalt
waer schoen unde unversalt,
als du bist an dînem lîbe.
der tadel ist von dînem wîbe .>
Cxciii . dô diu urteil wart gegeben,
daz man die vrouwen von dem leben
unde daz kint scheiden solt,
nû was er ir doch sô holt,
daz umb iren ungemach
der jâmer sîn herze brach,
der vrouwen hiez er sagen daz,
daz si daz weste, swaz
si wolde an in gern,
des wold er si gewern,
wan aleine umb ir leben,
si sprach: < sô si im vergeben
mînes lîbes sterben!>
si begunde an in werben,
daz er selbe zuo ir kaeme
unde ir rede dâ vernaeme.
nâch ir bet kom er gegangen,
bermiclich wart er enphangen.
ir rede si mit vorhten tete.
si sprach: < her, sît ich eine bet
hân von dînen gnâden,
sô solt du mich entladen
einer sorg an diser vrist:
sît ich zuo des lîbes genist
niht mac gehaben dînen willen,
sô lâ dich des niht bevillen,
mir werde mîn kint getouft,
sô daz ez werde bestrouft
in des toufes unde
der angebornen sunde .>
der bete si gewert wart,
ir kappelân an der vart
sich lenger sûmte niht,
zdes kunigs angesiht
sîne messe er begienc.
gotes lîchnam enphienc
diu vrouw mit andâht;
sô si beste maht,
got unde sant michêle
enphalch si die sêle
unde ir êre unser vrouwen.
nû wolde der künec schouwen,
waz getoufet hiez.
der priester niht enliez,
er tete dem wazzer sleht
mit dem segen sîn reht.
daz kint nam er in die hant,
got er vil tiwer mant,
daz er sîn selbes kraft bedaehte
unde dâ ze liehte braehte,
waz er hôher wirdikeit
an die toufe hât geleit.
al die daz kint sâhen,
vürwâr die des jâhen,
in waer ze sehen des kindes bilde
widerzaeme unde wilde,
als ich iu vor hân gereit.
in dem namen der drivaltikeit
wart gestôzen daz kint
in die touf ân underwint.
als balde unde als schiere
der kleine knabe ziere
ûz der toufe was komen,
dô wart im ab genomen,
swaz er an sînem lîbe hât
squâmes unde unflât,
sô daz sîn bitteriu gestalt
wart dâr zuo gezalt,
daz der künec muost jehen,
er hiete nie gesehen
kindes lîp sô schoenen.
alrêrst begund er kroenen
der kristen ê unde ir got:
er swuor unde lobte sîn gebot
unde alle, die daz zeichen sâhen.
îlen unde gâhen
ze sîner vrouwen er begund,
ir wang, ir ougen unde ir munt
vrôlichen er kuste.
niht baz in geluste,
denn daz er gewunn ir hulde,
daz er umbe unschulde
ir leben wolde hân verlorn.
diu vrouwe schiere het verkorn,
swaz er ir leides het getân.
si sprach: < hêrre, nû sich an
den gelouben der kristenheit
unde wie des toufes heilikeit
sêl unde lîp machet rein.
unsaelic, valsch unde mein
sint alle goter wider in .>
er sprach: < vrouwe, nû nim hin
mîn wârheit unde mîn triwe,
ich wil ein kristen niwe
werden âne widerstrît .>
er toufte sich in kurzer zît
selp zwelfte sîner genôz.
sîn vlîz der wart grôz
zuo dem wâren got.
der pfaffen êre unde gebot
behielt er mit staetikeit;
unde dô im wart vürwâr geseit,
daz got der dienest waer genaeme,
daz man mit vehten überkaeme
gotes vînt, die heidenschaft,
dô bereit er sich mit grôzer kraft
unde vuor gen baldac.
der soldan ouch niht lac
lenger, er macht sich her enkegen.
nieman mocht im des gewegen,
er müeste mit im vehten.
dô half got dem rehten
ande dem niwen kristen:
der soldan mocht sich niht gefristen,
er wurde von im überslagen.
der heiden dâ tôt gelagen
vünf unde vunfzic tûsent man.
der soldan kûm entran
mit verchwunden, die er hât,
in damascum die stat,
dâ starp er an dem zehenten tac.
der tâtraer künec niht müezic lac.
mir ist daz wol kunt,
daz er in kurzer stunt
mit sînem her kaem
hinz jerusalem.
die stat unde daz heilige grap
mit aller der heiden hab
macht er den kristen undertân.
dâmit schiet er von dan
heim in sîn eigen lânt.
Damasc diu stat wart ouch verbrant.
sus warp der gotes wîgant.
Cxciv . darnâch in dem
naehsten jâr
heten nît unde vâr
gegen einander unde zorn
die zwên künec hôchgeborn,
der von vrancrîch
unde der von yspani sterclich
trahten gen einander sêre
ietweder ûf des andern êre.
der sach sich underwant sâ
von rôm der bâbest nicolâ,
der dô der kristenheit pflac.
er warp nacht unde tac,
wie er braeht ze guot
der beider künec unmuot.
wand der künec von engellânt
unde der von castel genant
unde al der kriuzaer orden
wâren sigelôs worden
enhalp meres an ir krefte
von der heidenschefte.
diu selben leiden maere
unde der kristenheit swaere
tete der bâbest bekant
den kunigen, die ich ê des nant.
er mante si vil tiwer,
daz si mit helfe stiwer
taeten den gotes ellenden,
die in der heidenschaft gebenden
laegen gebunden.
swaz si erdenken kunden,
durch die selben swaere,
daz ir sêl unde lîp nutz waere,
daz wolt der bâbest gerne tuon,
daz si machten eine suon
zwischen in beiden
unde vüeren ûf die heiden
ze trôst dem heiligen lânde.
als lâng er si des mande,
unz daz si sich vereinten,
sô daz si helle bescheinten
got unde der kristenheit,
si wurden schier bereit,
sô daz si vüeren über mer
ietweder mit grôzem her.
dô si kômen von den staden,
si vuoren sâ ze schaden
den heiden unde dem soldan.
kurzlichen der gewan
strîtpaeres volkes grôze diet.
nieman im daz widerriet,
wand er was muots veste.
die komenden geste
wurden sâ bestanden;
in sîn selbes lânden
der selbe strît geschach.
der kristen her râch
an den beiden ir leit.
dô man iren schaden reit,
dô heten si verlorn
von der kristen zorn
vünf unde vierzic tûsent man.
der soldan in kûm entran
durch des lebens geniez.
iedoch er hinder im liez,
dô der strît was ergangen,
sô ahtpaere gevangen,
die dâmit ir leben vristen,
daz si lôsten al die kristen,
die in der heidenschefte gevangen lâgen.
dô die kristen rechens pflâgen,
wie vil si heten verloren dâ,
dô vunden si sâ,
daz si mit wârheit vermisten
driu unde zweinzic tûsent kristen,
die dâ beliben tôt.
den heiden angst unde nôt
teten emziclich
die zwêne kunige rîch,
die dâ durch got liten kummer.
daz werte den ganzen summer.
volliclichen si teten,
daz si dem bâbst geheizen heten
unde des si durch got swuoren.
dâmit si her wider vuoren
bî dem rehten segelweter.
swaz sant pauls unde sant peter
hie hânt dem bâbst gnâden lâzen,
die teilt er mit in in der mâzen,
daz si den selben gotes hort
niezen hie unde dort.
Cxcv . dô daz jâr ouch hin verswant,
dô wurden boten gesant
an kunst unde an witzen volkomen,
ich hân ouch von in vernomen,
daz die selben hêrren
an pfeflichen êren
die hôhsten wâren, die man vant
ze vrancrîche in dem lânt:
der von vrancrîch
hiez werben diemuoticlich,
daz der bâbst geruocht ervarn
ab den, die dar gesant warn,
umb künec ludwigen den saeligen,
des gebein man noch sach ligen
heiligez in der erden,
daz er den liez erhaben werden,
alsô ob im wurd geseit
dâran diu rehtiu wârheit,
daz er sîn wirdic waere;
wand im des gewissiu maere
al diu pfafheit het geschriben,
diu noch dâheim was beliben,
die heten gehôrt unde gesehen,
daz grôziu zeichen geschehen
wâren ob sînem grab,
dem bâbste urkund man des gap.
Cxcvi . dô der bâbst vernomen het
der pfaffen unde des kunigs bet,
guotlichen er die enphie.
in daz consistorium er gienc,
den pfaffen unde ouch andern liuten
begund er kunden unde bediuten;
er sprach: < wizzet über al,
dô ich noch was cardinal,
dô wart ich gesant
ze vrancrîch in daz lânt,
dô erfuor ich daz wol,
daz man künec ludwigen haben sol
vür einen heiligen grôz
unde daz er billichen genôz
der heiligen sol werden,
der gebein man ûz der erden
erheben unde teilen sol.
doch wizzet ir daz alle wol,
wie ez umb den stuol ze rôme stêt:
mit swiu man hie umbe gêt,
daz man dâmit sô lânge beit,
unz ez mit verdaehtikeit
zeinem ende wirt brâht.
des selben hân ouch ich gedâht .>
dâmit diu red ein ende het.
von vrancrîch des kunigs bet
als lânge er verzôch,
unz im diu sêl enphlôch,
unde dô er gestarp,
umb den naehsten bâbst manz warp,
daz den gotes holden
die pfaffen erheben solden
unde in diu lânt gemeine
teilen sîn gebeine.
daz wart niht lenger verzogen:
als schier diu maere geflogen
kômen ze vrancrîch,
dô bereite sich gemeiniclich
dâr zuo leien unde pfaffen.
als ez der bâbest het geschaffen,
sus ergienc ez ouch.
niht gît sô süezen rouch
in dem merzen der vîol,
als des daz grap was vol.
dô man daz grap entlûchte,
dô enphuor unde enstrûchte
manegen siechen sîn gebreste,
dô ûz der erden neste
sîn gebeine wart erhaben.
swaz gnâde dô die pfaffen gâben,
der mach uns teilhaftic got,
unde daz wir sîn gebot
behalten unz an daz ende,
daz uns ûz disem ellende
der süeze krist guoter
Mariam sîne muoter
von des lîbs arbeiten
ze himel lâz beleiten.
Cxcvii . ich hab gehabt lânge pûs
wie der salzpurgaer goteshûs
bischolf vriderich verriht.
vons rîchs geheime kom er niht,
die wîle unde er lebte.
dick im widerstrebte
herzog heinrich von beiern,
daz sich begunde zweiern
diu vriuntschaft zwischen in.
sô het der bischolf den sin,
daz er ez wîslich
überkom unde mit dem rîch
unde ouch mit gotesê.
nû het der künec von wienen ê
vertriben hêrren paltram:
herzog heinrich sich den an nam
unde behûst in hinz karlsteine.
nû was daz dinc sô gar eine
zwischen dem künec ruodolf
unde der salzpurgaer bischolf,
swer des kunigs huld enpar,
dem truoc der bischolf ouch vâr.
daz west hêrre paltram wol.
dârumbe het er niht vervol
den bischolf unde die sînen:
mit swiu er mocht gepînen,
die dem gotshûs gehôrten zuo,
daz tete er spâte unde vruo.
den bischolf bezornte daz.
alsô huop sich der haz
zwischen den vürsten
von hern paltrams getursten.
durch daz unde umb ander nôt
bischolf vriderich gebôt
hinz salzpurg ein concilium,
ob er dâ sînes vrum
möhte iht geschaffen
nâch dem râte sîner pfaffen.
durch reht unde durch gehôrsam
zuo dem concili kam
bischolf kuonrât von vrîsingen,
ouch sach man dâ zuo dringen
der pazzouwaere hêrren.
man sach ouch dar kêren
den von brichsen unde von regenspurc
unde den bischolf von gurc.
ouch kom dar an der selben vart
von seckou bischolf wernhart,
ouch sûmten sich niht mê
der von lavent unde von kiemsê
unde swaz under im hâte
der von salzpurc prelâte.
Cxcviii . dô der bischolf het vernomen,
daz die alle wâren komen,
der bischolf, als er het gedâht,
nâch irem râte vür brâht,
swaz dâ nutze was.
manegen brief man dâ las,
dâ von dem êrsten hinz dem lesten
der pfafheit gebresten
stuonden geschriben an,
die der beier herr unde sîne man
heten begangen.
bischolf vridrich het an gevangen
daz dinc harte swâre
herzog heinrich ze vâre,
waer ez niht understanden.
dô liez imz enplânden
bischolf wernhart der witzige:
der vorhte, ob daz dinc gedige
in die vremd ze verre,
der salzpurgaere hêrre
dâ von schaden enphienc.
wîslich er dâmit umbe gienc
beidiu spâte unde vruo,
unz er ez brâhte dâr zuo,
daz der herzog heinrich
einem kristen tete gelîch,
daz er den ban widersaz;
bischolf wernhart in lêrte daz:
swaz diu pfafheit möht gemezzen,
swaran er sich het vergezzen,
daz er des lobte bezzerunge,
swenne drî manunge
gegen im wurden getân,
sus understüende er den ban.
dô diu ebenung wart verschriben,
niht lenger dâ beliben,
die pfaffen, die dar wâren komen.
von den urloup wart genomen
wider heim ze varn.
nû wil ich niht lenger sparn,
Cxcix . ich well iu kunt machen,
mit wie getânen sachen
künec ruodolf der wîse,
der vürst an hôhem prîse
unde an witzen unbetrogen,
sîne sün herzogen
datz ôstrîch unde in swaben macht,
betraht unde bewacht
het er ez tac unde nacht,
unz er ez dâr zuo brâht
mit witzen unde mit kunst,
daz er der vürsten gunst
dâr zuo gewunnen het:
swaz er mit den lânden taet,
dâr zuo si gâben iren willen,
künec ruodolf lie sich niht bevillen,
ein hof er vil drâte
nâch der vürsten râte
hinz ougspurg er gebôt.
deheiner slahte nôt
sînen sun des irren solde,
sus gebôt er im, ob er wolde
hêrre werden dirre lânde,
mit brieven er mande
die hêrren alle gelîch
hie ze stîr unde in ôstrîch,
daz si zuo dem hove kaemen
unde dâ einen hêrren naemen;
den wold er in dâ geben,
nieman wolt daz widerstreben,
dô man die brief gelas.
der hof gesprochen was
ûf den naehsten berhttac.
der vürste sich bereitens pflac,
sô er beste mohte;
swaz im dâr zuo tohte,
daz ez im lop mêrte,
sîn vlîz er dâran kêrte,
daz im des nihts gebrast.
manegen swaeren last
guotes er gewan,
daz er ze kost wolt hân
zder reise, der er willen hât.
vlîziclich er die hêrren bât,
daz si durch sînen willen
sich liezen niht bevillen
der koste zuo den wegen.
ouch bât er si legen
allen iren vlîz dâran,
daz sich zierte ie der man
mit aller der gezierde,
dâ von prîs unde wirde
an rittern wirt gemêrt:
 <swer mich dâmit êrt>,
sprach der herzoge zin,
 <daz ir alsô komt dâhin,
daz ich sîn êre hab,
dem wil ich iemer mit gâb
vurdern hernâch .>
nû wart den hêrren allen gâch,
daz si ervulten sîne bet.
swelch hêrre niht bereites het
gurtel noch vürspan,
ê er beliben waer dâran,
er hiet ez ê vierstunt vergolten.
diu lânt si dâmit êren wolten,
daz ir vürste vür daz rîch
mit in kaeme sô êrlich,
daz an ir hôchgemüete
geprüevet wurd der lânde güete
unde ir rîcheit manicvalt.
ez belîbet ungezalt,
waz edeler tuoche wart verschrôten.
manegen samît grüen unde rôten,
scharlach, paltikîn, pliât,
pfelle unde brunât,
dâr zuo grâ, hermîn unde bunt-
dâ wart manic tûsent pfunt
zuo der reise umb gegeben.
den herzogen lust ze leben,
dô er sach die hêrren
sich ze sînen êren
bereiten alsô.
des wart er herzenlichen vrô.
Cc . ir habt wol vernomen,
ûf welhe zît man solde komen
zuo dem hove hinz ougspurge.
ob sich dâvor iemen burge,
der dar was gebeten!
nein zwâre, si enteten.
zuo dem künec ruodolf
von megenze der bischolf,
der von kolne unde von triere
kômen harte schiere.
ouch sach man von bêheim dâ
den jungen künec wenzlâ.
êrlich sach man zuo sîgen
von der pfalz herzog ludwigen,
als im sîn sweher enphalch.
des rîches marschalch,
von sahsen den herzogen,
sach man êrlich zuo zogen
unde von branburc marcgrâf otten,
darnâch mit grôzen rotten
zuo îlten unde randen
vürsten ûz manegen lânden,
dâr zuo grâven, vrîn, dienstman,
der ich niht genennen kan,
wand si sint mir unerkant.
daz ich die siben genant
hân, daz sî nieman leit:
wand si an der wirdikeit
den andern vürsten gênt vür,
daz si pflegent der kür.
swen daz ist geschehen,
daz man sol besehen
daz rîch mit einem hêrren,
sô pflegent si der êren.
swen si ze hêrren gebent,
die dem widerstrebent,
die verdient, als ich vernomen hân,
des rîches aeht, des bâbstes ban.
dô die vürsten alle
wâren mit schalle
zuo dem hove komen,
alrerst wart vernomen
eines morgens vruo,
daz dâ zogten zuo
künec ruodolfs süne zwên.
gegen in rîten unde gên
manic hôher man begunde
durch niht wan daz er erfunde
an den dingen die wârheit,
als man in het geseit,
dehein künec möhte gehân
sô manegen hôhen dienstman
als der vürst ûz ôsterrîch.
künec ruodolf minniclich
enphie sîniu kint,
unde swaz dâ hôher hêrren sint,
die erzeigten in holden muot.
Albreht, der vürste vruot,
unde sîn bruoder riten
ze herberge, dâ si biten
des andern tages brehen.
dô der wart gesehen,
künec ruodolf ze râte saz
mit den vürsten unde maz
ieglich sache sunderlich:
swaz nutze was dem rîch,
des wart dâ lutzel verswigen.
nieman wart verzigen
rehtes noch gnâden,
swer dâ klagt deheinen schaden,
der künec mit rehte im daz want.
darnâch wurden besant
die hêrren alle gelîche
von stîre unde von ôsterrîche.
dô man die zuo sach staphen,
dô wart ein michel kaphen.
deheiner rîcheit in gebrast,
golt unde gesteine gâben glast,
diu mit grôzer rîcheit
in diu vürspan warn geleit
unde an die gurtel, der si pflâgen.
meniclich begunde vrâgen:
 <wer ist der? wer ist der?>
den sagt man: < si sint komen her
von stîre unde von ôsterrîche
unde muotent an daz rîche,
daz in der künec geruoch behalten
diu reht, der si die alten
vürsten habent niht verzigen,
diu man in sach bestaetigen
den keiser vriderîchen .>
nû begunde man in wîchen,
sô daz in wart geholfen
vür den künec ruodolfen,
dâ er saz an dem rât.
ein stille er im bât,
daz er die rede vür brâht,
der er vor het gedâht.
er sprach: < ir hêrren, ir sult wizzen,
swaz ich des lîbes hân verslizzen
ze dienst rômischer krôn,
des hân ich den lôn
von den vürsten genomen:
diu lânt, diu ich hân überkomen
unde dem rîch hân in brâht
mit iwer helfelichen maht,
daz daz ist ir wille
offenbâr unde stille,
swem ich si wil lîhen,
daz si den niht verzîhen
irer gunst dâr zuo.
beidiu spât unde vruo
sint si mir des bereit .>
 <daz ist diu wârheit!>
die vürsten sprâchen alle
mit einem lûten schalle,
 <ir habt die gunst umb uns erworben,
sît daz sint verdorben
der selben lânde erbeherren,
swen ir nû welt dâmit êren,
mit unserm willen ir daz tuot .>
künec ruodolf, der wolgemuot,
sîne sün hiez komen dar.
er sprach: < ir hêrren, nû nemt war:
swaz ich dem rîch gedienet hân,
daz ist durch got almeist getân,
darnâch durch dise zwên,
die ir hie seht stên.
dâ von nieman sol verdriezen,
ob si mîn dâran geniezen,
daz si werden vürsten,
si sint wol in den getursten,
swaz in guotes von dem rîche geschiht,
ez belîbet unverdienet niht,
swâ daz rîch ir dienst bedarf .>
dô in der künec alsus entwarf
mit rede sîn meinunge,
daz er die zwêne junge
mit disen lânden wolt berâten,
die hêrren ûf hôher trâten
unde besprâchen sich ein wîle.
hin wider giengen si mit île.
si sprâchen: < hêrre, sît gemant,
daz iwer kunicliche hant
uns hât gereicht die gnâd,
daz uns dehein schad
 ...an unsern alten rehten,
diu uns mit guoten unde mit slehten
hantvesten sint bestaetigt.
swâ ir uns des nû verzigt,
daz stuende ungenaediclich,
als vil als wir dem rîch
unde iu gedienet haben .>
diu reht si vür gâben,
ez waer alsô komen her
unde waer ouch noch ir ger,
daz ôsterrîch unde stîrlânt
wan ein hêrre wurd benant,
dem si solden undertaenic wesen.
ein hantvest wart des gelesen,
diu in diu reht bewaert.
daz ir uns dâran beswaert,
 <her, des getrûwe wir iu niht .>
der künec ein wîl dô nider bliht;
der wolgezogen unde der wîse
sprach zuo den hêrren lîse:
 <ir sult mich reht versten,
ich hân der sün wan zwên;
swen die geteilent iriu lânt,
Krein, ôsterrîche unde stîrlânt,
dâ sol ir einer hêrre werden,
sô sol von swaebischer erden
der ander vürste heizen,
von des selben lândes kreisen
mac er âne scham
wol gehaben vürsten nam .>
wie lânc der kriec werte?
swes der künec gerte,
dâwider nieman lânge streit,
niht lenger er beit.
dô diu rede het ein ende,
der künec mit sîner hende
sînen sünen beiden
lêch unverscheiden
die grâfschaft unde diu lânt,
diu ich vor hân genant.
diu enphiengen si mit vanen,
der künec begunde manen
die hêrren, daz si swüeren
in beiden, ê si dannen vüeren,
daz geschach nâch sîner bet.
dô er daz volendet het,
des andern morgens vruo
greif der künec zuo,
grâf meinharten von tyrol,
gen dem er was gnâden vol,
den macht er unbetrogen
datz kernden herzogen,
dô er im diu lânt verlêch,
der gnâden er in niht verzêch,
er macht im staete unde sleht
mit hantvesten sîniu reht.
ez ist alsus bewant
umb des vürsten reht ûz kerndenlânt,
Cci . daz im der keiser sol sagen,
swenn er durch gûfen wil jagen
hie ze tiutschen lânden;
sô sol imz ouch enplânden
der windische hêrre,
daz er den keiser dâmit êre,
swâ er hof hât:
sîn reht er dâmit begât,
daz er zuo der stunde
si gewarnet guoter hunde
ûf die warte unde ze ruore.
von gejeides vuore
ich niht wol gesagen kan.
swer des kunde welle hân,
der sol tristramen lesen,
dem ist wol kunt gewesen
swaz ze gejeide gehôrt,
des bin ich betôrt,
swie gerne ich ez taete.
daz dem keiser geraete
zuo gejeides sachen
der von kernden machen
von sînem lânde sol,
daz gehôrt ir hernâch wol,
waz er dâ von rehtes hât.
künec ruodolfen sêre bât
der junge künec von bêheim,
daz er in lieze vüeren heim
sine tohter, vrouwen guoten,
des begunden mit im muoten
die hôhen suppan alle.
 <sît ez iu wol gevalle,>
sprach künec ruodolf, < sô geschech,
doch wil ich, daz er ê besech,
ob er die gunst von iu hab,
daz er den zaewisch setze ab
von sô getânen gewalt,
der im in bêheim ist bezalt .>
si sprâchen: < hêrre guoter,
unsers kunigs muoter
ist nû niulichen tôt.
kintliche triwe im gebôt,
daz er durch si hât verkorn,
swaz er hât verlorn
von dem zaewisch unde von ir .>
künec ruodolf sprach: < ir sult mir
unde iwerm hêrren des swern,
daz ir im helfet behern
alle, die im wider sint.
anders lâze ich mîn kint
mit iu ze lânde niemer varn .>
swaz dâ hôher hêrren warn,
die buten des ir eit
dem künec unde ir sicherheit,
daz si ez taeten gern
im ze dienst unde irem hern.
die bêheim man alsus verriht.
nû ensûmte sich ouch lenger niht
herzog albreht von ôsterrîch,
er urloubt sich minniclich
von sînem vater, künec ruodolfen.
swaz er im guotes het geholfen,
des gnâdet er im dâ.
von dannen schiet er sâ
hinz ôsterrîch, von dann er kam.
mit im ouch urloup nam
sîn sweher, herzog meinhart.
der kêrte an der vart
zuo der etsche an der stunt.
hinze kernden tete er kunt,
er wolt nâch pfingsten zehant
komen in daz lânt
unde sîn reht dâ nemen.
wil iuch sîn gezemen
ze hôren, wie er
sîn reht enphie, als ez ist her
von alter gewonheit komen?
sô dem lânt werdent genomen
von des tôdes getursten
sîn erbeherren unde vürsten
unde daz daz selbe lânt
in des rîches hant
ledic gedîhet,
swem ez daz rîche lîhet,
der selbe komen sol
ûf ein velt, lît bî zol,
daz ist ze guoter mâze wît.
darûf stein lît.
an dem steine muoz man schouwen
daz darin ist gehouwen
als ein gesidel gemezzen.
dâ bî ouch nâhen ist gesezzen
ein gebiurischez geslehte,
die von altem rehte
dâr zuo sint belêhent,
swem die selben jehent,
der under in der eltist sî,
swenn in diu zît wonet bî,
als ich vor gesaget hân,
sô sol der selbe man
ûf den stein sitzen
mit sô getânen witzen,
daz er dâ von iemen wîche.
daz si habent von dem rîche.
swaz hêrren in dem lânde ist,
die sullen zuo der selben vrist
bî dem vürsten wesen allesamt.
unde swenne man daz amt
des morgens begêt,
darnâch an der stet
sol man den selben vürsten kleiden,
als ich iu nû wil bescheiden:
er sol sich bewegen
an sîniu bein ze legen
zwô hosen von grâbem tuoche
unde zwên rôte buntschuoche,
die man mit riemen swinde
im zuo den beinen binde.
des selben tuochs sol er legen an
einen roc alsô getân,
der vor unde hinden offen sî,
kollier sol er wesen vrî,
mit vier gêren unde niht mê,
unde daz er an der lenge gê
ein lutzel vür diu knie.
ze hulle sol er tragen hie
ein einvachen mantel grâben,
der sol niht vlentschieres haben.
im ist ouch ûf dem houbet
ein huot ze tragen erloubet
guphoht in grâber gestalt,
dâran vier schîben sint gemalt-
die selben hüete kluoc
niulich man datz kernden truoc-
diu snuor sol sîn ein ende.
in einer sîner hende
sol der helt zier
ziehen einen vêhen stier,
in der andern hend sol er
mit im ziehen her
ein veltphert, daz niht darbe
wîz unde swarzer varbe.
unde swenn er wirt alsô bereit,
sô sullen wesen sîn geleit
an den selben zîten
zuo ietweder sîten
zwên hêrren von vrîer art,
an sinn unde witzen wol bewart.
die hêrren sullen vüeren in
vür den gebûren hin,
der dâ sitzet ûf dem stein.
der selbe sol ein bein
ûf daz ander legen,
windischer rede sol er pflegen.
swen si im koment sô nâhen,
sô sol er si enphâhen
unde sol sprechen: < wer ist der,
den ir mit iu vüeret her?>
sô sprechent dise zehant:
 <in hât dâher gesant,
der des rîches voget ist.
du solt im an diser vrist
ân underlâz unde âne sûmen
disen stuol rûmen
unde lâz in sitzen dâ .>
sô spricht diser sâ:
 <des entuon ich niht,
ich werd ê beriht,
ob er sîn wert sî .>
sô sprechent dise drî:
 <daz geheiz wir dir .>
er sprîchet: < nû sagt mir,
ob ez umb in alsô stê,
daz er kristenlicher ê
sî geloubic unde ganz,
daz dehein irsales schranz
sînem herzen wone bî?>
 <jâ, des ist er vri,>
sprechent dise zehant.
 <sô tuot mir mê bekant
von im solher maere.
ist er ein guot rihtaere,
daz er durch liebe noch durch haz
an dem gerihte iht sî laz?>
 <jâ, daz geheize wir dir wol .>
 <noch mê ich von im wizzen sol,>
spricht der gebûr zehant.
 <mac er ditze lânt
beschirmen vor vreisen,
sô daz er witiben unde weisen,
geistlichen liuten unde pfaffen
guoten vride mac geschaffen?>
sô die drî aber sprechent jâ,
des müezen si im sâ
ieglicher swern einen eit,
daz daz sî diu wârheit,
des er si gefrâget hât.
allerêrst rûmt er die stat
unde underwint sich schier
des veltpherts unde des stier.
darnâch wirt niht vergezzen,
swen der herzog ist gesezzen,
dâ der gebûre saz,
sô muoz er âne underlâz
den selben eit tuon,
daz er vrid schaff unde suon
unde rehtes gerihtes pfleg
unde ab des gelouben weg
weder strûch noch valle.
alrêrst koment mit schalle
die hêrren dar unde gâhent,
daz si von im enphâhent
sunderlichen iriu lêhen.
swenne daz ist geschehen,
sô swernt si im al zehant.
allez daz ich hân genant,
daz dem vürsten widervaren sol,
herzog meinharten datz zol
an allen dingen widerfuor.
dô man im hulde geswuor
unde er daz herzogtum besaz.
der jâre lenge man maz,
daz der hof was geschehen
datz ougspurg, als ich hôre jehen,
daz man von kristes geburt
zwei hundert jâr unde tûsent spurt
unde vier unde achzic darnâch.
rehte als ich ê jach,
wie der kernaere hêrre
sich underwinde sîner êre,
Ccii . swâ der keiser hof hât,
sô sol in der selben wât
der kernaere herzogen
daz rîche lâzen vür sich zogen.
ouch sol im nieman tragen haz,
gegen swem er vermîdet daz,
daz er niht ab nimt sînen huot:
durch hôchvertigen muot
tuot er sîn niht,
wan daz er sîn ze rehte giht.
swer in ouch vor dem rîch
an sprîchet hezlich
umb deheine schulde,
des rîches gunst unde hulde
hât er dâr zuo wol,
daz er dem niht antwurten sol
wan in windischer sprâch.
swer daz vür ungemach
von im enphâhen wil,
des enaht er niht vil,
wande im daz selbe reht
daz rîche hât gemachet sleht.
künec ruodolf lie sich niht bevillen,
durch sînes sunes willen
Cciii . herzog meinharten er erzeigt,
daz sîn herze was geneigt
gegen im zallem guote.
dô künec ruodolf der vruote
des hoves sich zerliez
unde die vürsten varen hiez
mit urloube, swar si wolden,
sînen sünen riet er, si solden
tugentlichen leben,
lîhen unde geben
den, die ez dienen kunden,
darnâch in kurzen stunden
kêrten si her heim,
unde der künec von bêheim
vuor ouch heim ze lânde,
herzog ruodolfen er mande,
daz er darnâch gedaehte,
daz er im kurzlichen braehte
die schoenen, wolgemuoten,
sîn swester, vrouwen guoten,
die er zder ê het genomen;
unde swenn er mit der waere komen
ze merhaeren in daz lânt,
sô wold er in zehant
trûrens berouben:
sîner swester erlouben,
vroun agnesen, er wolde,
daz si im hin wider solde
geselliclichen ligen bî.
der geheiz was trûrens vrî
künec ruodolfes barn.
als bald er kom gevarn
zôsterrîche in daz lânt,
sînen bruoder er mant,
herzog albrehten,
daz er im hiez gerehten
unde sîner swester, der klârn,
diu dâ mit im solde varn
hinz bêheim zirem man.
herzog albreht gewan,
swes man bedorfte, vollen rât.
unde dô man daz bereit hât,
daz in gebrast niht,
herzog ruodolf algeriht
gegen bêheim vuor.
der sîn herze swuor
ganzer liebe kraft,
nâch der geselleschaft
was im and unde ger.
die vuort ouch gegen im her
ir bruoder künec wenzlâ.
diu hôchzît huop sich sâ
unde der wehsel minniclich,
sô daz ir ietweder gelîch
dem andern sîne swester gap.
ganzer vröuden urhap
under in vieren sich huop.
der künec in sîn herze gruop
sines swehers rât;
swaz im der zaewisch hât
unde sîn muoter getân,
daz wold er nieman wizzen lâzen,
unz er sô kreftic wurde,
daz er der selben burde
sich selben möht entladen,
lutzel klagt er den schaden,
daz sîn muoter was tôt:
ir verdiente schuld im daz gebôt,
er was von ir betrogen,
daz si in solt hân gezogen
als iren einigen sun,
des enwolde si niht tuon,
sô liep ir der zaewisch was.
daz si des tôdes niht genas,
daz klagt er, als ein man sol,
der umb sîn wîp ist leides vol.
swaz man vröuden dô began,
dârumbe nam er sich niht an.
ein teil durch sîn hôchvart er daz tete.
ich enweiz, wer in gewarnet het
der rede, die gegen den suppanen
der künec ruodolf tete mit manen,
daz si ir triwe gedaehten
unde iren rehten hêrren braehten
von des zaewisch pfrancsal.
die rede er vil tougen hal
unde gedâht in sînem muot,
waz im dâfür waere guot.
kurzlich ervant er einen sin.
er vuor gegen ungern hin
zuo dem künec ladizlâ.
des dienaere wart er sâ
dem künec von bêheim ze haz.
dem von ungern lobt er daz,
er wolde an im wesen veste,
wande er vil wol weste,
daz der von ungern jach
einer grôzen ansprach
ûf den künec von bêheim:
daz in künec ottacker dâ heim
het gesuocht in ungerlânde
mit roube unde mit brande,
der schade was noch unverkorn.
von den ungern dicke wart gesworn
ûf die bêheim râch.
der zaewisch zuo im sprach:
 <her, welt ir michs geniezen lâzen,
sô kan daz nieman understân.
mir ist solch gewalt
in bêheim bezalt
an êren unde an guot,
waer er vierstunt baz behuot,
ich antwurt iu den künec gevangen .>
der künec sprach: < waer daz ergangen
oder daz mir noch geschaech daz heil,
mînes rîches halben teil
wold ich dârumbe geben,
daz ich in mit dem leben,
gan mir got der sinne,
oder tôten möht gewinnen .>
der zaewisch aber sprach:
 <ir gewinnet an im râch,
umb swaz iu gewirret,
nieman mich des irret,
welt ot ir mir genaedic wesen .>
nû liez der künec in ûz lesen
under allem sînem geslehte,
ob er die vinden möhte,
gegen der im gezaeme,
daz er si êlichen naeme.
Cciv . nû was der zaewisch
ein man starc unde vrisch,
dâr zuo ein rîter guot,
witzic unde vruot
ze sachhaften dingen,
werben unde ringen
begund er darnâch sêre,
daz im geschaech diu êre,
sît er hete êlich
gehabt ein küneginne rîch,
daz im zder ê aber wurd
ein wîp von kuniclicher geburt,
sô kund im lieber niht geschehen.
nû begund er eine vrouwen spehen,
diu was des kuniges bas.
in einem klôster si was
unde truoc geistlich leben.
sêr begund er darnâch streben,
daz si der künec im gaebe.
umb des bâbsts urlaebe
daz begund er wênic sorgen.
âbent unde morgen
lac er dem künec an,
die geheiz, die er im het getân,
daz er die volfuorte.
den künec darunder
diu gewizzen der sippe,
daz von sînes enen rippe
die vrouwen beide wâren komen,
die er vor het genomen
unde die er nû nemen wolte.
die gewizzen er hin hinder bolte
unde bewac sich drât,
des in der zaewisch bât,
sô daz er sînem lîbe
die selben muomen gap ze wîbe.
Ccv . der zaewisch dô beleip
bî sînem wîb, unz er vertreip
vier môneit unde baz.
dem künec gehiez er daz,
er wolt gen bêheim varn
unde sich dâr zuo warn
mit sînen vriunden allermeiste,
daz er dem künec von ungern leiste,
swaz er im gelobet het.
hinz bêheim vuor er an der stet.
unlâng er dâ beit,
zuo dem künec er reit,
der enphienc in vriuntlich
unde tete dem nindert gelîch,
sam er iht weste umb die geschiht.
iedoch was im verswigen niht,
swaz in ungern was ergangen.
ouch wart er wol enphangen
von den hôhen hêrren allen.
mit swiu im die mohten gevallen,
des wart gen im vermiten niht.
der zaewisch algeriht
dem künec von bêheim seit
umb sîn êlicheit.
der tete als ein wîs man:
swie wol er sich des versan,
daz ez im schedlich waere,
doch gebârt er offenbaere,
sam er im sîn wol gunde.
wie er den list erfunde,
dâ er sich sorgen mit erwerte,
daz er den zaewisch sîner verte
gegen ungern erwant,
darûf er zehant.
Ccvi . nû bereite sich êrlich
mit hôhen kleinaeten rîch
der zaewisch hin nider
gegen ungern wider,
swaz er bürge unde veste
in sîner gewalt weste,
die hiez er alle rusten wol,
als ein man tuon sol,
der sorge hât hinder sich,
nû sant der künec heimlich
zden suppan, daz si kaemen
ze hof, daz si vernaemen,
waz er mit in ze reden het.
durch triwe daz ieglicher tete.
unde dô si wâren komen,
si wurden sunderlich genomen
an ein heimlichen rât.
der künec vür si trât-
daz lêrt in sîn sin-
weinund klagt er in
des zaewisch vürsaz,
daz er sô vrevel unde sô traz
gen sînem rehten hêrren waere,
daz er sich sô offenbaere
ze sînen vînden het gephliht.
ouch versweic er si niht,
waz er den ungern het geheizen,
daz er in bêheimischen kreizen
die unger wonhaft wolde machen:
 <daz ir mir zuo den sachen
râtet, waz ich tuon sol,
des getrûwe ich iu wol,
daz ir mir triwen iht enwenket.
ouch bitt ich iuch, daz ir gedenket,
waz ir dem künec von rôm gehiezet,
dô ir in niht erliezet,
daz er mir her ze lânde
mîn wîp, sîn tohter, sande .>
die bêheim berieten sich,
ez waer in allen schedelich
des zaewisch vart,
als in dâ von wart
gesaget unde gekundet;
ir triwe si des schundet,
daz si dem künec daz gehiezen,
sie liezen nihtes sich verdriezen,
swaz im nutze waere,
daz ot er verbaere
den zaewisch ze toeten,
ob si in müesten noeten
mit vancnus ze belîben.
er sprach: < ich wil niht trîben
wan daz iur wille ist .>
an der selben vrist
dem künec si des alle swuoren,
des si hernâch volfuoren.
ez was alsô getragen an,
daz sîner naehsten vriunt zwelf man
den zaewisch vâhen solden:
sô sicher si des wesen wolden,
daz man iht des âne vienge,
daz im an daz leben gienge,
wan daz man in sold engen
sîner reis unde pfrengen,
die er hinz ungern wolde tuon.
daz in der künec ze ganzer suon
mit im hernâch lieze komen,
guot geheiz des wart genomen.
dô daz an getragen wart,
nû was ouch ze sîner vart
der zaewisch bereit;
niht lenger er beit-
bîtund er lac
in der stat ze prâg,
daz er sich urloubte dâ
von sîn vriunden, die noch anderswâ
wâren, die er het besant.
swaz er ir ze prâge vant,
die bât er alle gelîch,
daz si in vlîziclich
sîn sun enpholhen liezen sîn
unde im helfe taeten schîn.
daz gelobten si im alle.
mit gûfigem schalle
ûf die burc kom er geriten;
mit vrôlichen siten
urloubt er sich dâ
von dem künec wenzlâ
unde von der küneginne.
sînem wîp diu ze minne
iriu kleinât sande.
dâmit er ze tal rande
ab der burge in die stat.
swaz er gesindes hât,
daz hiez er âne underlâz
sich heben ûf die strâz.
unde dô er selben wolt hin nâch,
nû kom ein bote, dem was gâch.
der bote sprach: < hêrre,
der künec mant iuch verre,
daz ir durch sînen willen,
iuch lâzet niht bevillen,
daz ir an diser wîle
zim in balder île
kêret hin wider,
oder ob er sol her nider-
swaz iu dâran lieber ist.
wand er ê des hât vermist
einer genoetigen sache,
daz er iu die kunt mache,
dârumbe komet zim .>
 <vil gerne ich vernim,
swaz er mir ze sagen hât .>
ûf die burc reit er drât
mit kleinem gesinde.
er gâhte harte swinde
in daz burctor.
dô versparte man hie vor,
den nâch im was gâch.
der zaewisch daz übersach
vor ungebitikeit.
unde dô er vür daz hûs reit,
dâ der künec wont inne
unde diu küneginne,
er erbeizt unde gienc hin ûf.
dô begunde sich sîn hûf
ein teil aber minnern.
unde dô er an die innern hûstüre kam,
mit gedranc man im ab nam
der, die im dâ volgten nâch,
sô daz man in sach
kûme selp vierden gên.
dannoch kund er sich niht verstên,
wie man mit im varen wolde.
unde dô er in den turn solde,
dâ in der künec wolt besprechen,
dô begundenz alsô zechen,
die dâ stuonden an der tür,
dô der zaewisch kom hin vür,
daz si die tür versparten
unde daz wol bewarten,
daz im nieman mocht gevolgen,
der im dâ was erbolgen,
der junc künec wenzlâ,
der het sich sâ
in ein hôher gadem verspart.
alrêrst der zaewisch inne wart,
daz daz dinc lac uneben,
die des ir triwe heten geben,
daz si in solden vâhen,
die begunden herfür gâhen,
dâ si lâgen verborgen,
mit vil grôzen sorgen
griffen die aht man
den zaewisch einigen an.
senfter muot im erlasch,
dô er den ganzen harnasch
sach an ir aller lîbe.
ir heten ze wîbe
sîner swester drî,
von den er dâ niht vrî
vâhens mocht gewesen,
er sprach: < waz sol ditz wesen
oder wie meint ir daz?
tragt ir mir minne oder haz?
daz wil ich wizzen hie zestunt .>
dô teten si im kunt,
er waer des kunigs gevangen,
 <daz ist unergangen,
ob ich mac,> sprach er.
an den einen ruct er her
unde viel im in daz swert.
sêre er des gert,
ob er ez möht gewunnen hân.
alrêrst vielen si in an
unde begunden mit im ringen,
mit nihtiu si bringen
mohten den werden
nider zuo der erden,
von sîner sterke daz geschach.
ir einer zuo im sprach:
 <
Zaewisch, daz dinc alsô stât,
daz des ist dehein rât,
du muost dich lâzen vâhen
oder gar ze tôde slahen .>
Ccvii . dô er daz vernam,
an den selben er kam
unde viel im in den drozzen.
hiet er niht genozzen
ir manheit unde ir kraft,
sîner geselleschaft,
er waer gewesen tôt.
mit arbeit unde mit nôt
wart er überwunden.
nû wâren an den stunden
mê bereiter liute komen,
dô daz grimmen wart vernomen,
daz si mit einander heten.
nû wart der zaewisch gebeten
von den, die im dâ gunden guotes,
daz er waere guotes muotes
unde daz guotlichen taete,
swes in der künec baete
unde swes er niht wold enpern.
er sprach: < er mac des gern,
des ich niemer getuon.
umb sîn huld unde umb sîn suon
ist mir reht unmaere.
an hezlicher gevaere
ist dehein vancnus geschehen!>
dô begunden dise aber jehen:
 <der künec wil wan bewarn
hinz ungern dîn varn,
des er sust niht erwenden mohte .>
swaz in dâr zuo tohte,
dâmit man bracht ze guot
sîn grimmigen muot,
daz wart im allez vor geseit.
wol vierzic man wol bereit
giengen neben im unde vor
ûf den turn bî dem innern tor,
dâ mit hûse ûf was
hêr spislâ der has,
der was kamraere zuo den zîten.
nâhen unde wîten
unde in der stat über al,
swar ez hin erhal,
dâ geloubte nieman diu maere,
daz der zaewisch gevangen waere:
sô grôzer gewalt
im unde den sînen was bezalt
datz bêheim in dem lânde.
darnâch der künec sande
zuo dem zaewisch sînen rât:
er gebôt im unde bât,
daz er im gaebe sâ zestet,
swaz er burge inne het,
die im zuo gehôrten.
mit vermezzen worten
dem künec er enpôt,
sîn muoter hiet vor irem tôt
vor leien unde vor pfaffen
ir sun jaetschken geschaffen
vunfzic tûsent marc varunder hab,
die ir ze rehter morgengâb
künec ottacker het geheizen;
swâ er in der lânde kreizen
des guotes sînen sun verriht,
sô verzige er in niht
der burge, die er an in iesch.
dô der künec die botschaft gefriesch,
hêrren spislâ er hiez,
daz er den zaewisch liez
an den selben stunden
in den turn unden-
der karkaer übel ist genuoc,
ûz gemûret als ein kruoc
niden unde oben enge-
ob sîn gemüete strenge
der ungemach lêrte,
daz er sich verkêrte.
Ccviii . dô daz alsus ergie
unde ez gefrieschen die,
die im sippe wâren,
die begunde daz beswâren,
daz man im alsô mit vuor,
wand in der künec vor swuor,
er wolde vruo unde spâte
varn nâch irem râte
mit dem zaewisch, irem mâc,
der dâ sô gevangen lac
in dem karkaer unde in banden,
allerêrst begund si anden,
daz er von in gevangen was.
dô im hêr spislâ der has
nâch des kuniges willen unde bet
in der vancnus sô übel tete,
dô begunden si sich riuhen
gegen dem künec unde schiuhen
sînen rât unde sîn geheim,
nû enpôt der künec von bêheim
sînem sweher, künec ruodolfen,
wie im des got hiet geholfen,
daz er den zaewisch hiet gevangen,
unde swaz dâ was ergangen,
kuntlich er in daz wizzen liez,
künec ruodolf die boten hiez
her wider balde strîchen;
er riet im vlîziclichen,
wolt der zaewisch des widerstreben
unde sich im niht ergeben
durch sîn vröudikeit,
daz er dâr zuo sich bereit
sô er möhte allerbeste
unde in vüerte vür die veste,
die er im het vor,
unde swelher burctor
man im niht entsluzze,
daz er dâ verguzze
sin bluot unde sîn leben,
dô dem künec wart gegeben
von sînem sweher diser rât,
des mocht er mit getât
zehant volfüeren niht,
unz er sich vriuntlich verphliht
mit den hêrren über al,
der noch maneger gehal
den witigen mit gunst.
mit guote unde mit kunst
überkom er daz.
unde dô der zaewisch gesaz
gevangen wol ein jâr,
daz in mit deheiner drôlich gevâr
nieman dâr zuo mocht bringen,
daz er wolde dingen
mit dem künec umb sîn leben,
sô daz er im wolde geben,
swaz er des sînen inne het,
dô vuort er in an der stet
zden vesten unde burgen
unde drôte im ze wurgen,
unz an die stunt unde wîle,
daz er ims gap mit île,
sô sêr er widersaz
des jungen kunigs haz
unde des tôdes grûs;
unz an vrôburc daz hûs,
daz het her witig innen.
mit deheinen sinnen
mohte man den überlisten,
daz der dem bruoder wolde vristen
dem zaewisch sîn leben,
daz er die burc het gegeben,
daz der bruoder waer genesen,
sô gar wold er sicher wesen,
daz den künec des gezaeme,
daz er die geturst naeme,
daz er den zaewisch tôt.
her ûz er enpôt
manic hôchvertigez wort.
dô der künec ersach unde hôrt,
wie diu rede gienc,
der zorn in gevie.
herzog niclân er besande,
den man von troppouwe nande,
der ouch dâ lac vor der veste,
wand er vürwâr nieman weste,.
der dem zaewisch waer sô vînt,
als er im ouch erzeiget sînt.
er sprach: < niht, bruoder mîn,
in dînen henden sol sîn
unde an dînem willen wesen
Zaewisch sterben unde genesen.
sît sîn bruoder giht,
wir turren in getôten niht,
des steck ich dir dehein zil,
tuo dâmit, swaz du wil,
ez werd mir liep oder leit .>
dâmit der künec von dannen reit
Ccix . hinz dem budwois in die stat.
herzog niclâ vil drât
vür daz hûs rant.
unde dô der zaewisch ervant,
daz über sîn houbt
herzog niclâ was erloubt,
alrêrst verzagt er an dem leben,
er bât im durch got geben
ze bîhten vrist unde wîle.
nû wart im mit île
ein bîhtigaere brâht.
swes er vor angsten gedâht,
des wart er bîhtic sunder wanc.
herzog niclân dûht ze lânc
diu wîle, daz er bîhte;
er vorhte, daz vil lîhte
sîn bruoder daz hûs gaebe,
sô verlür er daz urlaebe,
daz er über in hâte,
dârumb îlt er sîn drâte.
dô diu bîhte het ein ende,
mit worten unde mit hende
liez in der priester ûz dem ban.
unde dô daz was getân,
dô was dem zaewisch gâch,
er stuont ûf unde sprach:
ir hêrren, merct, waz ich iu sag.
ir wizzet wol, daz ich pflac
ditz kunigs unde der muoter sîn,
sô daz in den henden mîn
stuont sîn genist unde sîn sterben;
ouch sach man mich werben
allez, daz im nutze was,
swie dicke mir vor las
diu künegin sîn muoter:
 <
Zaewisch, vriunt guoter,
ich sag dir vür die wârheit,
dir geschiht von im leit
unde tôtlicher smerze,
sô bitter ist sîn herze,>
des geloubt ich niht der rîchen
unde pruofte tougenlichen
an sîn gebaerden unde nam war,
ob ich hazzes oder vâr
an im möhte werden innen,
unde kund mit mînen sinnen
nie daz ervinden,
als ein wîs man an kinden
schier ervinden solt,
wem si von herzen waeren holt
oder wem si trüegen nît.
daz hât er zaller zît
in sînem herzen geholn
unde mir alsô vor gestoln,
daz ich an im bin betrogen,
ich het in anders gezogen,
waer mir ze deheiner stunt
von im worden kunt
offenbar oder stille
nît oder arger wille;
ich hiet mich sîn wol entladen,
daz er mir wolde schaden,
swenn im sîn stat wurde,
mîner sorgen burde
unde mînes tôdes smerzen
hât er in sînem herzen
gehabt von kintheit,
daz er ez nieman hât geseit,
unz im sîn ist worden stat.
dâ von merket mînen rât,
alle die hie stênt
unde mit im umbe gênt,
daz ir iuch hüetet vor im.
ûf mîn triwe ich daz nim,
kumt er ze sînen tagen,
ir gehôret von im sagen,
daz in deheinem rîch
an untriun lebt sîn gelîch.
hiemit sîn klage wart grôz.
des bîtens sêr verdrôz
herzog niclân von troppouwe;
er sprach: < schou, hêrre, schouwe,
wie lânge sol diu predige wern?>
er wolde niht enpern,
er hiez balde gâhen
unde im daz houbt ab slahen.
Ccx . als bald daz was geschehen,
dô heten ez ersehen
in dem hûse die besezzen.
vröuden wart von in vergezzen
durch die leiden geschiht;
si getrûten aber dennoch niht,
daz ez der zaewisch waere,
unde durch ervarn diu maere
sô wart sâ zehant
ein wîp dar gesant,
der wart daz erloubet,
daz si des tôten houbet,
daz von dem hals was gehout
vlîziclichen schout.
dô daz selbe wîp
daz houbet unde den tôten lîp
vlîziclich besach,
hin wider was ir gâch.
si sprach ze hern witigen:
 <den ir dort sehet ligen,
daz ist der zaewisch vürwâr .>
alrêrst vielen in daz hâr
vor jâmer, die dâ wâren,
unde begunden gebâren,
als den leit geschehen ist.
unde an der selben vrist
verzagten si sô gar,
daz si der wer wurden bar.
dô si des kunigs ernst gefrieschen,
si suochten unde ieschen,
ob in der künec wold erlaeben,
daz in ir vriunde rât gaeben,
wie si kaemen irer schulden
zuo des kunigs hulden.
daz geschach in siben tagen,
als ich iu wil sagen.
der künec im geleite gap,
daz mit aller sîner hab
her witig âne sûmen
des kunigs lânt solt rûmen
unde niemer mêre komen drin,
ez waere denne daz er in
ze sînen hulden komen liez.
alsus man in verstiez
von dem hûs unde von dem lânde;
nâch schaden unde nâch schande
gelac der beider brüeder hôchvart.
her witig vuor an der vart
hinz wienen gegen ôsterrîch;
dâ zert er hôchverticlich,
die wîl erz ze vergelten het.
die bêheim mit grôzer bet
an den herzogen kômen,
daz er si het genomen
ze staetem hofgesinde.
des wert er sich swinde
als ein staeter man vester,
der wider sîne swester
unde wider den künec iren man
ungern iht hiet getân,
daz si oder in beswârt.
dô her witig des inne wart,
der vuor sâ zehant
gegen ungerlânt
unde starp darnâch kurzlich.
wie ez der künec rîch
in bêheimlânt begie,
daz sag ich iu hie,
als vil ich dâ von weiz.
dô er in sîner lânde kreiz
Ccxi . al die burg unde veste het,
an den im der zaewisch tete
unreht unde vrevel manicvalt,
dô mêrte sich sîn gewalt.
von bêheim künec wenzlân
begunden die sînen man,
daz er dem dinge alsô taete,
daz er vürbaz dehein sorge haete
ûf des zaewisch suon.
waz er dâr zuo solt tuon,
des hiez er im rât geben,
ûf des juncherren leben
wart dô vil gerâten.
etlich den künec bâten,
daz er in toeten hiez.
sîn tugent in des niht liez
unde sîn vürsaz guoter;
er sprach: < uns hât ein muoter
getragen in irem lîbe;
ob mir unde mînem wîbe
des geluckes zerunne,
daz wir niht erben gewunnen,
sô waere doch daz lânt
baz mit im bewant
denn erbelôs ze wesen .>
dârumb liez ern genesen.
doch wold er in hie niht lâzen
er antwurte sân
den tiutschen hêrren in,
daz si in vuorten hin
mit in gegen priuzen.
Jaeschcum den hiuzen
hie zbêheim nieman mê gesach.
sus schuof der künec im gemach.
ouch wandelt er den rât,
wand im sand als drât
sîn sweher, künec ruodolf,
von babenberc den bischolf,
der dâ hiez arnolt,
unde bât in sêre, daz er solt
sînes râtes pflegen,
unde von kastel hern dietdegen.
den behûst er hinze glatze
den bêheim ze tratze,
den er niht mohte wol getroun.
ouch liez er si an schoun,
ez taet in wol oder ande,
den bischolf, den ich ê nande,
den im sîn sweher sande her,
den selben behûste er
ûf die burc ze prâg.
des kunigs dinc eben lac,
Ccxii . wand er darnâch kurzlich
an varundem guote wart sô rîch,
daz er sîn getiwert was:
zwischen koln unde dem schazlâs
wart in kurzen stunden
ein rîcher erzperc vunden
bî zedelz zehant,
der noch zden kutten ist genant.
daz kreftige guot
gap im sô vrechen muot,
daz er trahte unde gedâht,
wie sich gemêrte sîn maht
an lânden unde an gewalt.
unde wie der degen balt
des allerêrsten began,
des mac ich niht verlân,
ich well iu sîn machen kunt,
als vil mir zuo der selben stunt
der rehten wârheit
von den dingen wart geseit.
Ccxiii . iu ist lîht ê geseit
von des vürsten wirdikeit,
der ze brezlâ herzog was.
swaz ich von tugenden ie gelas,
die ein vürste haben sol,
der was herzog heinrich vol.
der buoche was er wol gelêrt,
ouch het in got dâmit geêrt,
daz er zaller ritterschaft
hete beidiu kunst unde kraft,
ouch hôrt ich, daz er waere
getriu unde guot rihtaere,
menlich, wârhaft unde milt.
mit des vrides schilt
beschirmet er vor vreisen
witiben unde weisen,
zuo der barmung werken
an zeswen unde an lerken
was er gereht unde behende
von sîner jugent unz an daz ende,
von windischer zungen
vür herzog heinrich den jungen
gehôrte ich nieman geloben,
dô er herfür het geschoben
sines bartes gran,
sô daz er wart ze man
unde daz er ritters amt enphie,
ein hôchzît aldâ ergie.
diu was sô kostlich,
hiet si der keiser vriderich
sô êrlichen vür brâht,
si solde im niht hân versmâht,
der des rîches krône truoc.
Heinrich, der vürste kluoc,
der selben hôchzît hete zwô:
die selben unde dô,
dô er sînem lîbe
nam ze konen unde ze wîbe
marcgrâf otten kint des lângen.
dô wart ouch wunder begangen
mit êren unde mit miltikeit.
ein argez herze wurd verzeit,
daz dâ von hiete hôren sagen.
des liez er sich niht betragen,
er taet ez unde doch wîslich.
von brezlâ herzog heinrich
lebt sô gar nâch êren
mit burgaern unde mit hêrren,
mit leien unde mit pfaffen,
het er si geschaffen
ze varen in des lîbes nôt
unde gerlichen in den tôt,
dâ ir bluot solt sîn vergozzen,
si hiet sîn niht verdrozzen,
sô guoten willen si truogen
herzog heinrîchen dem kluogen,
Ccxiv . der alsus warp.
inner des dô starp
herzog niclâ von krackouwe.
des selben hûsfrouwe
von rehter sippe was
herzog heinrîches bas.
diu gap im mit irer hânt
lediclichen diu lânt
unde swaz si rehtes dâran het.
mit des rîches willen er daz tete,
daz er si von ir nam.
wie daz dâr zuo kam,
daz tuon ich iu bekant.
Krackou dem lânt
ist ein ander lânt gelegen,
daz het in sînen pflegen
ein herzoge, hiez loket.
der selb sich underwunden het
âne reht des lândes.
des schaden unde des andes
mocht si sich envollen
an im niht erhollen,
dârumbe gap si ez sâ
herzog heinrîchen von brezlâ.
Ccxv . nû hôret, wie der vuor.
ein hervart er swuor
nâch der sînen rât.
er mande unde bât
beide mâge unde man,
swem er iht liebes het getân,
daz in der des liez geniezen;
er lie sich niht verdriezen,
er lêch unde gap,
swaz er varunder hab
het in sîner gewalt,
unz er ein her manicvalt
zuo einander brâhte,
mit dem er dô gâhte
gen krackou unde zudemer.
dô kom gegen im mit her
herzog loket von pôlânen;
der vuort under sînen vanen,
swaz der lântliute was.
mit den wart daz grüene gras
gemachet rôt unde naz.
von ir menige kom daz:
ir wart erslagen sô vil,
daz ich der sumen dehein zil
mac gestecken noch gestôzen.
ouch enphie schaden grôzen
herzog heinrich der degen.
der muoste schaden sich verwegen,
wand überkraft in dâr zuo treip,
daz er sigelôs beleip
unde grôzen schaden dâ kôs:
liut unde guot er vil verlôs,
sô daz er âne sûmen
daz lânt muoste rûmen
unde vluste sich verwegen.
im widerfuoren under wegen
von brezlâ sîne burgaere
unde benamen im sîn swaere
mit helfelichem rât.
daz lântvolc in bât,
er solde sich wol gehaben.
hôrt den trôst, si im gâben:
si gelobten im, si wolden
von ir selber guot versolden
ûf sîn genâd ein ander her
mit aller der zer,
der ein her bedarf.
diu geheiz in warf
in senften muot ûz kummer,
unde an dem naehsten summer
was daz her bereit.
niht lenger er dô beit,
er vuor die widerreise
in krackou, dâ manic weise
was vor von im worden.
nâch vriuntlichem orden
teten im geselleschaft
sîne veter: mit der kraft
die herzog primik vermohte,
er tete, swaz im tohte;
herzog lestic der ander hiez,
der in ouch niht enliez
mit sîner helfe under wegen.
nû macht sich aber her enkegen
herzog loket,
der ê mit im gestriten het.
dem half aber als ê
von riuzen künec lê.
die wîl er sich besande,
dô lac in dem lânde
herzog heinrich
von brezlâ, der ellensrîch.
an sînen vînden er sich râch,
er tete in jâmer unde ach.
er trahte mit allen sinnen,
wie er die burc möhte gewinnen
Krackou unde die stat.
daz velt er wol hât,
deheiner veste niht.
nû kom ze strîte wol beriht
aber herzog loket.
herzog heinrich niht anders tete
wan daz er an in kêrte,
als in sîn manheit lêrte.
Ccxvi . dô diu sunne ûf brâch,
in was zuo einander gâch
ûf einen wîten plân,
dâ wart ein veltstrît getân,
der wart an mâzen herte,
ir ietweder werte.
sînen lîp unde sîn guot.
herzog heinrich der vruot
râch ie mê unde mêre
die grôzen herzensêre,
diu im vor was geschehen.
iedoch sô muost er an sehen,
daz er niht lânge mocht verklagen:
an sîner sîten wart erslagen
sîn veter herzog primik,
unde der herzog lestik
verlôs dâ daz leben.
sîn her wart umbegeben
von überklaphe der riuzen.
herzog loketen den hiuzen
sach man des siges pflegen.
iedoch sach er nider legen,
swaz sîner riuzen was,
als dâ der mâdaer ûz gras
mit der segense machet heu:
eine sô getâne streu
macht herzog heinrich umbe sich.
des nam ouch gerich
herzog loket an den sînen:
die begund er pînen,
als ein vînt den andern tuot.
dô herzog heinrich der vruot
gesehen het unde erkorn,
daz er dâ het verlorn
sînes hers wol diu driu teil,
dô kêrte er nâch unheil
sigelôs ab dem wal.
nû was der vînde val
gewesen sô grôz,
daz si ze jagen verdrôz
unde umb ir vluht enruochten:
niht wan gemach si suochten
ie der man, swâ er den vant.
herzog heinrich krackou daz lânt
unheiles het gesehen;
doch hôrte man in jehen,
er gehabte niemer ûf,
er kaem zdem dritten mal ze hûf
ze krackouwe in dem lânde.
nâch sînen vetern er sande.
die wurden im tôte brâht.
mit vil kleiner maht
kom er hinz brezlâ.
dâ wart er aber sâ
harte wol enphangen.
swaz dâ was ergangen,
daz half man im sêre klagen;
die sînen begunden tragen
mit triwen, swaz im gewar.
nû ructen aber dar
sîne liep dienaere,
von brezlâ die burgaere:
si bâten in sêre,
daz er durch sîn êre
sich lieze des gezemen,
daz er geruochte nemen
von ieglichem sâ zestet
diu zwei teil, swaz er het,
unde daz an sînen vrum leit:
er müeste aber bereit
hinze krackou werden;
si wolden anders ûf der erden
niemer gerne geleben.
dô si im begunden geben
mit helfe solhen trôst,
dô wart er aber erlôst
ein teil von sînes leides burde.
wie daz volendet wurde,
als er het gedâht,
darûf tac unde nacht
begunde gedenken.
die sînen im niht wenken
wolden der geheize.
ûz maneger lânde kreize
bereite liute er versolt,
pfenninc, silber unde golt
liez er im niht erbarm.
swer biderb was unde arm,
den machte er sâ rîch
von brezlâ herzog heinrich.
Ccxvii . dô der summer komen was,
daz man gehaben mocht daz gras,
dô was varens zît.
nû het ouch in der zît
der herzog genomen rât
datz den besten, die er hât,
wie er des lândes bekaeme
unde râch an den genaeme,
die sîner êren vârten.
dâran in bewarten
die sînen, als si beste kunden,
ez pflac zuo den stunden
sînes râtes ein man,
dem was grôz wîsheit undertân:
daz was der brobst von kamenze
der die vuore mit genze
aller ding erkande
ze krackou in dem lânde,
der bewîste in der maere,
daz sîn arbeit verloren waere
aller dinge unde enwiht,
er gewunn ê etlich pfliht
mit den lântliuten.
daz begunde im bediuten
von kamenz der wîse man,
unz sich der herzog versan,
daz der rede alsô was.
einen boten er ûz las,
der nutze was dâhin.
wîsung unde sin
begund der brobst in lêren,
wie er solde kêren
die lântherren her umbe.
an witzen niht ein stumbe
der selbe bote was.
den hêrren er vor las
ze krackou in dem lânde,
dâ man in zuo sande,
swaz sînem hêrren was guot,
als noch ein wîser bote tuot.
Ccxvii . mit grôzem guote unde mit kunst
gewan er zweier hêrren gunst,
sô daz si begunden kêren
an herzog heinrich sînen hêrren,
dem si grôzlich vrumten sît.
der eine hiez her lechschît,
hêr wüeschof der ander hiez,
der herzog heinrîchen stiez
daz lânt in sîn gewalt.
der bot in vor zalt,
si wurden hôch unde tiwer,
ob sîn her von ir stiwer
dô gefordert wurde,
der armüete burde
wurd in gemachet ringe.
sus begunde er si bringen
mit geheize ûf die vart,
daz er bald her wider wart
ze sînem hêrren gesant,
daz er sich vurdert in daz lânt,
des gewunn er vrum unde êre.
nû sûmte sich niht mêre
herzog heinrich der maere.
von der helf der brezlouwaere
wol bereiter er gewan
wol vierthalp tûsent man,
die si im heten versolt,
unde swaz daz her spîse wolt
ein ganzez jâr haben
in daz lânt si die gâben,
ob si sô lânge dâ laegen,
dâr zuo bereiten si im wegen
wol zwelf hundert oder mêre,
durch herzog heinrichs êre
wâren si des muotes,
daz si sich lîbs unde guotes
williclichen bewâgen.
wol hundert wegen sach man tragen
rutten, blîden unde katzen,
dâmit er wolde tratzen,
den er truoc vîntlichen sin.
alsô vuor herzog heinrich hin.
Ccxix . dô er schiet von dan,
guotlich wart im nâch getân
manic wunsch unde segen,
daz in got ûf den wegen
vor allem übel behuote.
mit lîbe unde mit guote
meniclich enphalch in got.
die dâ heten sîn gebot
datz krackou gesworn,
von den wart niht verkorn,
swaz si im heten geheizen.
unz ûz des lândes kreizen
gegen im si riten
unde begunden in bitten,
daz er ir sicherheit enphienc.
unde dô daz ergienc,
si vuorten herzog heinrîchen
in daz lânt gewalticlichen.
unlânc lâgen si dâ,
daz sich aber sâ
bereit herzog loket.
ûf einen strît er het
vesten muot unde wân.
mâge unde man
von im wurden besant,
den künec von riuzen er mant,
kaem er im nû niht ze trôst,
sô waere er unerlôst
vor dem brezlouwaere,
der im aber waere
in daz lânt komen.
ich hân alsô vernomen,
Ccxx . dô zuo einander hete brâht
herzog loket sîne maht,
er kom aber gevarn
bereit mit sînen scharn
ûf einen veltstrît.
des wart er an der zît
von herzog heinrîchen gewert,
der dafür nihtes gert,
daz er mit im ze hûfen kaeme,
sô daz mit strît ein ende naeme
ir beider kriec unde haz.
ir ietweder niht vergaz,
dô man strîten wolde,
er taete, swaz er solde
mit schicken unde mit rottieren,
ê daz sich conduwieren
diu her zesamde begunden.
si getorsten unde kunden,
swaz ze strît gehôrt,
dô sich der schal enpôrt
von den sumpern, die man sluoc,
daz ir ietweder truoc
dem andern haz unde nît,
daz erzeigten si sît,
dô si dructen zesamde.
wie ietweder verdamde
des hêres wîsel unde hern,
darnâch wurben si gern.
Ccxxi . dô der strît gewert sô lânge,
daz man vor gedrange
ze slegen mocht gehaben roum,
dô nam herzog heinrich goum,
wâ er den vunde,
dem er unguotes gunde.
an den kom er gedrungen.
hurtâ, wie dâ erklungen
ûf den helmen diu swert!
des si heten gegert,
des heten si nû bêde stat.
herzog heinrich drât
ein teil gerach sich,
er stach im einen stich
durch den riuzischen helm,
daz daz gras unde der melm
wart under im von bluote naz.
herzog loket niht vergaz
sînes kamphgeseln hin wider,
er valte im daz ros darnider,
daz ez niht lenger mocht gestên.
die wîle mit im umbe gên
die sînen begunden,
daz si im an den stunden
hulfen ûf mit île,
in der selben wîle
herzog loket sich verstal,
sô daz er rûmte daz wal
unde kom sô ungevangen hin.
ouch holten den ungewin,
swaz er der sînen liez dâ,
die wurden überwunden sâ,
erslagen unde gevangen.
sus was der strît ergangen
nâch herzog heinrichs êren.
der begunde kêren
vür die houbtstat an der vrist,
diu krackou genant ist.
diu burc, diu darob,
diu ist schoen unde wît,
hôch unde veste;
vür vîntliche geste
ist si wol bewart,
herzog heinrich an der vart
vür die burc ûf den berc
bliden unde antwerc
hiez balde rihten ûf.
dô die kômen ze hûf,
dô daz die burcgrâven sâhen,
die begunden gâhen
unde giengen ze rât
mit den in der stat,
sît si niht trôstes haeten,
waz si dâr zuo taeten,
dâmit si gewunnen suon.
waz solden si mê tuon?
von in wart besant
hêr wüeschof zehant
unde sîn geselle her lechschît.
nâch der rât in kurzer zît
daz dinc wart verriht
unde vriuntlich versliht.
Heinrîchen dem vürsten kurc
gap man stat unde burc
ûf sîn gnâde âne twâl.
dô daz maere erhal
in krackou unde in zudemer,
daz herzog loket âne wer
was gegen herzog heinrîchen,
dô hiezen nâher strîchen
grôze unde kleine
daz lântvolc gemeine
unde ergâben sich sâ
herzog heinrîchen von brezlâ.
irer verdienten schulde
kômen si ze hulde;
daz si iemer mêre
vurderten sîn êre,
daz lântvolc im des swuor.
nû hôret, wie er dô gefuor,
Ccxxii . dô er daz dinc überkam,
daz er die stat in genam
unde die burc inne het.
ein munster dârinne stêt,
dâr zuo gehôrt ein tuom.
des pflac mit geistlichem ruom
wîlent sant stenezlâ,
der was bischolf aldâ.
bî des zîten krackouwe
was in solher êren schouwe,
daz dâ ein künec schône
truoc zepter unde krône
unde kunicliche kraft.
Zudmer diu marcgrâfschaft
zuo dem kunicrîch gehôrte,
wie sich diu êre dô zestôrte,
daz wil ich iu sagen,
lât iuch sîn niht betragen,
ez geschach bî einen zîten,
daz der künec wolde strîten
ze lettou mit der heidenschaft
unde het sich mit grôzer kraft
bereitet dâhin.
durch got unde prîses gewin
vuor er die selben reise,
deheiner slahte vreise
der heiden er entsaz.
ie baz unde baz
wuost er in daz lânt
mit roube unde mit brant.
als lâng er daz treip,
unz daz er dâ beleip
wol anderthalp jâr.
an dem strîte macht er bar
unde werlôs die heidenschaft.
den künec sîn geselleschaft
vlîziclichen bât,
daz er in taete stat
wider heim ze kern,
des volgt er in gern.
Ccxxiii . dô er gemacht die heiden nider,
der künec von krackou hin wider
die reise mit den sînen wande.
unde dô si kômen ze lânde,
dô wart der künec inne,
daz sîn wîp diu küneginne
in überhuget het.
nû hôret, waz er tete.
sînem wîp ze smaehe,
pflac er boeser gaehe:
an bôsheit wart er sô balt,
daz er kêrt ûz der gewalt
unde von der minne süezikeit;
er sluoc valsch unde gunterfeit
ûf ir munz unde ir gebraege.
ich hôrte, daz er pflaege
mit diu geheime zuo den zîten,
daz man nû siht gebûren rîten.
durch der meintât grien
sant stenezlâ in verbien
unde schiet den künec unreine
von der kristenheit gemeine
unde macht in der kristenheit
unwert unde leit
unde allen liuten widerzâm.
râche er des nam
an dem bischolf stenezlâ:
der künec hiez in sâ
teilen ze vier stucken;
bergen hiez er in unde tucken
ieslich teil zuo der zît
in ein sê, der dâ nâhen lît.
dô kômen unbetrogen
vier adelar geflogen,
der ieglicher was des geil,
daz er des lîchnams einen teil
in sîn klô vazte.
ir deheiner dâran lazte,
si truogen zuo einander schiere
diu stuc alliu viere.
an die selben stat
man erbûwet hât
ein sinwel kirchen kleine,
dâ der lîchnam reine
zuo der zît wart begraben.
doch ist er sît erhaben
unde gephlânzet in die kristenheit.
Ccxxiv . nû hôret, wie diu bôsheit
an dem künec wart gerochen,
ûf in wart gesprochen
des bâbstes ban, des keisers aehte
unde daz vürbaz nieman möhte
künec geheizen von dem lânde
umb die schame unde schande,
diu dâ was geschehen,
als ir mich ê hôrt jehen.
unde wie er gefuor sider?
er vuor hin wider
unde gap burc unde lânt
von riuzen in des kunigs hant.
dâ beleip er ân alle nôt
bî dem riuzen unz an sînen tôt.
wie herzog heinrich sider
gefuor, dâ kêre ich her wider.
Ccxxv . dô er der burc gewaltic was,
an einem buoche er las,
an sant stenezlâs legende,
wie von eins kuniges missewende
daz lânt het verlorn
kunicrîches nam unde verkorn
zepter unde krône.
herzog heinrich dô schône
in daz munster gienc schouwen.
vür den altar unser vrouwen
kniet er ûf sîniu knie.
gnâd unde danc seit er ir hie,
daz si im vröude het gemêrt,
sîn leit ze liebe gekêrt,
als noch die wîsen tuont.
unde dô er ûf gestuont,
herzog heinrich sach
einer tûben alles nâch:
diu tûbe was geflogen
ûf ein simz eines bogen
ob einem pfîlaere.
herzog heinrich der maere
mit gesihte nam war,
daz diu tûbe alles dar
mit dem snabel in die mûr stach
unde mit dem vuoz her nider rach
mortaere unde stein.
bî einer wîle dô erschein,
als ez got wolt,
hie niden ein golt,
daz her ab was gevallen.
herzog heinrich vor in allen
huop ez ûf unde sprach:
 <diu tûbe ez her ab stach,
sîn ist lîhte noch mê dâ .>
nâch einer leiter sand er sâ
unde nâch einem mûraere,
er wold ervaren, waz dâ waere.
dô der mûraer was komen
unde daz er het genomen
den hamer in die hant
unde daz er sluoc in die want,
an dem êrsten slac
ervant er, daz dâ lac
goldes ein grôzer hort.
er sprach an dem wort:
 <her, gebt mir daz botenbrôt!
liehtes goldes rôt
lît hie ân mâzen vil .>
an dem selben zil
der herzog rusten liez
zuo der mûr unde hiez
nemen herab
den hort, den im got gap.
sîn was ein guot starc:
wol vunfzehen tûsent marc
was sîn, dô man ez wac.
hôhes muotes er pflac.
dô in got sô berâten het,
Ccxxvi . nû hôret, waz er dô
herzog loket vorht verderben.
er begunde sêre an in werben
vride unde suon.
waz sold er dô tuon?
er sagte sînem rât,
wes herzog loket bât.
die rieten im dô daz,
daz er den selben haz
liez ze guote komen.
des wart ein tac genomen,
ûf den kom herzog loket dar.
dô wurden si zewâr
mit einander versliht.
ez wart alsô verriht,
daz der von brezlâ
ledic liez aldâ
die gevangen alle mit dem leben.
ouch muost im herzog loket geben
sicherheit mit hantvesten
nâch râte der allerbesten,
daz er vorderte sîn êre
unde daz er niemer mêre
vür die selben stunde
sich deheines rehtes underwunde
ûf diu lânt ze jehen.
diu suon diu dâ was geschehen,
herzog loket der selp zwelfter swuor.
dâmit er wider heim vuor
unde mit im alle die,
die er het erledigt hie
ûz der vencnus banden.
herzog heinrich mit den lânden
schuof, swaz in dûhte guot.
er besazte unde behuot
diu lânt nâch sînem willen,
er lie sich niht bevillen
lêhens unde gebens,
die im der lânde unde des lebens
geholfen heten dâ.
dâmit kêrt er hinz brezlâ.
dâ wart er enphangen wol:
swaz man dem erbieten sol,
der aller êren wert ist,
daz wart im an der selben vrist
erboten volliclich unde vaste.
dô er ein wîle geraste,
herzog heinrich der maere
besande sîne burgaere,
die im durch getriwen muot
gelihen heten ir guot
ân burgen unde ân pfant,
die wert er zehant,
daz er in nihtes lie gebresten.
von dem êrsten hinz dem lesten,
swaz er in gelten solde,
mit dem krackouwischem golde
wert si alle gelîch
von brezlâ herzog heinrich.
herzog heinrich der bewegen
begunde in sîn herze legen
die gedanc tac unde nacht,
wie daz von im wurd volbrâht,
wie er des bekaeme,
daz den bâbst gezaeme
sîner bet genaediclich,
daz er ein kunicrîch
ze krackou wider werden liez.
den selben geniez
Ccxxvii . umb künec ruodolfen er ouch wolde
erwerben mit dem golde,
daz er zuo krackouwe vant.
den brobst von kamenz er besant
unde nam datz im rât.
dô der vernomen hât
sînen vürsaz unde sîn muot,
den dûht ez witzic unde guot,
wand er doch ander bet
gegen dem bâbst ze rôme het,
daz er het mit vlîze
gegen dem bischolf von der nîze
geurliugt vierthalp jâr,
daz er dârumbe gar
datz rôme von dem banne kaeme.
wer sich die botschaft an naeme,
daz betrahten si wîslich.
nû het der herzog heinrich
bî im zwêne man,
den het er liebes vil getân.
der was einer ein juriste,
an der kunst unde an dem liste
het er meisterschaft genomen;
der ander was volkomen
an erzenîe gar.
ein muoter si gebâr,
ouch was ein man ir beider vater.
den juristen bât er,
daz er sich an der stunde
der reise underwunde
hinz rôm in sîner botschaft.
er trôst sich sîner meisterschaft,
der er doch lutzel genôz.
den juristen niht verdrôz,
durch sînes hêrren bet
die reis er williclichen tete.
an dem boten niht verdarp,
datz rôm er vlîziclichen warp
sîns hêrren vrum âne twâlen
gen dem bâbest unde den cardinalen.
doch twelt er dâ vürwâr
mê denn ein ganz jâr,
ê daz der bâbest sîne bet
volliclich erhôret het.
die brieve er gewan
umb die zerlôsung von dem ban
unde sande im die her;
er enpôt im, ob er
die andern sach wold enden,
sô müest er im senden
zehen tûsent marc von golde,
die der bâbst dârumbe haben wolde,
daz er in dâmit êrte
unde in des gewerte,
daz er in ze krackou schône
liez tragen zepter unde krône
unde daz er kuniges namen hiete.
sô wolden ouch ze râtmiete
haben die cardinal
zwei tûsent marc âne twâl,
die müesen ouch golt wesen.
dô die brieve het gelesen
von brezlâ herzog heinrich,
sorgen bar unde vröuden rîch
wart der vürste dô,
daz erz het geschaffen sô.
des goldes er zehant
zwelf hundert marc sant
dem bâbst unde sînen râtgeben.
er begunde sêre darnâch streben,
daz sîn vürsaz naem ein ende.
owê der missewende,
diu im ergie ze ungemach!
dem er ze werben sîne sach
datz rôm enpholhen het,
nû hôret, waz der tete.
des goldes er verbarc
wol vier hundert marc,
daz er dem bâbest geben solt,
unde stiez valschez golt
als swaere dar.
dô des wurden gewar
des bâbstes kameraere,
die brâhten diu maere
an den bâbest mit der wârheit.
dô wart niht lenger gebeit:
der bâbest unde die cardinal
mit iren brieven âne twâl
verwizzen hezlichen
von brezlâ herzog heinrîchen
die selben untât,
daz er den hof betrogen hât
mit sîner valschen gab.
leides ungehab
herzog heinrich an sich nam
umb den schaden unde die scham,
die im sîn bote het erworben.
ouch waer datz rôme verdorben
der selbe jurist:
dô wart sîn vermist,
dô man begunde suochen in,
wand er was des nachtes hin
entrannen hinz venedigen.
wie er sich möht erledigen
vor des herzogen vorhte,
darûf er traht unde worhte
manegen valschen gedanc.
der boese unde der muotes kranc
sich triun unde êren gar bestroufte,
wand er ein bitter gift koufte;
die selben gift sand er sâ
sînem bruoder hinz brezlâ,
des herzogen arzât.
den mant er sêr unde bât,
wold er vristen ir beider leben,
sô müest er vergeben
dem herzogen mit der vergift.
owê der mortlichen unstift,
die der tiuvel blies zesamde!
der arzât verdamde
nâch sînes bruoder êre
mit der gift den vürsten hêre.
Ccxxviii . dô er die gift enphangen het,
dô enphant er an der stet,
daz sîn dinc uneben lac.
ein ander arzât sîn dô pflac,
meister gunzel genant.
der hienc in dô zehant
ûf bî den vüezen,
als si den tuon müezen,
die gift enphindent in in.
manegen meisterlichen sin
erzeigen er begunde,
sô er beste kunde,
half er im genesen.
unde dô man sicher wolde wesen,
daz im vürbaz gewurre iht,
seht, wâ der selbe boesewiht,
der ûf sîn schaden was verkolen,
die gift anderstunt verholen
streich an eines mezzers klingen;
dem herzogen hiez er bringen
einer mandelmilch dar,
dem vürsten ze vâr
brôt er darin brach:
mit dem mezzer er stach
die gift in die schuzzel.
dô den sêrigen druzzel
diu gift anderstunt ruorte,
diu milch si zehant vuorte
dem hêrren zuo dem herzen.
der herzoge des smerzen
harte schiere enphant.
nâch meister gunzelîn er sant.
als schiere der was komen
unde daz mort het vernomen,
daz im anderstunt was vergeben,
er sprach: < hêrre, iwer leben
daran ist dehein trôst;
daz diu sêle werd erlôst
vor der helle pîn,
darûf sult ir gedenkund sîn .>
ahtet, wie den sînen waere,
dô man diu leiden maere
von dem arzte het gehôrt.
vröude wart zestôrt
an rîchen unde an armen;
einem steine mocht erbarmen,
hiet er verstentikeit,
daz grôze herzenleit,
daz dâ wart gewuoft.
geschriren unde geruoft
in den himel wart
umb die nôt des vürsten zart:
eijâ got hêrre,
wer sol sich iemer mêre
tugenden vlîzen vürbaz,
sît du an helfe bist laz
dem, der ie was ein stam
der triwen, zuht unde scham;
er was schilt unde obedach
den armen vür ungemach.
swaz der wunsch erdenken kan,
daz an im haben sol ein man,
dâmit er werde volkomen,
daz het an sich genomen
unser vürste heinrich.
dâ von ist unmugelich,
daz wir sîn iemer werden
ergetzet hie ûf erden.
ob ich ein jâr darob saeze,
mit getiht ich niht volmaeze
ir klage strenge
an der swaer unde an der lenge.
wand dem jâmer grôz
was dannoch niht genôz
der klegeliche galm,
den sant willehalm
het ob vivianz,
dô des jâmers lânz
sîn herz umb in versneit.
herzog heinrîchen kleit
allez, daz gereden mohte,
swaz zuo kleglichen siten tohte,
grôz unde kleine sich des vlizzen.
got vil dicke wart verwizzen,
er solde sich baz hân verdâht,
ê er ze solhen noeten brâht
diu beidiu liute unde lânt,
den guot gedinge dô verswant,
den si hinfür solden haben.
herzog heinrîchen si gâben
ûf sîn geschefte rât.
nû hôret, wes er bât.
Ccxxix . er sprach: < ir sult lâzen sîn
die klage umbe mînen pîn,
wand daz ist gotes wille.
offenbâr unde stille
sol der an mir erfüllet werden .>
aschen unde erden
hiez er im schutten ûf ein bret
unde lie sich heben ab dem bet
ûf den aschen hernider:
 <diu zît ist komen, daz ich wider
gedîhen sol ze aschen;
nû geruoch got waschen
mit disem smerzen ab,
swaz ich sunden hab
mit disem lîp begangen .>
nû was der arzt gevangen,
der daz mort het getân.
den hiez der halptôte man
vür sich bringen dar
unde sprach: < nû nim war>-
zuo gesiht der, die dâ wârn-
 <wie hâst du an mir gevarn!
wâmit verdient ich dînen haz?
nû getrûte ich dir baz
denn deheinem mînen dienaere.
ob ich nû die gevaere
an dir rechen wolt,
mir ist daz lântvolc sô holt,
die wîl ich mac gesprechen wort,
ob ich daz grôze mort
rechen hiez an dînem lîbe,
von mannen unde von wîbe
wurdest du ertôt.
wand du hâst genôt
ungemaches ditze lânt:
swenn ich stirbe, sa zehant
sô ist daz lânt erbelôs.
durch got, der ûf die verkôs,
die in schieden von dem leben,
wil ich dir vergeben,
daz du mich ertôtet hâst .>
die lântherren bât er vast,
ê im geschaehe ze sterben,
daz si in liezen erwerben
eine bete umbe siu.
nû enwest ir deheiner, umbe wiu
er si wolde bitten.
mit klagebaeren siten
warf er der bet gewert:
an si all er dô gert,
daz si dem arzte albereit
von dem lânde gaeben geleit
ân schaden unde ân ungemach.
menniclich daz versprach;
doch mohte sîn niht rât wesen,
si muosten in lâzen genesen
durch sîn emzige bet,
die er gegen in allen het.
si muosten im des swern,
daz in nieman solt behern
an lîbe noch an guot,
sô gar rein gemuot
was der herzog heinrich.
owê, wie klegelich
was sîn ungemach,
dô man ligen sach
den tugenthaften werden
ûf aschen unde ûf erden
bar unde nact.
niht anders in bedact
wan ein grâber roc alein.
daran niht anders schein
wan sîn diemuotikeit.
diu gift schiet unde sneit
sîn bûch ûf unde die brust.
owê der verlust
unde des grôzen smerzen!
swaz dem menschen ob dem herzen
innewendiclich lît,
daz sach man allez zuo der zît.
Ccxxx . nû wart er aber gemant,
wie er ez schüefe umb diu lânt,
wem ieglichez warten solde.
herzog heinrich dô wolde
Brezlâ bî sînem leben
den tiutschen hêrren hân gegeben,
wand die sint gewaltic dâ
der kirchen ze brezlâ.
daz widerrettens alle gelîch
unde sprâchen gemeiniclich,
daz si in niht ensolden
dienen noch enwolden,
wande ez in niht entöhte:
wie si ein cumentiwer möhte
beschirmen unde befriden?
 <mit swerten unde mit widen
het ir von êrst ze tuon genuoc,
daz ir urliuges ungefuoc
mit geriht erwant
hie zbrezlâ in dem lânt .>
swâ ouch dehein gewalt
den tiutschen hêrren waer bezalt,
dâ waeren si sô arc
unde nâch guot sô karc,
daz ir nieman niht genuzze:
 <man müest in die haselnuzze
zinsen als die mandelkern.
dârumbe well wir ir enpern
ze hêrren hie ze brezlâ .>
von bêheim künec wenzlâ
wold er daz lânt dô hân geschaffen
nâch râte etelicher pfaffen.
daz begundens aber widersprechen:
 <waz welt ir an uns rechen?>
sprâchens algemeine
beide grôz unde kleine,
 <ir sult iuch über uns erbarm;
lânt unde liute wurden arm,
wurd er unser hêrre,
wand er ist uns ze verre.
ez hât der künec von bêheim
sô vil lânde dâheim,
daz wir mit im versûmet waeren.
nû kumt er hinze merhaeren
etwen kûm in zwein jârn.
wir hieten übel gevarn,
swenn er uns sîne bêheim sant
ze houbetliuten in daz lânt
unde hieze uns den warten,
ob uns die beswârten,
wem solde wir daz klagen?>
dô begunde er si vrâgen,
gegen wem si ir wille trüege.
si sprâchen: < herr, uns dûht gefüege,
sit ir niht habt kint,
die iwer naehste erben sint,
daz ir den gunnet iwers guotes .>
abholt unde arges muotes
sînes vetern sünen er was,
von ligniz herzog wunzlâs,
Heinrich unde polk die hiezen,
daz si im niht enliezen
helfe gegen krackou,
daz si sît sêr gerou,
dô er daz dinc überkam,
dô er der hem meinung vernam,
der kranke herzog heinrich,
er sprach: < ich hân williclich
sîne schulde dem vergeben,
der mir benomen hât daz leben:
alsô si allen den verlân,
die mir ie leit habent getân,
si sîn vremde oder kunde.
den ich mînes erbes gunde,
die gevallent iu ze hêrren niht;
nû hân ich solich zuoversiht
ziu gehabt ie,
ob ich noch solde hie
leben tûsent jâr,
sô wold ich vürwâr
mit lîbe unde mit guote
niht wan nâch iwerm muote
leben zaller zît.
sit iur rât mir gît
wîsung unde êre,
daz ich mîn guot unde mîn êre
mînen vetern lâz,
sô geschech ouch daz,
swaz iwer wille sî daran:
sô sol der künec von bêheim hân
Krackou unde zudmer;
ob im daz iemen wer,
sô betwing erz alsam ich .>
tragen hiez er vür sich,
swaz er hantveste
in sîner gewalt weste,
dâmit diu selben lânt
bestaetigt wurden sîner hant,
unde macht dem künec sleht
alliu, diu reht,
diu er an den lânden het.
mit sîn selbs brieven er daz tete.
den brobst von kamenz er bât,
daz er nâch sînem tôd als drât
dem künec von bêheim
die brieve vuort hin heim
unde gaeb in sîne hende.
hiemit nâhent ez dem ende.
Ccxxxi . dô er sîn dinc het geschaffen,
dô teten im die pfaffen
mit gotslîchnam unde mit dem ol,
swaz man den tuon sol,
die dâ wellent sterben,
der herzog begunde werben
beidiu an wîp unde an man,
swem er iht leides hiet getân,
daz si im daz vergaeben.
mit solhen urlaeben
rûmt den lîchnam diu sel.
vor leide manic klârez vel
an den vroun wart zart.
der jâmer sô grôz wart,
daz weinen unde daz klagen,
ob ich ez halbez solde sagen,
des wurd dennoch ze vil.
ein dinc ich sprechen wil:
mir wart vürwâr gesagt,
er wurd vil harter geklagt
denn von zaerinc herzog berhtolt.
die sînen wâren im sô holt,
daz si sich vlizzen alle gelîch,
daz sîn hôchgeborne lîch
wurd nâch sîner werde
bestatet zuo der erde.
dô man in begruop, dô schiet
sich diu riwige diet:
die hêrren dô niht lenger biten,
zuo ir vesten si riten;
sam teten die burgaere:
si wolden warten der maere,
wer nû wurd ir vürste
unde wer in der geturste
waere, der nâch dem gewalt
gegen in trahte unde stalt,
daz er ir herzog wurde.
dô in diu leides burde
ein teil was entwichen,
dô kômen gestrîchen
ze brezlâ in daz lânt
die von ligniz genant,
Heinrich unde polk,
unde besanden daz volc.
daz kom zuo in algelîch.
dô dancten si vlîziclich
den burgaern unde den hêrren
der triwen unde der êren,
die si in erzeiget haeten,
daz si ir hêrren umb si baeten,
dô er an dem tôde lac
unde sîns geschertes pflac,
dô waer er des von in ermant,
daz er in liute unde lânt
geschaffen het vor sînem ende.
mit gebunder hende
wolden si des iemer danken
unde an triwen niemer wanken.
dô daz lântvolc het vernomen,
daz si dar waeren komen
ûf den gedinc unde ûf den wân,
daz in wurde undertân
eigenlich zehant
ze brezlâ liut unde lânt,
darüber nâmen si ein sprach
unde jâhen, in waer al ze gâch;
in waere des nindert ze muote,
daz si mit lîbe oder mit guote
zwein hêrren dienen wolden.
darüber si sich solden
mit einander verein,
welher under in zwein
ir hêrre werden möhte;
swaz in daran töhte,
daz si daz balde taeten.
nâch wîser liute raeten
vereinten sich die vürsten dô
unde teilten mit einander sô,
daz herzog polken dem bederben
geviel ûf ligniz sîn erbe;
herzog heinrîchen geviel dâ
daz herzogtum ze brezlâ.
unde daz daz staet solt belîben,
daz hiezen si verschrîben
unde bestaetigen mit hantvesten
nâch râte der allerbesten,
die dâr zuo nutze wârn.
wie die von brezlâ hânt gevarn,
daz ist iu nû allez kunt.
darnâch vuor in kurzer stunt
Ccxxxii . der brobst von kamenze hin
zuo dem von bêheim, als in
herzog heinrich gebeten het.
dâ wart er sâ zestet
harte wol enphangen.
swaz dort was ergangen,
daz west der künec allez hie.
unlânc darnâch ergie,
daz der brobst den künec bât,
daz er besande sînen rât;
swenne der zesamde kaeme,
daz er von im vernaeme,
umb welher hande maere
er zuo im komen waere.
schier daz geschehen was.
dem künec dô man las,
dô er an sînem râte saz,
von ort her allez daz,
daz von brezlâ herzog heinrich
mit willen unde verdaehticlich
vor leien unde vor pfaffen
dem künec het geschaffen.
der brobest dô ze leste
nam die hantveste
unde antwurte die sâ
dem künec wenzlâ,
als er gelobt het
an sînem tôtpet
von brezlâ sînem hêrren.
nû begund der künec kêren
sînen vlîz daran,
wie er von kamenz dem wîsen man
sô vriuntlichen mit gevüere,
daz er sînen rât swüere
unde sîn hofgesinde waere.
mit geheize manic maere
hiez er im vor sagen.
 <waer ich bî solhen tagen,
als man mich etwenne sach,>
der von kamenze sprach,
 <daz ich ze hôhem râte töhte,
swaz ich volbringen möhte
von mînen kranken sinnen,
des braeht ich gerne innen
von bêheim den künec.
nû bin ich leider sô vrumic
noch sô wîse niht,
daz er mit mir sî verriht .>
wîser rede kluoc
geschach dô genuoc,
der ich iu niht sag wan den kern.
swes der künec niht wold enpern,
daz tete der brobest allezsamt.
dô er sich het verklamt
in des kunigs dienst mit triwen,
dô muost er im iteniwen,
dâ nieman was dan si bêde,
alle die geschiht mit rede,
diu dem von brezlâ was geschehen.
nû begunde im der brobst verjehen
von êrste aller der maere,
wie herzog heinrich komen waere
zuo drîn mâlen mit her
hinz krackou unde zudemer,
wie dick er het gestriten
unde waz er nôt het erliten,
ê daz er diu lânt
het betwungen sîner hant.
ouch begund er im kunt machen,
von wie getânen sachen
er verloren het daz leben,
unde wie im waere vergeben,
daz macht er im allez kunt.
der künec sprach an der stunt
zdem brobste von kamenze:
 <sît nieman dehein schrenze
bî iu mac an triwen vinden,
sô sult ir niht erwinden,
ir gebt mir wîsung unde rât,
wie ich der lânde drât
kom in nutz unde gewer,
ê daz mich ir beher
herzog loket von pôlân .>
von kamenz der wîse man
sprach: < herr, ich sag iu, waz ir tuot.
welt ir êre unde guot
dâ gewinnen unerwert,
sô müezt ir zuo der vert
gâhens werden bereit.
wand swaz ir dâmit lenger beit,
sô wirt verdriezende die,
die herzog heinrich dâ lie,
dô er von dannen schiet ze leste:
bekummernt die vremde geste,
des gewint ir schaden hernâch .>
nû wart dem künec gâch,
wie er diu lânt betwunge.
nâch des brobsts wîsunge
besande er sîne maht.
unde dô er zuo einander brâht
wol bereit driu tûsent man,
von der duben her heinman
der wart dâr zuo ûz gelesen,
daz er houbtman solde wesen
des heres, daz dâ hin vuor.
dem künec er lobte unde swuor,
swaz im nutze waere,
daz er des niht verbaere.
ouch hiez der brobest karc
aht hundert marc
senden zuo der zît
hern wüeschof unde hern lechschît,
daz si daz teilten under sich,
dârumbe daz si genzlich
dem künec hulfen sîner êren.
hin sach man daz her kêren.
ich hân der zal niht vernomen,
in welher zît si dar kômen,
wan daz ich daz sît ervant,
dô si kômen in daz lânt,
daz si zuo den stunden
daz dinc uneben vunden.
doch swaz burge unde stet
herzog heinrich innen het,
der wurden si gewaltic.
die helde küen unde witzic
volhulfen in des sît,
hêr wüeschof unde hêr lechschît;
wand ich hân lânc gehôrt
ein altez sprichwort,
der lântman sî der wege wîs.
die zwên helde iren prîs
an dem künec unde ir zuht
begiengen mit genuht.
si wâren menlich unde balt.
dô si in êr unde in gewalt
den künec drungen unde schuben,
hêr heinman von der duben
wîslich daz dinc an vie:
die dâ ze lântwer lie
von brezlâ herzog heinrich,
die vertigt er sô guotlich
ze krackouwe von dem lânde
mit dem guot, daz bî im sande
der künec von bêheim dar,
daz si wurden armuot bar.
er enlazzet daran niht,
daz dinc er ordenlich verriht,
als ein wîser man sol.
dô er burc unde stete wol
ze krackou het besezt,
guotlich er sich lezt
mit den, die er dâ liez,
als im gebôt unde hiez
der künec von bêheim.
dâmit vuor er wider heim,
Ccxxxiii . dâ er wol enphangen wart,
der hinvart unde der widervart
unde swaz dort was geschehen,
des begund er alles verjehen
von bêheim dem hêrren.
der danct im der êren,
die er im dort erworben het.
von pôlân herzog loket,
dô er vernam diu maere,
daz von krackou wider waere
daz her heim gevarn,
nû begund er niht lenger sparn,
mit roube unde mit brande
datz krackou in dem lânde
grôzen schaden er begie.
vil vaste werten im daz die,
die dem künec gehâlen.
ân sûmen unde ân twâlen
dem künec enputen si zehant,
daz herzog loket daz lânt
hete an gegriffen,
ouch waer in entsliffen
des lântvolkes ein teil.
des vorhten kunftic unheil,
die ûf den burgen dâ sâzen.
von wîzenburc hêrren tâzen
sant der künec von bêheim dar
mit einer wol getânen schar,
daz er dâ houbtman waere
unde niht des verbaere,
swaz sînen êren töhte:
swâ er des niht geenden möhte,
daz er im daz enput her wider.
dô her tâz hin nider
was gevertigt sô,
balt vuoren unde vrô
er unde die sînen dâhin.
datz krackouwe zogt er in,
dâ wold er mit hûse wesen.
an sich ziehen unde lesen,
als den halm tuot der acstein,
begund er grôz unde klein,
swaz gemêren mocht rîchtum.
er schuof sîn selbes vrum,
die wîle er dâ beleip.
dem künec man von dannen schreip,
ein man milt unde strîtpaere
waer bezzer denn ein hurtaere
ze houbtman einem lânde.
den künec man des mande
als dicke unde als ofte,
daz er sîn alles niht enhofte,
daz er solher dinge pflaege,
iedoch wart er im unwaege,
sô dick man imz enpôt.
des kom er sît in nôt,
wand er umb die selben schulde
verlôs ein teil des kunigs hulde.
der künec im ze vâr
einen andern dar
schuof ze houbetman
unde hiez in scheiden von dan.
Ccxxxiv . ez gestuont unlânc darnâch,
daz herzog loket zebrach
diu gelubde, diu er vor tete.
mit den riuzen er sich het
besamnet manegen wîs
unde ouch zuo kalîs
manegen snellen helt
het er im geselt.
mit den selben kêrt er
ze krackouwe her
dem künec von bêheim ze schaden.
der wart durch helfe geladen
von den sînen an der stunt.
dô im diu maere wurden kunt,
umb die sache er vil drâte
mit den sînen gienc ze râte,
wen er sant dâhin.
die bêheim under in
wurden gehaz unde abholt
dem bischolfe arnolt
unde von kastel hern dietdegen.
wie si die möhten hin gelegen,
darûf stuont ir aller muot.
dem künec si rieten, ez waer guot,
sît sîn guot unde sîn hab
zeren solden die swâb,
daz er siz ouch dienen lieze
unde den von babenberge hieze,
daz er vüer die selben reise.
bischolf arnolt deheine vreise
daran widersaz,
dô er gehôrte daz,
daz im der rât geschach
ze gevaer unde zungemach.
Ccxxxv . der künec niht enliez,
mit im er reden hiez,
daz er durch sînen willen
sich lieze niht bevillen
gegen krackou ze kêrn.
er sprach: < ich tuon gern,
swaz mîn her gebiut .>
der bischolf sâ nâch liut
sande gegen vranken.
er wând im sîn baz danken,
denn im gedanket wart.
kurzlich zuo der vart
der bischolf wart bereit,
als ich ê hân geseit.
manic bêheim sich dô vröut:
si wânden, daz er wurd gestreut
den pôlânen under.
dô was er sô munder
unde sô menlich gemuot,
daz er sich dâvor behuot.
datz krackouwe was er
wol siben môneit oder mê,
daz er des kunigs vrum warp.
vor ungemache im dô starp
ros unde liute âne zil.
ungenâden leit er vil,
ê er ez dâr zuo brâht,
daz er herzog lokets maht,
ûz des kunigs lânt vertreip.
unde die wîl er dâ beleip
gegen den vînden ze pîle,
nû hôret, waz in der wîle
Ccxxxvi . die bêheim dâ heime taeten.
mit ir ungetriwen raeten
dem künec si an lâgen
unde begunden in besagen,
des er nie gewan schulde;
wie si im des kunigs hulde
unde sînen dienst verlurn,
darûf si manegen rât kurn-
wand wir wizzen alle daz,
daz gevaere, nît unde haz
der bêheim staet dem tiutschen treit
umb niht wan umb sîn vrumikeit.
alsô geschach ouch dâ.
von bêheim künec wenzlâ
tete einen bêheimischen tuc
unde von tugenden einen ruc,
dô er des begunde volgen,
daz er dem wart erbolgen,
der dort in sînem dienste leit
kummer unde arbeit
unde maneger hant gebresten.
daz prüef ich zuo dem lesten,
dô der bischolf komen solde,
vürwâr er waenen wolde,
swen der künec vernaeme,
daz er dâher kaeme,
er begunde gegen im gâhen
unde in vil schôn enphâhen
unde danken, swes er het erliten:
daz wart allez vermiten.
wand dô si zogten her,
dô was nieman dâ, der
in enput vriuntlichen gruoz;
unwirdiclich unde unsuoz
enphiengen si sumlich:
dâ si vor ellich
ze herberg gewesen wârn,
dâ woldens noch hin sîn gevarn-
die herberg wurden in verspart.
alrêrst der bischolf innen wart,
wie daz dinc lac.
ob der stat ze prâg
Strahou daz klôster ist gelegen.
daz hiez der bischolf pflegen
herbergens in unde die sîn.
dô teten in die munich schîn,
daz si in niht gemaches gunden.
an den selben stunden
der bischolf arnolt wol enphant,
ez taete dem künec ant,
daz er im dâ laeg sô nâhen.
er begunde gâhen
wol einer halben mîle wît,
dâ brûnou daz klôster lît,
dâ legte er sich nider.
dem künec enpôt er hin wider,
mit wiu si daz verdienet heten,
daz er in ûz sînen steten
vor ezzens urloup het gegeben;
er wold iemer darnâch streben,
daz er in wizzen liez,
ob er solhen geniez
datz krackouwe het versolt,
dâ er sîn silber unde sîn golt
in sînem dienste het verlorn
unde grôzen schaden gekorn.
Ccxxxvii . von kamenz der wîse
besprach den künec lîse
unde riet im doch nâch sînem willen.
er sprach: < her, lât iuch niht bevillen
gegen im güetlicher gebâr.
nû wizzet ir doch vürwâr,
daz von babenberc der bischolf
ist ein sô vröudiger wolf,
daz er vurht deheine drô.
ouch hânt si iwer veste zwô.
den ellenbogen unde glaz:
der von kastel einen traz
tar zebrechen vil wol.
ich sag iu, wie man tuon sol:
ir sult mit in bêden
güetlichen reden
unde betraht die wîl, mit welhem sinne
man in die veste an gewinne.
swaz iu dan behag, daz tuot .>
der rât dûht den künec guot.
hinz glatze er zehant
ein heimlichen boten sant
unde gebôt den burgaeren,
mit swelhen gevaeren
si der burc möhten behern
von kastel hern walthern,
der an sîns bruoder stat dâ saz,
daz si benamen taeten daz,
als si sîn wolden geniezen,
unde swen si in dâ verstiezen,
daz si im an dem tag
enputen daz her ze prâg.
Ccxxxviii . die wîl daz dort ergie,
der künec den bischolf hie
enphienc unde vrâgte in der maere,
wie ez im dort ergangen waere.
dâr zuo der bischolf antwurte,
daz man zorn an im spurte.
er sprach: < hêrre hêrre künec,
waer ich biderb oder vrumic
gewesen datz krackouwe,
niemer mich daz gerouwe.
wand swaz ich iu gedienet hân,
daz ist sô vil niht getân
durch iwer pfenninc
als ûf den gedinc,
daz ich wânde werder sîn
iu unde disen hêrren mîn,
die hie an iwerm râte sint.
waent ir, daz ich sî ein kint?
swie ich sîn niht wizzen sol,
zwâr, ich weiz ez doch wol,
ir sît des über ein komen,
swaz ich dort schaden hab genomen,
den sull ich verliesen
unde umbsust verkiesen.
umbe solhe handelunge,
zwâr, ob mir niemer gelunge
an diser gulte umb ein pfunt,
sô hât sant kunigunt
unde der keiser heinrich
mînem goteshûs sô milticlich
êre unde guot gegeben,
daz ich niemer wil geleben
dester wirser umb ein hâr.
hêr künec, lât mich vürwâr
wizzen iwer mein:
welt ir mir beschein,
gelten unde rihten ab,
swaz ich an rossen unde ander hab
in iwerm dienste hân verlorn,
oder sol er sîn verkorn?
daz lât mich wizzen algeriht.
ich enpîte des hie niht,
daz ir mir urloup gebt .>
gegen dem künec er strebt
unde gap im ûf an der stet,
swaz er burge von im het.
niht lenger er dô beit
ze herberg er reit.
den künec ûz bêheimlânde
der von kastel dô mande
sîner gnâden,
daz er in sînes schaden
ûz riht, der waere starch.
in sînes herzen arch
der künec heimlichen truoc,
wie er den helt kluoc
nâch grôzem dienste wolt betriegen.
hin unde her biegen
die red er listiclich begunde,
als der von kamenz wol kunde
unde bruoder herman der kriuzaere.
si wolden dem kastellaere
niht geheizen noch versagen,
niht wan verziehens si pflâgen.
swie dick er urloup nam,
zehant man in überkam,
daz er noch ein tac bit:
der künec ungern vermit,
er riht in guotlichen ab
der verlust sîner hab.
mit sô getânen listen
begund man daz dinc vristen,
unz daz man dort dem man
datz glaz die burc an gewan.
der begunde man behern
sînen bruoder hern walthern.
den er dâ lâzen het.
unde an der selben stet,
dô ez dem künec enpoten wart,
der besande an der vart
den kastellaere hie ze prâge.
swechlichen unde trâge
den kastellaer er hiez,
daz er in wizzen liez,
ob er im âne pûs
antworten wolt sîn hûs.
Ccxxxix . dâr zuo der dietdegen sprach:
 <ich gich noch, daz ich ê jach:
ich pflaege niht guoter sinne,
swâ ich wider iwer minne
ihtes wolt behalten,
des man mich siht walten
niht wan von iwern wegen.
welt ir mir ab legen
die verlust mînes guotes,
sô daz ir mir holdes muotes
dannoch dâr zuo sît,
swenn iuch des dunket zît,
sô nim ich ez gern;
welt aber irs niht enpern,
sô tuot mit mînem schaden,
swaz iwer selbs gnâden
unde iwerm rât gevalle.
dise hêrren alle
bitt ich des mîn geziuge sîn,
daz ich umb den schaden mîn
gen iu dehein rede ander
niemer gewander .>
Ccxl . dô sprach der künec: < kastellaere,
wil du hôren diu maere,
wâmit diu rede hât ein ende?
daz mich vürbaz iemen pfende
mit mîner burge umb sîn guot,
daz hân ich harte wol behuot;
daz iemen jech deheinen saz
ûf mîn burc ze glaz,
daz hân ich understânden,
unde daz in mîn selbs lânden
iemen krieg umb schaden vil,
vürwâr ich des wil
enpern von iu beiden.
ir sult von hinnen scheiden,
du unde der bischolf arnolt!>
dannoch der kastellaer niht wolt
gelouben die geschiht.
nû kom im algeriht
sîn selbes bot gestrîchen,
der sagt im gewislichen,
wie im dort mit was gevarn
unde wie die sînen wârn
ûz dem hûs verstôzen.
die ungefüege grôzen
dem künec er dô sagt.
er sprach: < herr, ez wirt geklagt
von mir vor dem rîch,
daz ir sô smaechlich
mir mîner dienste habt gelônt.
wolt ir an mir niht hân geschônt
künec ruodolfes, der mich sant
iu ze dienst her in daz lânt,
sô solde ich doch hân genozzen,
daz ich ie was unverdrozzen
iwers dienstes zaller stunt.
swâ ez den vürsten wirt kunt,
welhen lôn ich von iu hie enphâch,
ich vurhte, daz er slach
in iwer lop ein scharten.
niht mê sult ir gewarten
von mir hinnen vür,
ân swâ ich die stat spür,
dâ ich mac komen ze pfande
der smaehe, diu mir hie ze lânde
nâch mînem dienest ist geschehen,
des wil ich iu hie verjehen,
daz ich dâ gerne trahte nâch:>
ein bêheimischer suppan sprach:
 <wir ahten niht ûf iwer dreuen;
wir müezen uns sîn iemer vreuen,
daz wir den list vunden haben,
dâmit wir bêheim die swâben
haben übereffet sô .>
des antwurt der von kastel dô:
 <in mîner hêrren lânt
ist ez untriu genant,
swen man mit dem andern
sô velschlich siht wandern,
daz er im anders tuot
an lîbe oder an guot,
denn er sich hinz im versiht.
ez ist an mir des êrsten niht
niwes hie erfunden,
wand ez in kurzen stunden
vor mir einem geschach .>
der von kastel sich râch
an dem künec mit worten.
si pruoften, die ez hôrten,
daz sich hêr dietdegen vleiz,
daz er dem künec verweiz
sîner missetât genuoc.
der vlôch die ungefuog
unde gienc von im dan.
dem bischolf enpôt er sân,
daz er sich riht darnâch,
sô daz im waere gâch
ze varen swâ er wolde;
niht lenger er solde
bî im dâ belîben.
 <er ist lîht ze vertrîben,
der doch niht belîben wil,>
sprach der bischolf an dem zil,
 <alsô saget iwerm hêrren,
ich welle von hinnen kêren;
er sulle von mir sîn gemant,
daz er mir lôse mîniu pfant,
oder ob ich diu sul verkiesen,
müez ich einez verliesen,
sô sî daz ander ouch verlorn .>
manic eit wart gesworn,
er kaem eins unde des andern zuo.
des andern tages vruo
Ccxli . der künec niht lenger beit,
gegen kolen er reit.
daz tete er umbe anders niht,
er vorht, ez wurde unverriht
gen im der bischolf arnolt,
swenn er von dannen scheiden solt
ungeledigt sîner pfande.
der bischolf ouch von dannen rande
unde der von kastel sâ.
sîn schrîbaer liez er dâ
sîne gult ze rihten ab.
manic hantvest er gap
den, die im heten geborgt.
er betrahte unde besorgt,
wie er mit êren dannen kaeme,
sô daz sîn nieman schaden naeme,
als verre als im tohte.
swes er niht gelôsen mohte,
daz liez er dâ bestên.
hin vuoren dise zwên,
von dan si wâren komen.
nû habt ir wol vernomen,
wie von bêheim dem jungen
an dem zaewisch was gelungen,
unde wie er des began,
daz er krackou gewan;
wie man in sît sach leben,
dem wil ich hie ein ende geben,
unz ich iu kunt gemache
ander hande sache,
die ouch guot sint ze hôren:
sich begund enpôren
haz unde nît
zwischen den kunigen sît.
Ccxlii . der künec von ungerlânde
nam im ze grôzer schande
des zaewisches tôt.
wie er geraeche dise nôt
an allen den, die gesezzen waeren
in bêheim unde in merhaeren,
dârumbe het er manic gespraeche.
wie ouch sich geraeche
von bêheim künec wenzlâ
an der unger hêrren ladizlâ,
dâ begund er sêr nâch streben,
daz er dem zaewisch het gegeben
ein wîp ûf sînen schaden.
swaz er der unger mocht geladen
von im mit ir gunst,
mit guote unde mit kunst
begunde er daz schicken.
an sich lesen unde stricken
grâf heinrîchen er began
unde sînen sun grâf yban
unde swaz er ander süne het:
mit guot unde mit einziger bet
macht er si irem hêrren gram.
dô daz gefriesch unde vernam
künec ladizlâ von ungern,
der liez sich nâch in hungern
unde nâch irem bluote dursten.
sînen grâven unde vürsten
klagt er daz von in.
die rieten ûf im ungewin,
unde von dem selben klagen
wart grâf heinrich erslagen
unde grâf yban vertriben.
der mohte nindert sîn beliben,
wan daz er sich heimlich
enthielt in ôsterrîch,
swen der künec mit heres hûf
im ze schaden vuor her ûf;
unde swen der künec kêrt hin nider,
sô vuor ouch grâf yban wider
ze sînen vesten heim.
von dem künec von bêheim
het er ander helfe niht
wan nâch geheize zuoversiht.
wie si sich an einander eften
unde von der unger gescheften,
sag ich iu schiere;
wie herzog albreht der ziere
verrihte liut unde lânt,
daz mach ich iu bekant,
als mir dâ von ist gewizzen.
Ccxliii . dô der jâr ein lutzel het verslizzen
herzog ruodolf sîn bruoder,
dô wart des jâmers vuoder
geschubert sînem wîbe.
dô diu bî sînem lîbe
was nâch der natûre orden
eines kindes swanger worden,
dô kom der tôt als ein diep
unde schiet ir beider lieb,
wand er starp unde si genas
des kindes, des si swanger was.
dô daz wart geborn,
dem wart ze nam erkorn
Johans, sô wart er genant.
der künec von bêheim zehant,
dô im der swager gestarp,
mit grôzem vlîz er warp,
daz er bestat den werden
sô êrlich zuo der erden,
daz man daran spurt
des tôten hôch geburt
unde sîn selbes triwe.
in jâmer unde in riwe
was der künec unde sîn wîp
umb herzog ruodolfes lîp.
bivildens man in pflac
ûf der burc ze prâg.
Ccxliv . sold ich mit worten bescheinen
daz klagen unde daz weinen,
daz dô wart getân,
daz ist bezzer verlân,
wand sô getâne nôt,
die dâ prüeft der tôt
geschiht leider ze dicke,
der werlde ze blicke,
daz si merke dâ bî,
daz der tôt gemeine sî
dem hêrren als dem kneht gelîch.
herzog albreht von ôsterrîch
sînen bruoder sêre klagte.
diu verlust in verjagte
ûz hôhem muot in herzenleit.
iedoch dô er genuoc gekleit,
dô muost er dâ von lâzen
unde sich trûrens mâzen.
wand lângez klagen stêt niht wol,
swer liut unde lânt verrihten sol:
die werdent blûwic dâ von.
herzog albreht began
vlîzen sich in sîner jugent
ellens, zuhte unde tugent
unde aller der êren,
die man mac gekêren
an ein vürsten mit lob.
mit vier tugenden strebt er ob
allen vürsten in der mâze,
daz ich dâr zuo nieman lâze
sô hôhen, der dâr zuo iht tug,
daz er sich im gelîchen mug
an den tugenden, die ich nenne.
an im ich wol erkenne,
daz vor unkiusch ist behuot
sîn lîp unde sîn reiner muot
sô genzlich unde sô gar,
daz man mit einem hâr
wol möhte widerwegen,
swaz er ie hât gephlegen
unstaetikeit sît der stunden,
daz er der ê wart gebunden.
wartâ, welch ein werdikeit!
der alten schrift wârheit
gevelschet mich des niemer hie:
hiete hêr davit die
hôhen tugent an sich genomen,
sô waer er dâr zuo nie bekomen,
daz er durch der minne nôt
Uriam sande in den tôt,
durch daz im sîn wîp beleip.
diu selbe sach in dâ von treip,
daz got von im des niht enwolde,
daz er im erziugen solde
den tempel, daz man sît sach tuon
Salomonem sînen suon,
als wir an der bibeln lesen;
des waer er alles über wesen,
hiet er getân der ê ir reht
mit staetem muote als albreht,
der vürste in ôsterrîch.
diu ander tugent ist lobelich,
daz in nieman beswârte
sô sêre noch sô harte,
er waer des dennoch sicher,
daz er umb ein kicher
an lîbe noch an guote
von sîm zornigen muote
schaden enphienge,
die wîl er rite oder gienge
volgund sînem hove mit.
nû wolde got, hiet den sit
gehabt der keiser vriderich,
sô waere sîn sun künec heinrich
von im niht verdorben
noch in der vancnus erstorben,
den er in sînem hove vienc
unde unprîs an im begienc,
des er sît lutzel genôz.
diu dritte tugent ist gar grôz,
die herzog albreht hât.
nie dehein man mit getât
sô sêr sich gegen im vergaz,
swenne sich gefüegte daz,
daz er der selben schulden
kaem wider ze sînen hulden,
sîn gnâde waere im als staete,
als er im nie niht getaete,
sô daz er imz under ougen
offenlich noch tougen
verwîste iemer mêre.
hiet disen prîs unde die êre
der künec von vrancrîche gehabt,
sô waer sô sêre niht entlabt
von im der grâf von vlândern,
den er verderbt selbandern,
der sich wan guots gen im versach,
wand im der selbe künec verjach
minn unde suone offenbâre
unde truoc im heimlich vâre.
der sit an vürsten sî verwâzen!
des ist man alles erlâzen
von albrehten, dem vürsten hêr.
mit der vierden tugent êr
sich wol gelîcht dem künec artûs:
waer er von kinde in des hûs
gezogen ze karidol,
unde daz gawan der tugentvol
sîn meizog waere gewesen,
niht baz man singen oder lesen
möhte von sîner zuht,
die er hât mit der genuht,
wand er ist sicher unde vrî,
daz der lebentic indert sî,
die daz ie gehôrten,
daz er mit argen worten
sînen zorn ie geraeche,
sô daz er sich überspraeche
gen pfaffen, rittern oder vrouwen.
an der tugent sîn lop als unverhouwen
als des kunigs artûses ist,
von dem man sprîchet unde list,
daz alliu zuht ist ungewegen,
gegen der er hât gephlegen.
Ccxlv . swie lâng ich nû saeze,
zalte unde maeze
des vürsten tugent unde werdikeit,
swie vil man iu der vor geseit,
sô ist ir dennoch mêre.
des gît uns urkund unde êre
sîn tegelichez leben,
des wirt noch mê vür gegeben,
ê daz buoch wirt volbrâht.
warumb ich aber hân gedâht
der vier tugent sunderlich,
die dem vürsten ûz ôsterrîch
genzlichen sint undertân?
daz hân ich umbe daz getân,
daz ich nindert wil wizzen
den vürsten, der sich hab geflizzen
in alter oder in jugent,
dem die vier tugent
mit einander wonen bî.
ich geloub, daz manic vürste sî,
der ir eine oder zwô hab,
dem gêt doch der andern ab;
ân der vürst albreht,
dem sint si gereht
unde undertaenic alweg.
nû hôret, wie er pfleg
sîner liut unde lânde.
im tete daz vil ande,
swâ den sînen geschach
leit oder ungemach.
wie daz wurd understânden,
daz liez er im enplânden,
daz daz geschaehe mit îlen.
sîns râtes pflâgen zuo den wîlen
hêr stephan der mîssouwaere
unde der lânge kappellaere;
der truchsaez von lengenbach,
dem man grôzer witze jach,
unde von buocheim hêr alber;
unde von swâben het er
zwên harte wîse man:
von lândenberc hern herman
unde von walsê hern eberharten.
daz in die bewarfen,
swâ im irs râtes waere nôt,
künec ruodolf in daz gebôt,
datz im si ze gesinde liez.
sînen sun er ouch hiez,
daz er ir rât niht verbaere.
grâve houc der tûfersaere
datz heinburc mit hûse saz,
der vermacht sich an dem râte baz
denn der andern dehein.
ez waer grôz oder klein,
swaz in dem hove was ze schaffen
mit leien oder mit pfaffen.
daz geschach nâch sînem willen.
der vürste liez sich niht bevillen
ze tuon al vrumikeit.
kurzlich wart im geseit,
Ccxlvi . daz im die beierherren
enzugen sîner êren
allenthalp an ir gemerken.
reizen unde sterken
begunden in sumlich,
daz er dem herzog heinrich
sîn vriuntschaft widerseite
unde sich dâr zuo bereite,
daz er ez widertaete.
sô getâne raete
weckent sêr die vürsten junge,
sô si varent von sprunge,
ûf urliuges gier.
herzog albreht der zier
lenger niht enspart,
als im gerâten wart,
hinz beiern er widerbôt.
ouch was sîn swester nû tôt,
des jungen herzog otten kon:
diu het dicke dâ von
ir bruoder geleit,
swenn ir iht wart geseit,
daz in unminne mohte bringen.
ûf vilshoven unde scherdingen
herzog albreht jach
einer grôzen ansprâch.
umb ander sach unde umbe daz
huop sich zwischen in der haz,
dârumbe der von ôsterrîch
ûf den herzogen heinrich
herverten wolde.
swen man sich heben solde,
daz wart den hêrren kunt getân.
herzog heinrich sich wol versan,
daz im daz dinc uneben laege,
swenn er urliuges pflaege
mit des rômischen kunigs suon.
wîslichen begund er tuon.
kurzlichen er besande
herzog meinharten ûz kerndenlânde,
der sîn swester het ze wîbe,
die nû von sînem lîbe
der tôt het gescheiden-
den herzogen beiden
was er des wol gebunden-
swaz von im wurd erfunden,
dâmit ir beider unmuot
möhte werden brâht ze guot,
daz man im des solde volgen.
daz si waeren erbolgen
gegen einander sô harte,
der kernaer hêrren daz beswârte.
er ensûmte sich niht,
hinz beiern kom er algeriht
nâch herzog heinrîches bet,
der sich ouch gewarnet het
einer grôzen ritterschaft,
der ellen unde der kraft
er sich sêre trôste.
mit worten er zerlôste
herzog meinharten diu maere,
warumbe im gehaz waere
sîn eidem herzog albreht.
er sprach: < hêrre, swâ ir speht,
daz ich deheine schulde hab,
swâ ir mich des rihtet ab,
des bin ich gehorsam .>
herzog meinhart dô nam
die sache dô an sich.
er sprach: < ir sult an mich
daz dinc lâzen beide
daz ich ez iu bescheide,
als mich sîn genüege
unde iu beiden wol vliege .>
diu rede im enpholhen wart.
nû kêrt der grâve meinhart
her ze tal in daz lânt,
dâ er sînen eidem vant.
der het nû ein her
mit kostlicher zer
unz gegen welse brâht.
herzog meinhart zuo zim gâht.
der wart von im enphangen wol.
swaz ein man reden sol,
dâmit er wil machen suon,
daz kund er allez wol tuon,
wande man gap im den prîs,
er waere kunstic unde wîs
ze hôhen sachen unde dingen.
er begunde darnâch ringen
beidiu spât unde vruo,
unz er ez brâht dâr zuo
mit sînen witzen unde sinnen,
daz er ir beider unminnen
ze ganzer suone brâhte.
daz her dô wider gâhte:
gegen ôsterrîche
vuoren sumeliche,
sô sach man die stîrherren
über den pyrn her in kêren.
ieglicher vuor an sîn gemach.
kurzlichen darnâch
sach man den herzogen
mit her aber zogen
Ccxlvii . vür tanberc unde valkenstein.
geruste grôz unde klein
hiez er dâ rihten ûf,
dâmit man ze hûf
die burge sol werfen.
smiegen unde snerfen
vor vorhten sich begunden,
die man dâ het vunden
ûf tanberg unde besezzen.
daz in ein vride wurd gemezzen,
daz begunden si werben,
si wolden niht verderben,
wand si niht westen lôsunge.
swaz herzog albreht der junge
in vor zalte unde jach,
daz teten si hin nâch.
diu burc wart im gegeben.
daz begund im widerstreben
ûf valkensteine die besezzen.
die helde vermezzen
heten dâ von hôhen muot,
daz diu burc ist sô guot,
wand si ist der besten ein,
die man in den lânden zwein
indert mohte vinden.
nû wolt der vürste niht erwinden,
er wolt die burc haben.
vor an dem graben
hiez er si verbûwen;
den er dâr zuo mocht getrûwen,
die liez er dâ belîben.
er hiez werfen unde trîben,
mit swiu man ir mocht gevârn.
ich sag iu, wer si wârn,
die der herzog dâ liez
unde der burc schaden hiez:
hêr eberhart von walsê,
den ich iu nant ê;
nâch dem kômen zehant
sîner brüeder vunf in daz lânt
nâch des herzogen bet-
wand ez umb si alsô stêt,
daz in der herzog guotes
unde williges muotes
ist unde gnâden billich-
hêr heinrich unde hêr uolrich
die zwêne sint genennet;
den vierden man ouch wol erkennet,
hêr vriderich heizet der.
nâch den vieren kômen her
zwêne, die sint pfaffen.
swaz ein man sol schaffen,
daz zêren geziuhet,
der eine des niht schiuhet,
von pazzou her gebhart.
hêr kuonrât der nemhart
ist der sehste genant,
bî dem nam ist er uns bekant,
daz er zaller zît
gerner nimt, denn er gît-
mit dem lântvolk ich daz bewaere.
datz piber ist er pfarraere.
Ccxlviii . herzog albreht der zier
diser rîter viere
zwên hiez belîben dâ.
den gebôt er sâ
daz si vor valkenstein beliben
unde der besezzen schaden triben,
als si ir manheit lêrte.
dâmit er von dannen kêrte
gegen wienen wider.
nû gefuogt sich sider,
daz man den herzog albrehten
gewiste der rehten,
des gewaltes unde der êre,
die der lântherr unde nieman mêre
haben solde an vrînsteine
unde an der burc ze werfensteine,
die zuo der wîle inne hât
von sumerouwe hêr kuonrât.
dô man den herzogen
verrihte unbetrogen,
daz im die burc gehôrten zuo,
nû hôret, waz er tuo.
er enpôt dem sumerouwaere,
sît daz wizzenlich waere,
die veste, die ich ê nande,
daz die gehôrten zuo dem lânde,
sô wold er ir niht enpern.
gaebe er im die gern,
des wold er im danc sagen;
müest aber er dârumbe tragen
kost unde arbeit grôz,
sô sold er wizzen blôz,
der selbe schad ûf im gelaege.
swelhez in nû diuhte waege,
daz er in daz wizzen liez.
der sumerouwaer dô hiez
den herzogen bitten,
daz er mit genaedigen siten
hôrte unde vernaeme,
wie er zden burgen kaeme.
der sumerouwaere vür gap,
er hiet mit lîbe unde mit hab
gedienet unde geholfen
sînem vater künec ruodolfen,
als verr er mohte, des besten,
unz daz er im an den vesten
hiet gegeben sleht
eteliche reht,
der er in wol ermanen wolde
mit hantvesten, swâ er solde.
dô der herzoge sach,
daz der sumerouwaere stalt darnâch,
wie er im möht enphliehen
unde daz dinc verziehen
mit vristen, als ein wîser man,
der sîn red wol vür bringen kan,
dô sagt er im unde enpôt,
er lieze sich deheine nôt
des irren noch sûmen,
er müeste im die veste rûmen
unde in sîn gewalt geben.
wold er im des widerstreben,
daz er sich darnâch riht enzît,
wand er sîn hiet deheine bît.
hiemit der rede was genuoc.
herzog albreht der kluoc
besaz die veste beide.
swaz er ze schaden unde ze leide
dem sumerouwaer getuon mohte,
als verre im daz tohte,
hiez er ez trîben unde werben.
nû vorhte gar verderben
von sumerouwe hêr kuonrât.
nâch sîner vriunde rât
ebent er sich sô,
daz er die selben burge zwô
gap dem herzogen wider.
zwâr der hiet in sider
genaediclichen ergetzet,
ob er von im iht waer entsetzet:
dô enwold er sîn niht enpeiten.
verhetzen unde verleiten
liez er sich ander liut sô verre,
swâ sich kriec oder werre
gegen dem herzogen huop,
sô stalt er darnâch unde gruop,
wie er sich dâr zuo mischt,
unz er den lôn hât erwischt,
des er unergetzet ist beliben
von den, die in darûf triben.
der vürst ûz ôsterrîch
unervorhticlich
sîn vrum unde sîn êre schuof.
er gebôt unde ruof
lântteidinc nâch der hêrren rât.
swer iht arges mit getât
wider reht begangen het,
daz riht er sâ zestet
nâch urteil des gerihtes.
ouch vermiten nihtes
der liehtensteinaer unde der abt,
von den ir ê gehôret habt,
die daz lânt heten in ir pfleg:
si schuofen alweg
geriht unde vride mit getursten,
daz man sîn danken muost dem vürsten.
Ccxlix . ich hân nû lânc verdeit,
daz ich nihts hân geseit
von den salzpurgaeren:
dâ wil ich mit den maeren
ein wile hin keren,
dô die lântherren
von dem hove wâren komen,
als ir ê habt vernomen,
den der künec datz ougspurck het,
an der selben reise tete
ein siechtum sô hart
dem bischolf wernhart,
den man von seckou nant,
daz man in in daz lânt
vüeren muost ûf einem wagen,
von schulden muoste er verzagen,
wand er kurzlichen starp.
bischolf vriderich dô warp,
wie er dem goteshûs besaehe
mit einem manne, dem man jaehe,
dâ sîn gewizzen ana waer behuot.
ein man witzic unde vruot
was pfarraere zuo vogan,
Liupolt hiez der selbe man
unde was ze libenz viztum.
der dûht sô biderb unde sô vrum
von salzpurc bischolf vriderîchen,
daz er in darnach kurzlichen
datz seckou bischolf machte,
er endet unde volbrâhte,
swaz man mac gejehen,
daz einem bischolf sol geschehen,
dô er gewiht unde bestaetigt wart,
dô kêrt er an der selben vart
her ze stire in daz lânt.
datze libentz er vant
kasten unde keller vol.
ouch hörte ich daz wol,
daz er vant an dem zil
vârendes guotes vil,
daz im sin vorvar lazen het.
mit dem selben guot er tete,
swaz er kunde unde weste,
daz sînem goteshûs was daz beste,
ouch erbot er sich sô dienstlich
herzog albrehten von ôsterrîch,
daz er in von schulden
het in gnâden unde in hulden
unde was im ûz der mâzen holt,
von seckou bischolf liupolt
lebt in sô vrumiclichen siten,
hiet er sîn hôchvart vermiten,
sîn hiet daz lânt gehabt êre.
an im was niht gebresten mêre,
wan hôchvart, übel unde gaehe.
Ccl . nû hôret, wie geschaehe
von salzpurc bischolf vriderîchen.
dem begunde nâch slîchen,
der im dâ sînen vater nam,
her ze vriesach er kam,
dâ wold er den winter ligen,
daz wart niht verswigen
dem vürsten von stîrlânt.
der kom sâ zehant
her ze judenburc geriten.
bischolf vridrich hiez er bitten,
daz er wizzen lieze,
welichz im gemechlicher hieze,
daz er her ze judenburc kaeme
unde sîn sache dâ vernaeme;
waer aber im daz ungemach,
sô rit er im gerne nâch
hinz vriesach an der stunde
oder swâ er in vunde.
der bischolf dô gnâde seit
der êrn unde der diemuotikeit,
die im der herzog enpôt;
in irte des dehein nôt,
er kaem her ze judenburc gevarn.
ich sag iu, waz die sache wârn,
die si dâ heten ze schaffen:
vor leien unde vor pfaffen
lêch er im al diu lêhen,
der er mocht gejehen
von der salzpurgaer bischolf.
doch vor dem künec ruodolf
was verteidingt vor
mit den hêrren ab dem kôr
unde den dienstman allen,
daz dem goteshûs solt gevallen,
als man mit brieven dâ belûte,
datz rôtenman diu halbe mûte
unde ûf der marc der luotenwert
vür allez, daz im waer beschert
unde daz im ledic waere worden
nâch lêhensrehtes orden,
dô herzog vridrich starp,
der niht erben erwarp.
daz wart gemeldet aver hie.
herzog albreht enphie
sîniu lêhen zehant
von des bischolfes hant.
nâch lêhensrehte er im swuor.
bischolf vriderich dô vuor
wider gegen vriesach;
unde in dem naehsten mein darnâch
der bischolf tôt lac
vor sant urbans tac.
der tôte lîchnam murc
wart gefuoret hinz salzpurc;
dâ wart er begraben.
guoten liunt im gâben
die dienstman unde die kôrherren,
daz er des goteshûses êren
was gewesen vlîzic.
nû wurden gedaehtic,
die dâ gehôrten zuo der wal,
daz si âne twâl
ein bischolf gewunnen
sô vrumen unde versunnen,
dâmit daz goteshûs waer behalten.
von jungen unde von alten,
des nie dehein man mê gedenket,
wart an der wal nie gewenket,
wand si alle gelîch
âne kriec unde guotlich
wolden ze bischolf
den kanzlaer meister ruodolf.
dô der besungen unde beliutet wart,
dô welten si zuo der vart,
die si ze boten dûhten guot,
daz si dem kanzellaere vruot
solden sagen diu maere,
daz er von in erwelt waere
ze bischolf unde ze hêrren.
man mocht si lîhte lêren,
wand si kunden doch genuoc.
die boten witzic unde kluoc
vuoren ir strâzen hin.
in des kuniges hove vundens in,
den si dâ heten gesuocht.
daz er ze nemen geruocht,
des er het êre unde vrum,
der salzpurgaere bistum,
des bâten si in dâ.
dârumbe er sich sâ
als ein wîser man besprach,
der im niht wesen laet ze gâch
zuo sô hôhen êren:
zuo den sol man kêren
ein teil betwungenlich,
daz stêt wîslich.
daz er wurde bischolf,
von rôm der künec ruodolf
begunde in des bitten.
sam tâten mit schoenen siten
die boten, die dar wâren komen.
 <ir habt lîht mê von mir vernomen
witz unde sin, denn an mir lig;
daz ich iu nû verswig>,
zuo den boten er seit,
 <mîn unwerdikeit,
daz waer an mir ein arger list.
solher witze mir gebrist,
der von salzpurc der bischolf bedarf .>
ûf sîn unkunst er warf
die rede manegen wîs:
des groezer was sîn prîs.
swenn in der künec bât,
sô antwurt er im drât:
 <genaediger hêrre mîn,
lât daz iwern willen sîn,
daz ich daz goteshûs iht versûme .>
ze jungest man in kûme
erbât unde überkam,
daz er daz bistum nam,
ob im dâr zuo gaebe
der bâbst sîn urlaebe.
ez belîbet wol verdeit,
wie unde wann er sich bereit
her ze salzpurc ze rîten;
er kom doch in kurzen zîten
her ze salzpurc gevarn.
von allen den, die dâ wârn,
wart er enphangen harte wol,
als man den tuon sol,
des kunfte man ist vrô.
pfaffen unde leien dô
mit vlîze triben daz,
daz man ân underlâz
gegen rôme sande
unde den bâbest mande,
daz er bestaetigte in.
dârumbe sande man dâhin
einen hêrren ab dem kôr,
den man hernâch unde vor
zuo den besten dâ zelt;
der dâ ze boten wart erwelt,
an dem man kunst unde witze spurte,
hêr kuonrât von breitenfurte
nâch sînem vater man in nande.
hie ze stîre in dem lânde
ist er gezogen unde geborn.
zuo geseln wart im erkorn
von gôze meister heinrich,
die zwêne wurden kurzlich
bereit zuo der verte.
daz in got bescherte
zir gewerfe heil,
dârumb wart ein michel teil
gebetes ûf gesetzet;
dazs ir arbeit ergetzet
wurden, daz gelobt man in.
dâmit vuoren si dâhin.
ich hân der zal niht vernomen,
wen si ze rôme wâren komen,
ân daz ist mir wol kunt,
der bâbst, der zuo der stunt
der kristenheite pflac,
an dem grôz witze lac
unde was mertîn genant.
dô der gefriesch unde bevant
der salzpurgaere bet,
daran er guotlichen tete.
doch ist der hof ot niht snel:
swie gar guot unde hel
âne alles tadels mâs
des erwelten liunt was,
swie vil man des dem bâbest seit,
doch wold er sîn gewonheit
daran niht zebrechen,
er wold ez alsô zechen
nâch rât der cardinal,
daz daz dinc het twâl,
unz man der sach baz genuzze.
swie sêr die boten des verdruzze,
si muosten dâ belîben.
werben unde trîben
die sache si begunden,
sô si beste kunden.
die wîl daz dort ergie,
in der zît hie
vuor die gemeinen vart
von lavent bischolf gêrhart.
unde dô er gestarp,
der erwelte bischolf warp
an daz capitel mit kunst,
dazs im dâr zuo ir gunst
unde ouch der tuombrobst gaebe,
daz er mit irem urlaebe
hêrren kuonrâten zehant
hinz rôm daz selbe bistum sant.
swes er daran gert,
des wart er alles gewert.
der dort ze rôme lac
unde sîner sache pflac,
dem kômen diu maere,
daz er ze lavent bischolf waere.
diu selbe geschiht
wart den cardinalen niht
verdeit noch verswigen.
si muosten in dem hove ligen,
unz daz den bâbest des gezam,
daz er ir bet alsô vernam
durch den künec ruodolf,
daz von kostenz der bischolf
unde der von eistet
besaehen durch ir bet
mit dem abt von salmanswîlaere
die wal der salzpurgaere
unde den erwelten versuochen
unde in darnâch beruochen
mit bestaetikeit an den stunden,
ob si in sîn wirdic vunden;
dâr zuo in was bezalt
des bâbstes voller gewalt.
alsô vertigt man her
die boten nâch ir ger.
den was her ze salzpurc gâch.
in der naehsten vasten darnâch
der von eistet kom gedrabt
unde von salmanswîlaer der abt
unde hôhe boten êrbaere,
die dem kostenzaere
beretten êhaft nôt,
wand er lac siech ûf den tôt.
der abt unde der von eistet,
als man in enpholhen het,
griffen daz dinc an
unde vunden den wîsen man
volkomen an kunst unde an êren,
den die salzpurgaer ze hêrren
unde ze bischolf heten erwelt.
dô er dâr zuo wart gezelt,
daz er sîn wirdic was,
des bâbstes brief man dô las,
an dem man sach unde hôrt
des bâbstes willen unde wort,
daz die drî, die ich hân gezalt,
von im heten den gewalt
den erwelten ze bestaetigen.
des wart ouch er niht verzigen,
ez geschach im volliclich.
darnâch kurzlich
wart er ze priester gewîht:
wol im, swem got verlîht,
daz er die êre sol enphâhen!
bischolf ruodolf begunde gâhen
daz dinc gar volenden,
ê man saehe dannen wenden
die hêrren, die noch wâren dâ.
des suntages judica
sîn êrste mess er sanc.
vlîziclichen er dô ranc,
daz er gewîht ze bischolf wurde
unde daz der hôhen êren burde
im von rôme wurd gesant,
daz daz pallium ist genant,
wand er daz het erworben.
dô was der bâbst erstorben,
durch daz er zuo den zîten
sô lânge muoste bîten,
unz daz ein ander bâbest wart.
dô huop sich aber ûf die vart
von gôze meister heinrich
unde von mitterkirchen hêr vridrich,
die wurben bischolf ruodolfs vrum,
wand si gewunnen im daz pallium
unde swaz er solt von rôme haben.
ob si ze râtmiet iht gâben
die selben boten ziere,
daz man si vertigt sô schiere,
daz ist mir niht gewizzen.
ê niun wochen wâren verslizzen,
die boten wâren wider komen
her ze salzpurg, als ich hân vernomen.
daz pruoft man daran unde sach,
wand ze pfingsten darnâch
dô wart hêr ruodolf
gewîht ze bischolf.
der sinnige man
sô ordenlich began
daz dinc âne vâhen,
daz im pfaffen unde leien jâhen,
dem goteshûs waer wol geschehen.
dô die leien iriu lêhen
von sîner hend enphiengen
unde im sîn reht begiengen,
sô daz im wart gesworn,
daz krist was geborn,
was der zît geswunden hin
zwelf hundert jâr, als ich bin
bewîst nâch der buoche êre
unde sehs unde achzic mêre.
Ccli . zuo den selben zîten
het sich daz mer sô wîten
mit überswal enkozzen,
daz ez mit kraft kom geflozzen
datz venedi in die stat,
in daz munster, daz man hât
gewîht sande marc,
darin daz wazzer gienc sô starc,
daz die liut darinn;
ob dem hôhen altar ouch versunken,
swaz dar gezierde was gesezt;
des lebens wurden dô gelezt
vunf hundert mensche oder mêre.
Venediaer ir herzensêre
hernâch lânge klagten,
wand si vürwâr sagten,
daz si von des meres baden
genomen heten solhen schaden
an ir koufschatze,
den si mit rehter zal satze
mohten gereiten wol,
ob ich alsô sprechen sol,
als wir von den vernâmen,
die von dannen kâmen,
die ahten den schaden starc
mê denn ûf hundert tûsent marc.
Cclii . darnâch, man kurzlichen hôrt,
dâ von vröude wart zestôrt,
swanne man ez ervant:
ez kômen von ungerlânt
leidige maere,
daz die tateraere
ûz iren lânden heten brâht
heres solhe maht,
swâ si herbergens pflâgen,
dâ aht man, daz si lâgen
zehen raste lânc;
ouch pruoft man sunder wanc,
swâ si sich heten geleit,
sehs raste an der breit.
offenlich si vür gâben,
si wolden nindert ûf gehaben
unz hinz kolne an dem rîn:
die drî kunige, die dâ sîn
lîchenhaft datz koln,
die wolden si holn
gewalticlich mit in
gen oriende hin
heim in ir lânt.
dâ von vröud verswant
den ungern algelîch.
si wurben sterclich,
wie sô getân gevert
den tatraern wurd erwert.
Ccliii . nû wurden si gedanchaft,
wie si gewunnen die kraft,
dâmit si sich gefristen.
swâ si werlich liute wisten,
die besanden si sâ
beidiu verre unde nâhe.
die tateraer si riten sân
an dem vordern orte an.
dishalp des snêbergs si lâgen.
die welde wâren in verslagen,
sô daz si mit gedrenge
muosten durch die enge
in daz lânt ze ungern rîten.
den hindern wart der vordern strîten
wol zwên tac verswigen:
sô lânc sach man si ligen.
si ahten in ir sinne,
dô si des wurden inne,
daz in was verhamît
der selben strâzen wît,
sô daz ir grôzez her
mocht niht komen ze wer
an die unger mit schocken,
die als die snêflocken
wâren unzellich.
dô vereinten si sich kurzlich
ûf ein widerreise
unde liezen in der vreise,
mit den man hezlichen vaht.
ein ganzen tac unde ein nacht
mit strîte wâren si gequelt.
si belîbent ungezelt,
die dâ tôt beliben.
die aber hinder sich triben,
dô die komen wârn
an den snêberc mit scharn,
dô erzeigte got der guote,
der in sîner huote
het die kristenheit,
swer an im niht verzeit
unde sich sîner helfe trôst,
daz er den schiere hât erlôst
ûz aller nôt bitter.
ez kom ein solich ungewiter
von schûre unde von snê,
daz die tatraer niht mê
geluste her wider.
si sluoc der schûr dar nider,
dâr zuo der vrost ir verderbte
sô vil unde ersterbte,
daz man daz wol aht,
die si heten ûz brâht,
der kom hin wider mit unheil
kûm der hundertist teil.
die unger dancten sêre
got, der in die êre
unde die gnâde het getân.
dâmit grîf ich wider an,
Ccliv . wie ez bischolf ruodolfen
herzog heinrich gevie
daz goteshûs aver in haz,
ich enweiz niht rehte umbe waz.
den bischolf er harte
an den sînen beswârte,
die an den gemerken sâzen.
unde dô er des niht wolde lâzen,
daz wart dem bischolfe leit
unde wolt sich dâr zuo haben bereit,
daz er ims niht wolt vertragen.
iedoch brâht man ez ze tagen,
sô daz ir beider unwille
wart gesetzet in ein stille
unde daz si zuo einander kômen
ûf einen tac, den si nâmen
ûf den wehselberc.
swer an worten unde an werc
unde an witzen sich versan,
ietweder vürste der gewan
zuo zim, sô er meiste kunde.
bischolf ruodolf begunde
dem herzogen vür legen,
wie er von des rîches wegen
unde durch der salzpurgaere bet
unde durch got sich underwunden het
datz salzpurge des bistums.
swer in daran sînes vrums
irren wold unde engen,
des solt daz rîche niht verhengen;
daz waer nâch reht unde gotelich.
dô sprach der herzog heinrich,
ob die salzpurgaere
des kunigs kanzellaere
dârumbe heten genomen,
daz si mit im überkomen
wolden, swaz si diuhte guot,
des waer im niemer ze muot,
daz er des wold enkelten.
die salzpurgaere selten
an irm krieg iht heten gewunnen.
bischolf ruodolf der versunnen
al die brief dô zeigt,
wie sich het geneigt
von beiern herzog heinrich,
dô in der bischolf vridrich
mit dem banne an gegriffen het,
unde die ebnung, die er tete
zuo der selben stunt,
die machte bischolf ruodolf kunt
mit sîn selbes hantvesten
den waegisten unde den besten,
die dâ wârn ze beider sît.
die begunden reden zuo der zît
zwischen in als verre,
daz aller kriec unde werre,
der zwischen in lac
ûf sant michêles tac
in guotem vride solde stên.
die man dâmit sach umbe gên,
die triben dâr zuo hart,
daz der vride bestaetigt wart.
dâmit schieden si sich.
gegen salzpurc den rehten strich
bischolf ruodolf kêrt.
underwîst unde gelêrt
wart er von sînem râte,
er solde kêren alsô drâte
ûf die stîrmarke her.
bischolf ruodolf nâch ir lêr
kurzlichen darnâch
kom her ze vriesach.
âne aller sûmung pûse,
swaz nutze was dem goteshûse,
mit vlîz er daz tete
nâch sîner manne bet.
iriu lêhen er in lêch,
nieman niht er verzêch,
den er billich solt gewern.
darnâch sach man in kêrn
gegen gretze hin zetal.
dâ het er etlich wîle twâl
unde tete dâ, swaz er solde.
dô er von dannen varen wolde,
dô kômen boten gestrîchen,
die sagten im gewislichen
schedeliche maere,
daz die müldorfaere
bî der nacht waern an gezunt,
ouch waer dâ nieman rehte kunt,
der des möht gejehen,
von wem ez waer geschehen,
wan daz man sich des versach,
in het den schaden unde die smâch
der beier herzog getân:
wande dô diu stat verbran,
dô kôm mit werlichen scharn
herzog heinrich gevarn
unde besaz müldorf die stat.
dô der bischolf vernomen hât
an den brieven, die er las,
daz der vrid an im zebrochen was,
des wart er zornic unde unfrô.
niht lenger sûmte er sich dô,
hie ze stîre in dem lânde
man unde vriunde er besande
unde klagt in, swaz er schaden lit,
wie herzog heinrich den vrid
an im het zebrochen;
daz daz wurd gerochen,
dâ bât er im helfen zuo.
 <swer welle, daz ich iemer tuo>,
sprach der bischolf, < sînen willen,
der lâ sich niht bevillen,
er helfe mir an diser nôt .>
bî lêhensrehte erz gebôt,
den er ez mocht gebieten,
unde die von im niht hieten,
den gap er dârumb sîn guot,
als ein man tuot,
dem sîn schade leide ist.
er gewan in kurzer vrist
hie ze stîre wol zwei hundert man.
mit den kêrt er dan
wider gegen müldorf.
zehant dô sich entwarf
diu vriuntschaft zwischen in,
dô lêrt ir menlicher sin
des goteshûs liute alle,
daz si sich mit schalle
ze wer begunden wârn,
swen der bischolf kaem gevarn
hinz beiern mit den stîraeren,
daz ouch si bereit waeren,
wand si sich des wol versâhen,
der bischolf begunde gâhen
unde sich müen dester vaster,
daz er den schaden unde daz laster
geraeche mit werlicher hant.
dô der bischolf kom gerant
unde sîn beier vant bereit,
niht lenger er dô beit,
herzog heinrîchen
begund er sterclichen
rouben unde brennen.
er gap wol zerkennen,
daz er sich wol getorste wern.
dô er begund alsô behern
mit maneger hande pînen
den herzogen unde die sînen,
niht lenger sich dô sûmten,
daz besez si rûmten
unde bereiten sich in kurzer zît,
daz si mit einem veltstrît
dem bischolf wolden enkegen.
darûf begunden si sich wegen.
dô daz der bischolf erfuor,
sîn herz im jach unde swuor,
im möht niht lieber geschehen,
denne daz er solde sehen
den herzogen under helm,
sô daz er im den melm
von den ougen solde strîchen,
daz taet er williclichen
mit sînem kolben ûf dem velde.
herzog heinrîchen diu melde
des bischolfes rede seit:
nû was er ouch unverzeit,
daz liez er schînen dâ.
er sprach: < ich vüere imz sô nâhe,
daz er sîn gewinnet stat,
des er sich vermezzen hât .>
manic vröudigez wort
von den beiern man hôrt,
als ir gewonheit ist.
nû kom in kurzer vrist
Cclv . herzog ludwic geriten,
der begunde sêre bitten
ietwedern teil sunderlichen
ires zorns entwichen
unde daz si im des gunden,
ob von im iht wurd erfunden,
dâmit er iren unmuot
möhte bringen ze guot,
swie si waern erbolgen,
sô müesten si im volgen,
wand er ez taet durch triwe.
ez wart ein vride niwe
gemachet zwischen in
nâch des pfalzgrâven sin
ûf die naehsten liehtmesse.
swaz man sache wesse,
si waeren niwe oder alte,
umb swelhe schulde man si zalte,
die wurden in den vride genomen,
dô bischolf ruodolf was komen
wider heim an sîn gemach,
guotlichen man in sach
die geste heim vertigen.
unlânge sach man in dâ ligen,
wand sich lie durch sînen willen
künec ruodolf niht bevillen,
ein hof hinz ougspurg er gebôt
almeist durch sînes goteshûs nôt
unde durch ander bischolf bet,
die der herzog heinrich het
ân schulde vil beswârt.
ûf den berhtac wart
der hof gekundet den vürsten.
ir deheiner was in den getursten,
der dâr zuo wart geladen,
der durch vrum oder durch schaden
den hof hiete versezzen.
die zît, die der künec gemezzen
het, ûf die kom er dar,
mit im die vürsten gar,
die er dâ haben wolte.
swer von gewalt iht dolte
deheinen ungemach,
die selben man ouch komen sach.
dô die vürsten sich gesamt heten,
künec ruodolf wart gebeten,
dô er diu teidinc greif an,
daz er die zwêne man
des êrsten verriht.
daran sûmt sich niht
von rôm der künec ruodolf.
swaz der salzpurgaer bischolf
ûf den herzogen heinrich
het ze sprechen vor dem rîch
unde er ûf in hinwider,
daz wart alsô verriht sider:
dem künec riet man daz,
daz er ir beider haz
unde allez ir klagen,
des si gegen einander pflâgen,
swie die sache hiezen,
an sehs man liezen,
die ouch dâ wurden genant:
swaz in die taeten bekant
unde in gebuten staet ze haben,
dem künec si des gâben
ir hantvest mit eiden,
daz ez von in beiden
staet belib unde unzebrochen.
ein zil der schidung wart gesprochen
nâch pfingsten über aht tac.
der künec datz ougspurge lac,
sô daz der hof wert mit schalle,
unz daz er die vürsten alle
vriuntlichen verriht.
dô ensûmten si sich niht.
ez kêrte ie der man
mit urloube von dan,
swâhin er gedâht het.
bischolf ruodolf an der stet,
Cclvi . dô er datz salzpurc geraste,
dô bereite er sich vaste
wider ûf die stîrmarke.
in beswârte starke
an sînem herzen ein swaere,
daz im der pettouwaere
an der vordern reis niht het geholfen.
ouch sagte man bischolf ruodolfen,
wie grôzen gewalt
unde schaden manicvalt
daz goteshûs enphienc,
den der pettouwaer begienc
datz pettouwe in der stat
unde swaz daz goteshûs hât
ûf der mark urbars.
sô getânes vârs
unde ouch solhes schaden
wolt sich der bischolf entladen,
nâch der sînen râte
als balde unde als drâte
er gen lîbniz kom.
grôz klagen er vernam
ze pettou von den sînen
umb maneger hande pînen,
daz si von dem pettouwaer liten.
dârumbe kom er dar geriten.
dem pettouwaer er gebôt,
daz in des dehein nôt
noch dehein unmuoze sûmte,
sô daz er im rûmte
ân aller slahte pûs
ze pettou daz hûs.
daz wart im verseit,
swie ez doch mit gewonheit
von alter her komen ist,
ze swelher stunde oder vrist
der salzpurgaere hêrre
kumt ûf die marc sô verre
unz hinz pettouwe gevarn,
sô sol der pettouwaer sich warn,
daz er sich alsen drât
ziech ab dem hûse in die stat
unde schaffe dem bischolf gemach,
unz aber darnâch
daz er von dannen varen wil,
sô sol er an dem selben zil
daz hûs nemen wider in.
sus ist der pettouwaer dâhin
unde sîn erben behûst.
nû lazte unde pûst
der pettouwaere darab.
dô man imz alsô vür gap,
daz wart dem bischolfe zorn;
der pettouwaere het verlorn,
jach er, alle sîne reht,
ob er im niht machte sleht
diu reht, diu ich gesprochen hân.
dem pettouwaer dô sîne man
getriulichen rieten,
er solde sich erbieten
dem bischolf dienestlichen
unde ab dem hûse wîchen
als lâng, als er geruochte.
der pettouwaere dô versuochte
an den bischolf mit bet,
ob sîn zorn ein ende het,
swenn er ûf daz hûs kaeme.
 <swie gerne ich naeme>,
sprach der bischolf, < daz mîn,
mac sîn denne niht gesîn,
sô muoz ich mich sîn ânen .>
bitten unde manen
den bischolf man begunde
unzen an die stunde,
daz er dem zorn entliez
unde ûf die burc vüeren hiez
sîne soumaere.
wie lânc der bischolf waere
datz pettou, des weiz ich niht,
wan daz ich des bin beriht,
Cclvii . dô diu burc kom in sîn gewalt,
dô rechent er unde zalt
schaden, den im het getân
der pettouwaer unde sîne man,
der dâ sunder wart gelesen,
waer diu burc ze pettou gewesen
des pettouwaer erbeigen,
sold er sich zuo der gulte neigen,
er hiete dâmit niht vergolten
wande die niht klagen wolten,
den gebôt der bischolf ze klagen.
dem pettouwaere hiez er sagen,
er wolt sîn datz pettouwe niht,
im wurden ê verriht
alle die ansprâch,
der er gegen im jach.
diu rede den pettouwaere
dûhte harte swaere.
er zurnde mit den sêre,
die im gâben die êre,
daz er daz hûs gerûmt het.
maneger hande bet
an den bischolf er kêrte,
daz er in dâmit êrte
unde in belîben lieze,
sô daz er in niht verstieze
ân reht sîner burclêhen;
swaz er hinz im möht gejehen,
daz er daz reht dârumbe naeme,
swenn er an sîn gewer kaeme.
der bischolf daz versprach.
von dannen was im gâch
gegen lîbenz sâ
unde hiez belîben dâ,
die daz hûs solden inne haben:
von hôhenecke einen swâben
unde den von guottingen.
swaz si mohten volbringen,
daz dem pettouwaer was leit,
dâr zuo wâren si bereit.
ich sag in, wâvon daz geschach.
dô er dem bischolf den gemach
ûf der burc rûmen hiez,
sîn dinc er allez dâ oben liez,
wand er ez dâfür haben wolde,
daz er zehant hin wider solde,
swen der bischolf kaem von dan.
daran betrôc in sîn wân:
sîn wîn, vleisch unde korn,
daz was allez verlorn,
dâr zuo sîn hûsgereht.
deheinen sînen kneht
liez man dâ oben belîben.
swaz si mohten getrîben,
daz den pettouwaer beswârte,
mit vlîze man des selben vârte.
Cclviii . der bischolf was karc.
wol umb vier hundert marc
überreiten er wolt
den bischolf liupolt
unde die viztum gewesen wârn
bî sînen vorvarn.
des habt sich bischolf liupolt wider,
wand er gediente im sider
niemer mêre sô gern.
bischolf ruodolf wolt niht enpern,
er volfüere gegen dem pettouwaere.
einen rihtaere
sazt er an sîn stat
unde klagt hinz im als drât
umb des goteshûses zehent,
darûf der bischolf was jehent,
si heten sich gedienet ab
umb daz guot, daz er gap
bischolf uolrîchen.
dâgegen sterclichen
der pettouwaere kriegund was.
swaz man sîner hantvest las,
daran sîn reht was geschriben,
wie im der zehent was beliben,
des wolde der bischolf niht hôren.
sus begunde sich stôren
diu vriuntschaft zwischen in.
swâ der bischolf kêrt hin,
dâ volfuor er mit dem klagen
gegen im ze rehten tagen.
der kriec wert vürwâr
mê denn zwei ganze jâr
zwischen in beiden,
daz ir vriuntschaft was gescheiden.
des krieges sich dô underwunden,
die dâr zuo wol gerâten kunden,
von stîre etlich hêrren,
dem bischolfe zêren
unde ouch dem pettouwaere.
wie der verrihtung waere,
des verswîge ich iu niht.
ez wart alsô verriht:
den pettouwaer man hiez,
daz er die zehent ledic liez,
nâch den der bischolf sprach;
unde swaz der pettouwaere jach
ûf daz hûs ze pettou rehtes,
daz wart im durchslehtes
allez wider lâzen.
swes er sich solde mâzen,
daz wart im zuo den stunden
allez verbunden,
daz er ez niemer taete.
ganz unde staete
diu vriuntschaft wart gemacht.
bischolf ruodolf wacht
umbe sînes goteshûs êre:
swaz er an geistlicher êre
unde an werltlichen dingen
mohte volbringen,
des liez er niht belîben.
nû lâz wir in trîben
sînes goteshûs vrum.
er beschirmte sîn bistum
datz beiern wol vor gewalt.
wie ez hie ze stîre was gestalt,
Cclix . des ist iu lânge niht geseit;
doch hân ich niht verdeit,
wie hêr ott der liehtensteinaere
hie ze stîre houbtman waere.
daz dinc er alsô schuof,
daz dehein kleglicher ruof
von im nie vür kam:
niht anders man vernam
von im wan allez guot.
er was alsô gemuot,
daz er des sînen sich betruoc.
von swem dehein ungefuoc
in dem lânde vür kam,
von dem er bezzerunge nam,
als vrâg unde urteil in bewîst.
dârumb er sêre wart geprîst
von herzog albrehten,
dâr zuo von rittern unde von knehten,
die in dem lânde sint gesezzen,
gegen den er sich nie het vergezzen
mit deheiner slahte vâr.
dô er vunf ganze jâr
des lândes het gephlegen,
dô begund er legen
allen sînen vlîz daran
als ein witziger man,
wie er des zuo kaeme,
daz in der herzog naeme
von der arbeit.
dem vürsten was daz leit,
daz er dâ von sô sêre bât;
doch wold er sîn niht haben rât
mit der einzigen bet,
die er gegen dem vürsten tete,
daz er der arbeit in erlieze
unde einen andern hêrren hieze
pflegen der selben êrn.
swie ez der herzog tete ungern,
doch muost ez alsô wesen.
nû begund der herzog lesen
ûz den andern hêrren allen,
wer im dâr zuo möht gevallen,
der dâr zuo waer gemaeze,
daz er sîn stat besaeze
unde ûf sich laet die burde,
sô daz er houbtman wurde.
dem herzogen riet man dô,
sît sîn weder sus noch sô
der liehtensteinaer pflegen wolde,
sît man im dâr zuo râten solde,
sô geviel in allen wol,
daz von seidenhoven hêr kol
sich des amtes underwunde:
der weste unde kunde,
Cclx . wie man dâmit solt gebâren.
nâch der râte, die dâ wâren,
der herzog als drât
hêrren kolen bât,
daz er niht verbaere,
sô daz er houbtman waere
hie ze stîre in dem lânde.
als lâng er in des mande
mit bete, unz daz er
erfulte sîne ger.
daz er guoten vride baere
unde rehter rihtaer waere,
dem herzogen er des swuor.
hinz gretze er mit hûse vuor,
dâ hêr otte was gesezzen.
von im wart nihtes vergezzen,
daz zuo der rehtikeit geziuht.
deheine vorht er daran schiuht,
ouch liez er ez durch liebe niht,
er waere mit dem geriht
gemein den rîchen unde den armen.
er liez im erbarmen
pfaffen, witiben unde weisen,
die beschirmte er vor vreisen
unde vor unrehtem gewalt.
er waere junc oder alt,
nider oder hôch,
swer sich iht an zôch,
dâ er zuo niht rehtes het,
mit vollen er daz widertet.
des amtes pflac er vürwâr
kûme anderthalp jâr,
dô starp der ellenthafte degen.
dô er tôt was gelegen,
der abt von admunde
sô er beste kunde
werben began,
daz er wurd houbtman.
daz was den hêrren swaere,
daz ein pfaffe lântschrîbaere
unde houbtman solde wesen.
waz vor dem möht genesen,
swenn er sich wolde ze übel kêren?
daz in genuogte niht der êren,
die er vor het gehabt,
wande vor im nie dehein abt
was gewesen lântschrîbaere,
daz dûht die liute wandelbaere,
daz in des niht genuogte.
swie ez im niht enfuogte,
sô warp er doch darnâch
als lâng, unz ez geschach,
swes er gerte daran.
lântschrîbaere unde houbtman
hie ze stîr er wart.
den herzogen er bewart
baz denn im enpholhen was.
zuo dem urbar er las
manic guot, des in niht bestuont.
wie in die sô übel tuont,
des in nieman saget danc,
der lôn von got sol werden kranc!
wande sint si hiute
pflegaer unde amtliute,
sô entwesent si sîn morgen.
daz solden si besorgen
unde liezen ie dem man,
swaz er ze rehte solde hân;
swaz si der vürst hiez werben,
des liezen niht verderben;
waer ez den liuten niht guot,
sô erzeigten daran iren muot,
daz ez in waere leit:
sô waer man in bereit,
ir leit mit triwen klagen.
wê in, die den vürsten sagen,
dâ von diu lânt verderbent,
unde die gern darnâch werbent,
daz si in ir pflegen
unrehtiu dinc ûf legen
unde niwe vunde setzen!
wie mugen si des ergetzen,
die dâ von nement schaden grôzen?
sô si werdent verstôzen
von dem gewalt unde von dem amt,
dem vürsten man dennoch samt
daz guot unde den gewin ze hûf,
daz si gesetzet habent ûf,
unde belîbet in diu sunde.
der abt von admunde
vant ûf der zîric manegen vunt,
der in vor was unkunt.
Cclxi . der berc was dâ gar rîch,
des genôz er tegelich.
ûf gewin erdâht er manegen list,
der dâ noch wert unde ist,
dâ bî man sîn gedenket.
ei, daz sich iemen krenket
unde im verdamnus birt
umb guot, des im niht enwirt,
sô er des amtes wirt entsazt!
abt heinrich ergazt
sîne vriunde armuot;
den er truoc willigen muot,
die macht er alle rîch.
ouch mêrt er grôzlich
des herzogen urbar.
gegen swem im iht gewar,
was im des guot iht gelegen,
sô nam er ez ze sînen pflegen
unde jach, ez möhte noch ensolt
der alte herzog liupolt
niht gelihen hân
von dem urbar hin dan.
sus verschiet er sînes guotes,
swem er arges muotes
was unde gehaz.
ouch waen ich, daz er niht vergaz
sant blâsen sînes hêrren.
dem begund er mêren
hie ze stîre sîne hab.
ob er im ihtes gap,
dâ von er wart rîcher,
daz ander liut billicher
solden gehabt hân,
die er ân reht schiet dâ von?
dehein sîn munich des weigert niht.
wie er daz lânt verriht,
des wil ich eine wîle dagen
unde von der unger künec sagen,
wie der sîn dinc stalt.
künec ladizlâ wart sô balt
an unfuor, diu im niht enzam,
dârumbe wurden im gram
die hêrren algelîche
in sînem kunicrîche.
si teten dem bâbest kunt,
ob er niht in kurzer stunt
sîne helfe dâr zuo kêrt,
Ungerlânt wurd versêrt
an kristenlichem glouben:
den künec saech man touben
an aller gotelicher tugent;
er hete sich in sîner jugent
underwunden solher sit,
dâ er wolt gevallen mit
den valben unde den heiden,
unde hete sich gescheiden
von der künegin sîner konen,
mit der er billich solde wonen-
wand im diu gehiwer
was wol ebentiwer:
künec karles tohter si was.
dô der bâbst die brieve las,
der wart alsen drâte
mit des kuniges sweher ze râte.
si erfunden dô daz,
daz in nihtes vüegte baz,
denne daz man zehant
einen legat dâhin sant
von des bâbstes wegen,
der witz unde sinn kund pflegen.
dâr zuo schiere man erwelte
einen bischolf, den man zelte,
daz er waere dâr zuo waege,
wand er kunst unde witze pflaege.
Pfilippe was er geheizen.
ûz welhischen kreizen
wart er gevertigt dô.
der bâbst gebôt im alsô,
swenn er hinze ungern kaeme,
daz er denne rât naeme
datz den hôhen hêrren,
wie er solt vür kêren,
dârumb er was gesant dar.
der bischolf niht verbar,
swaz in der bâbest tuon hiez.
dô er ze saders zuo stiez,
dô wart sâ zestunt
der pfafheite kunt,
daz der bâbest zuo in hât
gesant einen legat.
der wart von in wol enphangen.
unlânge was ergangen,
nâch rât der hôhisten grâven
den legat sach man draven
zuo dem künec ladizlâ.
den gruozt er guotlichen sâ
von unserm vater dem bâbst:
 <künec, daz du dich baz gehabst
an der sêle ein teil,
daz zalt er im ze grôzem heil
unde waer im durch dîn êre liep.
im ist geseit, der arge diep,
der saeld unde tugent stelen kan,
der hellehunt sathan,
hab sich ze dir gephliht
unde braeht dich gern enwiht
an der sêl unde an dem lîbe.
von dînem êwîbe
hâst du dich durch in gescheiden;
mit den valben unde mit den heiden
ist dîn geheime alze grôz.
ander künec, dîn genôz,
die hie krône hânt getragen,
solher dinge niht enphlâgen,
als man dich siht pflegen.
du hâst verlâzen under wegen
den, der dich beschaffen hât.
sich, wie daz hôhen kunigen stât,
daz si der messe niht enahtent,
noch niht des betrahtent,
dâ von hie ûf der erde
ir schephaer gelobet werde.
der bâbest hât dich heizen bitten,
daz du lâzest von den siten,
der du dich underwunden
nû hâst in kurzen stunden.
daz hôhst gelit ist daz houbt:
sô daz mit siechtum wirt betoubt,
zehant lazzent unde serbent
alliu gelit unde verderbent,
diu daz mensche an im hât.
ze gelîcher wîs ez stat
umb hôhe künec unde lântfursten:
sô die sint in den getursten,
daz si die scham verkiesent
unde die sinne verliesent,
daz in diu tugent wirt wilde,
dâmit si guot bilde
irem volc solden vor tragen,
sô beginnent ouch verzagen,
die in tugenden lebten vor,
unde jagent ûf der vürsten spor
mit den boesen werken allen,
dârumbe daz si gevallen
den selben hêrren dester baz.
hêr künec, swenne ir sît laz
an kristenlichen dingen,
dâmit mugt ir ze leide bringen
iwer lânt unde iwer liute.
nû man ich iuch hiute
von dem bâbst zdem êrsten mâle,
daz ir âne twâle
iuch lât hie gezemen
iur wîp wider nemen,
diu iu zder ê ist gegeben.
ouch sult ir vürbaz leben
nâch kristenlicher pfâht
unde lât iurn grôzen braht
mit den valben unde mit den heiden .>
sus begunde er im leiden
unkristenliche vuor.
der künec bî sîner krône swuor,
er wold ez vürbaz lâzen
unde alles des sich mâzen,
daz an im gewesen waere
arc unde wandelbaere.
der bischolf dannen kêrt.
swaz er den künec het gelêrt,
unlâng er daz behielt.
ze vriundinn er wielt
einer velbinne.
diu het in der sinne
sô gar toup gemacht,
daz er verniht unde swaht,
swaz er vor gelobet hât
von rôme dem legat.
dô der legat daz gefriesch,
allenthalben er rât iesch
von den hôhsten, die dâ wâren,
wie er dâr zuo solt gebâren,
sît der künec getreten waere
unde sîne mitvolgaere
in alle die unfuor,
die er im ê des verswuor.
nâch irem rât er dô ervant,
daz er in aber mant,
daz er im niulich het gesworn
unde sô schiere het verkorn
des bâbstes botschaft unde sîn êre.
taet er niht balde widerkêre
von sô getânen dingen,
sô müest er volbringen,
dârumb in in daz lânt
der bâbest het gesant.
der manung was dem bischolf gâch.
mit sînen brieven si geschach.
dô die der künec vernam,
dem legat wart er gram
unde widerbôt im umb die schulde
sîn gnâde unde sîn hulde.
ouch verschiuht er niht daran,
daz er den bâbst unde sînen ban
lutzel widersaz.
dô der legat gehôrte daz,
ein môneit het er twâle
unde mant in dô zdem dritten mâle.
den künec daz beswârte
unde sîne velbin harte:
si begund in bitten sêre,
daz er dem bischolf al sîn êre
unde daz leben benaeme.
wie er des zuo kaeme,
daz er den bischolf möhte krenken.
darûf der künec gedenken
staeticlichen begunde.
Cclxii . nû was vor in kurzer stunde,
ê sich huop disiu nôt,
der bischolf von grane tôt,
unde der nâch im wider
ze bischolf wart erwelt sider,
der volgte dem künec mit
unde liez im alle sîne sit
wol gevallen, die er het.
er wânde von des kuniges bet
datz rôm erwerben albereit
von dem bâbste die bestaetikeit.
ouch het in umbe daz
der künec verrer dester baz.
des nam er zuo sich grôzen ruom.
den brobst von grane ab dem tuon
brâht der selbe man
mit im ouch daran,
daz er dem künec volgte nâch;
unde swes er vor jach,
des volgten dise zwên.
dô der legat niht understên
des kunigs unfuor mohte,
dô tete er, daz im tohte,
den ban er im kundet,
umb daz er tôdlich sundet
an sîner konen, die er liez,
unde daz er mit geheim sich stiez
zder ungeloubigen diet,
diu im von allen tugenden riet,
darin kunige sullen leben.
ouch wart der ban gegeben
allen den pfaffen,
die mit im heten iht ze schaffen
unde im nâch volgten,
wand si sich mit im solgten
mit maneger hande missetât.
dô daz der künec gehôret hât,
zuo den valben was im gâch
hin über die tîzach;
mit im der vröudige wolf,
der dâ was erwelt ze bischolf,
unde der tuombrobst von gran,
die brâht er mit im dan.
diu zwei des tiuvels luoder
houbtsunden manic vuoder
durch den künec ûf sich vazten,
an êren si lazten.
an dem brobst daz wart gerochen,
wand er wart erstochen,
dô er an sînem bette lac
bî einer velbinn unde pflac
der vuore, die sîn hêrre het;
nieman weste, wer ez tete.
der wart gebivilt als ein hunt.
solher lôn wart im kunt.
daz was wol billich:
er was ze hôch unde ze rîch
ze solher vuore unde ze wîs.
dô der tiuvel sînen prîs
an dem tuombrobst behabte,
sô daz er viel unde snabte
in sîner lâge stric,
nû wold er ouch den ric
haben albereit
dem bischolf an geleit.
den gevie ein siechtum grôz:
dâ von gewan er widerstôz
rehter erkantnusse.
mit sîner ougen gusse
bât er unser vrouwen,
sît in heten gerouwen
sîne sunde manicvalt,
daz si im helfe bezalt,
sô daz er iht wurd verlorn.
der erkantnusse dorn
began den selben vrechen
in sîn herze stechen.
gen sînen vriunden er warp,
ê daz er erstarp,
swenn im des lebens wurde mat,
daz man in vür den legat
als balde vüeren solde;
swaz der mit im tuon wolde,
daz sînem rehte vüegte,
des selben in genüegte.
mâge unde man er bât,
swaz mit im taete der legat,
daz si des waeren volleist.
dâmit schiet sich der geist
Cclxiii . von dem lîchnam.
den tôten man dô nam
unde vuort in an der stet,
dâ man in gezeiget het
den legat unde dâ er was.
dem zalt man vor unde las,
wie er des het gegert,
swenn er daz leben verkêrt,
daz man in danne vüeren solde
vür den legat, unde swaz der wolde
tuon mit sîner tôten lîch,
daz waere allez billich,
daz man im des taete stat.
nû gebôt der legat
dem volke algemeine,
si waeren grôz oder kleine,
zuo einander über al.
dô wart ein michel schal,
dô daz volc gemeiniclich
zogte nâch der lîch,
die hiez der legat tragen dan
in den vrithof, dâ man
begrebt die ûzsetzigen.
 <ir hêrren, alsô sullen ligen>,
sprach der legat, < alle die,
die mit ungehôrsam hie
sich gegen der pfafheit wegen .>
den tôten hiez er nider legen
blôzen oben ûf die erden.
er sprach: < swer nû welle werden
antlâzes teilhaft,
der leiste mir geselleschaft;
si sîn grôze oder kleine,
die werfen alle mit mir steine
ûf disen tôten ze hûf .>
einen stein huop er ûf
unde warf in dar mit sîner hant;
nieman dô des erwant,
si wurfen dar mit balder île.
in einer kurzen wîle,
als der legat gebôt,
wart der selbe tôt
verwarfen unde verbunt
unde mit steinen gar verrunt.
der legat daz liez geschehen
den liuten allen ze sehen,
daz sich wîp unde man
dester baz hüeten vor dem ban,
sît er die râche het geschaffen
gen einem sô hôhen pfaffen,
dem solich êre was bezelt,
daz er ze hêrren was erwelt
hinz grane dem erzpistum
diu wird im schuof deheinen vrum,
er muoste nâch sînen schulden
alsô tôter daz laster dulden.
dâ von sul wir leien dester baz
uns hüeten vor der pfaffen haz
unde vor der ungehôrsam,
daz uns vermîde solhiu scham.
Cclxiv . dô der künec vernam diu maere
wie sînen mitvolgaere
gebivilt hete der legat,
al die sînen er bât,
daz man im den legat vienc.
nâch sînem willen daz ergienc,
wand er im wart gevangen brâht.
manegen ende er gedâht,
wie er im getaete wê.
nû west er wol, daz im ê
die valben wâren gehaz
unde daz er niemer möhte baz
an im werden gerochen,
wan im dâ wurden ûz geprochen
der bart unde die zende.
den valben in ir hende
antwurte er in dâ,
die vuorten den legat sâ
gevangen an irn gemach.
dô daz unbild geschach
unde daz die hern vernâmen,
zuo einander kâmen
die hôhsten, die daz lânt hâte.
si giengen lânge ze râte,
waz in daz beste waere.
wand swie der bâbst vernaem diu maere,
daz sîn legat waer gevangen,
Ungerlânt begund er angen
mit dem bann unde der gotsê:
sô waer bezzer, daz si ê
sich dem bâbste neigten
unde ir unschuld erzeigten,
daz si mit werken unde mit tât
an des kuniges meintât
heten deheine schulde.
daz sîn ouch der enkulde,
der die tât het begangen,
dârumb der künec wart gevangen
von den hôhen grâven.
eines tages, dô er wolt draven
ze sîner velbinne,
dô wurden si sîn inne
unde viengen den wüeterich.
si vereinten sich des alle gelîch,
swelher sîn mit huote wielte,
daz in der alsô behielte
mit îsenînen banden swaere,
daz man sîn gar ân angest waere.
ein grâve was genant
über walt grâf larant,
dem antwurten si in;
der vuorte in gevangen hin,
dâ er in trûte behalten.
die valben in daz zalten
zeinem schaden grôzen.
den legat si dicke blôzen
Cclxv . machten aller sîner wât
unde vuorten in ûf die zilstat,
dâ wolden si ze im schiezen
unde sîn bluot alsô vergiezen.
sô ruoft der saelige man
weinund sînen schephaer an,
durch den er dise nôt leit,
daz er im helfe waer bereit;
sô half im got ûz der nôt.
ir her den valben gebôt,
die wîl der künec gevangen waere,
daz man den legat aller swaere
erlieze unde aller marter:
man het den künec dester harter,
taet man dem legat ungemach.
durch die vorhte daz geschach,
daz der legat niht erstarp.
der künec dô mit boten warp
an künec karlen, den sweher sîn,
daz er im taete helfe schîn,
sô daz er sich lieze anden,
daz er gevangen saez in banden,
ouch begunden die lântherren
iren vlîz daran kêren,
wie si in kurzer stunt
dem bâbest machten kunt
die iteniwen geschiht,
daz ir künec was sô unverriht,
daz er mit vancnus het griffen an
den hôhen unde wîsen man,
den in der bâbest het gesant
niht wan durch guot in daz lânt
unde durch des kunigs unvertikeit.
dâr zuo wurden schier bereit
hôhe boten von dem lânde,
die man dem bâbest sande.
als balde die kômen dar,
den bâbest si verrihten gar
von worte ze wort
aller sach unz ûf ein ort,
die datz ungern wârn geschehen.
dâr zuo der bâbst begunde jehen,
âne aller slahte wanc
wold er in iemer sagen danc
der zuhte unde der triwen,
daz si sich liezen riwen,
swaz sînem legat
der künec getân hât
ze schaden unde ze laster.
ie harter unde vaster
wart er dem künec erbolgen;
doch ze jungist muost er volgen
künec karlen, der in an het
mit sô kreftiger bet,
daz er im niht mocht versagen.
des legates smaehe hôrt man klagen
datz rôm den hof über al,
bischolf, ebt unde cardinal.
iren vlîz die begunden kôren,
daz der bâbst von allen ôren
den künec von ungern hiet entsezt:
dâmit kûme wurd ergezt
der bâbest unde diu pfafheit
des schaden unde der smâcheit,
diu im datz ungern was getân.
ze jungest kom der bâbst daran,
wolt der künec komen ze suon,
sô müest er bezzerunge tuon,
diu der pfafheit vüegte
unde der den bâbst genüegte.
Cclxvi . nû hôret, wie siz dort reten:
die den künec inne heten,
den wart enpoten alsô,
kaem in gesunt unde vrô
der legat von den valben,
sô soldens allenthalben
besenden leien unde pfaffen,
ouch het der bâbst dâr zuo geschaffen
etliche von sînen wegen,
die des gewaltes solden pflegen,
ob der künec noch hiet vertobt,
sô daz er swüere unde verlobt
alle die unfuor,
die er vor verswuor,
die man in sît sach zebrechen.
ouch solden sich besprechen
die hôhen grâven alt unde junge,
welhe bestaetunge
man von dem künec naeme,
ê er ûz den banden kaeme,
daz er sichs vürbaz wolde mâzen;
allerêrst solde man in lâzen
ûz des bâbstes banne.
sus vertigt man von danne
des kunigs boten unde der hêrren.
dô man die sach kêren
zungerischen kreizen,
swaz si der bâbst het heizen,
des wart nihtes vermiten.
die hêrren zuo einander riten
unde tâten dem künec kunt,
kaem der legat wol gesunt
von ungemaches gusse
her wider ûz der vancnusse,
dâ er in in stieze,
zehant man in wizzen lieze
die ebenung von des bâbstes willen
nû liezen sich niht bevillen.
die dem künec truogen gunst,
mit grôzen witzen unde mit kunst
die boten wol versunnen
den valben an gewunnen
den legat sider
unde brâhten in her wider,
dâ sîn die hêrren warten.
die boten im entsparten,
die ze rôme wâren gewesen,
des bâbstes brief; dô die gelesen
wurden, sleht unde blôz
dem künec man allerêrst entslôz,
waz er tuon solde,
ob er haben wolde
vürbaz gnâde unde gemach.
swaz man im vor jach,
des begund er alles nâch jehen:
swaz von im ie was geschehen,
den grâven unde der pfafheit
tete er des gewisheit,
daz er ez niemer mê getaete.
daz daz belibe staete,
des wart von im gesworn.
die sîn hulde heten verlorn,
den muost er die wider geben.
dâ enkegen sach in nieman streben,
ez wurde allez getân.
alrêrst liez in ûz dem ban
der selbe legat,
den er vor gevangen hât.
swes der mit vluste was entsezt,
der künec in des ergezt
mit grôzem guot, daz er im gap:
swaz er verlôs sîner hab,
die galt er im zehentvalt.
der legat alsô balt
als diu verrihtung geschach,
liez er im wesen gâch
hin heim ûz der ungerlânde.
swen der bâbest vürbaz sande
hinz ungern mit dem gewalt,
den er im het bezalt,
âne nît er daz liez.
dô er ze saders an stiez,
dô verlobt er daz got,
daz in mit bet noch mit gebôt
der bâbst des niht mê überkaeme,
daz er deheine reise naeme
ûf ungerisch erden;
der künec sînthalp müest werden
ein heiden mit allen den sînen,
ê daz er mê wold erschînen
ûf ungerischem sant.
sus rûmt er daz lânt.
Cclxvii . dô der künec ledic wart,
die in dâ heten verspart
unde in vencnus gehabt,
von den er sâ drabt,
als dem sîn laster wê tuot.
die grâven wurden hôchgemuot,
wande si sich des versâhen,
swaz si nû wolden âne vâhen,
daran ir wille müest geschehen,
sît der künec het verjehen
vor leien unde vor pfaffen,
er solde nihtes schaffen
wan als si im rieten.
nû begund der künec enpieten
dem grâven ybanen,
er solde sich ânen
der burge aller kurzlich,
die ze sînem kunicrîch
von alter gehôrten.
von den selben worten
wart grâf yban betruobt.
mit sînen vriunten er uobt
dem künec grôzen widerteil.
vür unmuot unde ze unheil
zalt er im daz sâ,
daz sîn her der künec ladizlâ
sîne boten sant
hinz ôstrîch in daz lânt
unde hiez den herzogen bitten,
er erkande in in solhen siten
unde in sô ganzen triwen,
daz er sich lieze riwen
den schaden unde die smaehe,
diu in sîn selbes lânt geschaehe,
daz im grâf yban vor het
etlich burge unde stet,
die dâ gehôrten eigenlich
ze sînem kunicrîch;
daz er im daz hulf anden
mit helf ûz sînen lânden,
daz wold er iemer umb in dienen.
die boten vunden in datz wienen.
si wurben, als in geboten was.
dô man dem herzogen gelas
des kuniges botschaft,
mit der geselleschaft,
diu dâ gehôrte zuo dem râte,
besprach er sich drâte
unde vertigte die boten wider
zuo dem kunige hin nider.
alsus er dem enpôt,
swâ er ze deheiner nôt
im gefrumen möhte,
als verre als im töhte,
waer im unverseit
sîn helfe unde bereit
beidiu spât unde vruo.
doch wold er gern dâr zuo
dienen, swâ er kunde,
ob er der müe im gunde,
ob der grâf yban
wider in iht het getân,
daz er daz guotlich verriht.
anders enpôt er im niht.
Cclxviii . grâf ybanen man dô sagt,
von ôsterrîch der unverzagt
dem künec het enpoten hin,
er wold im helfen ûf in.
dâ von grâf yban wart
herzenlich beswârt,
wand er tegelich
ûf den von ôsterrîch
het groezern widersaz
denn ûf sîns hêrren traz,
der im dâ het sîn hulde
widerboten umb die schulde,
als ir vor wol habt gehôrt.
sus wart diu vriuntschaft zestôrt
zwischen dem herzogen unde dem grâven.
über daz gemerke sach man draven
die ungerischen zolgat:
den burgaern von der niwenstat
geschach grôzer ungemach,
allenthalben bî der lîtach
sach man si rouben unde steln.
dô mans niht lenger mocht geheln,
dô wart ez gesagt
dem herzogen unde geklagt.
der tete als in wîser man.
er enpôt dem grâven yban,
er wolt des niht gelouben,
daz solich stein unde rouben
geschaehe mit sînem willen,
des sich liezen niht bevillen
die sînen tegelich
in sîn lânt zôsterrîch,
wand er in wol weste
an êren sô veste.
sît ez stilend in guoter suon,
swenn er im iht wolde tuon,
er sold im widersagen ê.
grâf yban jach, er hiet niht mê
gehôrt von solhen dingen;
ûf swen manz möhte bringen,
der ez getân het,
daz wold er rihten an der stet.
mit solher abwîse
grâf yban vil lîse
wolde hân betrogen
von ôstrîch den herzogen.
wand ez gestuont unlângen,
swaz ê was ergangen,
des geschach ie mê unde mêre.
herzog albreht der hêre
umbe sînes lândes nôt
grâf ybanen widerbôt
unde hiez im aber sagen,
er möht niht lenger vertragen
solhen schaden unde smaehe,
als im tegelich geschaehe.
Cclxix . ich sag iu wie erz âne vie.
unlânge darnâch ergie,
daz der von ôsterrîch
sande snelliclich
ûf grâf ybanes schaden.
lutzel liut het er geladen
ze sînem hofgesinde,
wand er gâhte swinde,
daz man dâhin varen solde.
dâ von er nieman wolde
die reise wizzen lâzen,
ân die bî dem gemerke sâzen.
von lândenberge dem marschalch
daz gesinde er enphalch,
daz si im undertân waeren.
ouch gebôt man den stîraeren,
swen si sich hie solden heben,
des wart in zil unde stat gegeben,
dâ si zeinander solden komen.
vor pernstein, hân ich vernomen,
zuo einander kômen si,
die von ôsterrîch unde di
von stîre wâren dar gesant.
die hôhsten wurden mir genant
von ôsterrîch bî namen,
die dâ zesamme kâmen
ze schaden grâf yban:
von lândenberge hêr herman
unde von buocheim hêr alber;
mit dem kom ouch her
der junc von lengenbach;
den pergouwaer man sach
die selben reise varn
unde swaz der krumpecken wârn
unde die kriuzpecken alle gelîch
unde der alt prüeschinc hêr uolrich,
ein helt an muote unde an werc,
von hûspach unde von ternberc;
dâ wârn die telesprunnaere,
unde die kranichpergaere-
ich mac ir aller niht gezellen:
die daz hofgesind erkennen wellen,
die suln den schutzenmeister vrâgen,
der kan ir nam wol gesagen
unde genennen die hêrren alle,
die dâhin vuoren mit schalle.
ouch nemet der nam war,
die von stîre kômen dar:
die reise niht versûmen wolt
von emerberc hêr perhtolt
unde die bêde nitpergaere;
hêr alram der viustritzaere
kom ouch dar an der vrist,
unde swaz der lântliut ist,
die dâ sitzent an der marc,
mit einem schocke starc
kom dar geriten.
ouch het niht vermiten
von seckou bischolf liupolt genant,
ze helfe het er dar gesant
herzog albrehten
von rittern unde von knehten
erbaere liut, die man dâ sach.
nû kômens, als ich vor jach,
die hie unde die von ôsterrîch
zuo einander snelliclich
unde wurden des enein,
daz si vür pernstein
riten an der selben vart.
dô des grâf yban innen wart,
daz ir komen was sô vil,
daz er an dem zil
mit wer niht widerlegen mohte,
dô tete er, daz im tohte.
iren vrum liez er si schaffen.
sînem bruoder dem pfaffen,
der bischolf was ze vezprim,
dem klagte er, daz man im
sîn lânt machte wüeste.
der sprach: < dârumbe müeste
mir mîn bistum ûf gên,
ich helf dirz understên
als verre als ich mac .>
grâf yban niht still lac:
nâch helfe warp er sâ
an sîn bruoder herzog niclâ
unde an grâf heinrîchen sam.
die teten als in gezam:
die brüeder alle viere
brâhten harte schiere
zeinander mê denn tûsent man,
mit den zogten si dan,
dâ man in die tiutschen zeigt.
wie die wurden geveigt
unde an wer gemachet kranc,
darnâch stuont ir gedanc.
Cclxx . nû hôret, wes si pflegen.
datz ungern wâren si gelegen
von vînden sicher unde vrî
zwô nacht unde ganzer tage drî.
dem truchsaezen karc,
der ie vor zageheit sich barc,
unde etlichen marcliuten
ir spehe kom, diu in bediuten
unde ouch sagen begunde,
ob si in kurzer stunde
daz lânt niht enrûmten,
swie si sich daran sûmten,
si möhten übel gevarn:
sich hiet mit êrbaern scharn
grâf yban besamt,
unde wie er si verklamt,
darnâch stüend al sîn sin.
nû reit der truchsaez hin
unde mit im an underwint,
die an der marke gesezzen sint
unde mit solhem urliug erzogen,
daz man begêt mit dem bogen,
dâ man den ungern mit muoz lâgen:
beidiu vliehen unde jagen,
swenn ietweders ist zît,
daz müezen si ân widerstrît
kunnen unde trîben,
die bî den ungern belîben
wellen ûf dem velde.
dô in kom diu melde
unde daz diu spehe was gewis,
zehant giengen dis,
die ich ieze nant,
dâ man den marschalc vant.
si sprâchen: < herr, iu sî geseit
vür die ganzen wârheit,
daz grâf yban ist komen
unde hât ze sich genomen
sîne brüeder alle drî;
ouch giht diu spehe, daz ir sî
wol tûsent unde vil mê
dâ mit im komen her.
Cclxxi . nû ist daz unser rât,
daz ir des dinges drât
kumet über ein,
wand unser dehein
mit nihte daz verspricht,
er volg iu die geriht,
als uns der herzog enphalch .>
dô sprach der marschalch
von lândenberc hêr herman:
 <sô sult ir mich wizzen lâzen
sunderlichen iwern muot,
waz iuch daran dunke guot .>
dô sprach von puocheim der alt:
 <ez ist umb uns alsô gestalt,
die bî dem gemerke sitzen,
daz wir mit kunste unde mit witzen
hie zungern urliugen müezen.
die unger uns niht büezen
staetelicher gir,
hêr marschalc, dâ von sult ir
ûz dem lânde gâhen,
ob ir niht welt enphâhen
laster unde leit .>
der marschalc dô vreit
den truchsaezen hern perhtolt,
waz er dâr zuo râten wolt.
der sprach: < hêrre, zoget heim;
als iu der von buocheim
gesaget hât, daz ist wâr.
waer vierstunt groezer sîn schar,
grâf ybanes, als man giht,
sô bestêt er iuch mit strîte niht,
des bin ich an im wol gewon;
er tuot uns aber sô gedon,
swâ er uns umbegît
mit schiezen ûf der wît,
daz wir von im niht mugen komen .>
dô daz der marschalc het vernomen,
daz man im riet die widerkêr,
sîn wille unde sîn ger
ûf einen strît stuont swinde.
des herzogen hofgesinde
vrâgt er, wie si solden varn.
swaz der von swâben wârn,
die sprâchen: < hêr marschalch,
ir wizzet wol, daz iu enphalch
hieran der herzog sîn êre.
welt ir nû vluhtic kêre
an iu lâzen sehen,
daz muoz ân uns geschehen.
ez waer ein grôze schande,
sô in unserm lânde
datz swâben wurd geseit
von uns diu zageheit,
daz wir geflohen heten,
ê uns die vînde teten
deheinen ungemach>.
der von wagenberc sprach:
 <von schulden unde von reht
möht den herzogen albreht
iemer riwen sîn guot,
daz er mit mir vertuot
allerjaericlich.
ez nîdent dick die von ôstrîch,
daz er mir mit sô vollem rât
lônt an zizewaeher wât.
swenn ich von scharlach
sô wîte ermel mach,
daz si mir gênt ûf den schuoch,
sô gebent si vil manegen vluoch
mînem hêrren, dem herzogen.
dâ die ermel werdent underzogen
mit hermelîn unde mit bunt,
mîn ermel kostent meniger pfunt>,
sprach der von wagenberc,
 <an lûter vêhem werc,
denn ander rîter drî
mantel unde suckenî
kosten an vurrieren.
wâfen wurd geschrieren
über mich datz wienen,
wold ich hiut niht dienen
sô getâne milte,
der gegen mir niht bevilte
von ôsterrîche mînen hêrren.
swer von hinnen welle kêren,
der tuo daz bî zîten:
mit den ungern wil ich strîten!>
Cclxxii . der von wartenfelse sprach:
 <aller der gemach,
der mir ze wienen widervert,
unde swaz von mir wirt verzert
des herzogen guotes,
daz zalt mich krankes muotes,
ob ich hie von den vînden rit
hinder mich einen trit;
ez müest mich an êren krenken.
wes möht der herzog gedenken,
swenn ich von im wurd gefreit
von der vînde gelegenheit
unde ich im niht gesagen kunde,
wie unde ze welher stunde
die vînde waern zuns komen.
ich hân alsô vernomen
von dem emerbergaere,
ez sî niht lasterbaere,
die sich mit urliuc wellen
den ungern gesellen,
daz in die listiclichen
underwîlen müezen wîchen
unde sich lâzen jagen:
die hât man vür zagen
dâ, von dann ich burtic bin;
mînen muot unde mînen sin
sol mir behüeten got,
daz ich sô getânen spot
mit mir hinz swâben niht enbringe.
daz uns mit strîte hiut gelinge
an dem grâven yban,
als verr ich mac oder kan,
wil ich darnâch werben.
swer an êren well verderben,
der zog heim ungestriten!
hêr marschalc, ich wil iuch bitten,
daz ir die rede lât,
sô daz ir iu deheinen rât
von dem strîte lâzet geben,
ob ir mit êren wellet leben .>
Cclxxiii . dô sprach der von riede:
 <ê ich von hinnen schiede
hin heim ungestriten,
ez wurd ê hie gebiten,
unz daz dem grâven yban
sîn helfe kaeme von gran.
wand ich vürwâr wol weiz,
swenn wir ûz disem kreiz
hin heim wider kaemen,
zehant die unger naemen
grôzen roup in ôsterrîch:
sô müest wir aber snelliclich
durch daz gebôt des herzogen
den ungern wider nâch zogen.
dâ von mir daz
gevellet verre baz,
sît si uns sîn sô nâhen,
daz wir si enphâhen
mit stichen unde mit slegen.
si mugen niht gephlegen
tozelns mit uns swâben,
als si gewont haben
mit den an dem gemerke:
wir pflegen solher sterke,
daz si daran sint betôrt
zuo uns niht gehôrt
solher goltpurgen spil.
swer des unsern iht wil,
der sol von uns niht gâhen;
si müezen uns genâhen,
wand wir si niht enphliehen.
wellen si uns hin ziehen,
daz wirt in harte sûr.
mich nimt des untûr,
irer besten schutzen vier
liez ich mit willen ze mir
ires schiezens satten,
swenn ich in mîner platten
unde in mînem helmvaz
bin . wir mugen von ir haz
schiezens alles wol genesen.
hêr marschalc, ich wil hie wesen
bî disen guoten knehten
unde mit den ungern vehten
hiut an disem tag.
swem daz niht behag,
der rîte, swar er welle .>
 <des wil ich sîn iur geselle>,
sprach der von magenbuoch;
 <got send im sînen vluoch,
der mich des hiute wende,
daz ich mînem wirte in sîn hende
Purgen lobte von premgarten:
den hiez ich sîner gulte warten,
unz ich die reise wider kaeme;
swaz ich hie ungrischer meidem naeme,
dâ wold ich in wem mit
sô wol, daz in sîn lângiu bît
niemer dorft geriwen:
dâ wil ich ouch entriwen
ringen nâch sêre.
waz ob mir diu êre
hiute hie widervert,
swaz ich daz jâr hân verzert,
daz daz ein unger gilt?
swen vehtens hie bevilt,
der bedarf niht guotes,
oder er ist sô lîhtes muotes,
daz im niht êren ist geslaht .>
maneger hande braht
huop daz hofgesinde.
daz muot harte swinde,
die zuo dem urliuc kunden,
die sprâchen an den stunden:
Cclxxiv . < von lândenberc hêr marschalch,
swaz iu der herzog enphalch,
des volziehe wir iu gern.
man wil uns mit den ungern lêrn
iteniwez urliugen.
swaz wir dâmit erziugen
vrumes unde gewin,
den wir vüeren von hin,
den strîchen an unsern stein .>
inner des kom niht sein
ein wartman gerant,
der schrei: < bereitet iuch zehant,
die unger varent an uns her!>
 <rossâ ros, sperâ sper!>
von den swâben wart geschrît,
 <hêr marschalc, ûf einen strît
sult ir iuch schicken unde scharn,
si koment sô niht her gevarn,
sît iu vehtens ist muot,
si werden ouch ê behuot,
sô daz si schicken ir rot .>
in zorne unde in spot
sprach zuo dem marschalc
von nîdeck hêr gotschalc:
 <sêch, wâmit gêt ir umbe!
wie lânc sol ich ein stumbe
ze diser vuore hiute sîn?
von ôsterrîch dem hêrren mîn
schad unde laster hie geschiht:
ê daz ir die gîgen geriht,
lângst ê die unger hânt
an der herberg daz gewant.
ir muget lânge kaphen,
ê si mit rotten zuo staphen
unde an iuch drucken unde dringen.
sol uns an in gelingen,
sô daz wir mit solher wîs
an in bejagen deheinen prîs,
sô betriuget mich mîn wân,
als ich si ê hân
ûf dem velde sehen werben.
muoz ich bî iu hie verderben-
des schaden unde des lasters burde
ich vil wol über wurde
unde mîn lântliut alsam:
sô wurdet ir uns gram
unde ziget uns hernâch,
wir waeren ûz dem ungemach
geflohen von iu.
hêr marschalc, umbe diu
müez wir schaden enphâhen .>
nû begunden zuo gâhen
die unger allenthalben.
si schriren als die valben
unde kômen rehte als si vlugen.
ire bogen si zugen
unde begunden die nutzen.
die tiutschen ouch schutzen
hin enkegen sanden.
die des êrsten her randen,
der was doch gefuoc;
ir wart aber genuoc,
ir kom ie mêre unde mêre.
die von swâben muote sêre,
die ir dâ wolden varn,
daz sich die niht scharn
wolden gegen in:
si heten des sin,
ez wurde dâ mit in gestriten
nâch den swaebischen siten
unde als die henikîn
tuont bî dem rîn;
Cclxxv . dâ bereiten si sich zuo.
nû hôret, waz grâf yban tuo.
er gebôt unde hiez,
daz man die tiutschen halden liez
in der rotten alsô lânge,
unz man in taete sô ange
mit einzigem schiezen,
daz si müest verdriezen
unde daz si sich gevangen gaeben.
ouch wold er niht erlaeben,
daz in iemen kaem sô nâhen,
den si möhten mit slahen
erreichen oder mit stechen.
nû hôret, wie die vrechen
des dinges begunnen.
grâf yban der versunnen
kurzlichen daz erkande,
daz die von ôstrîch unde stîrlânde
unde die marcliute guot
des urliugs nâch irem muot
niht pflâgen nâch irm alten sit,
dâ si in dicke mit
schaden heten getân.
alrêrst hiez grâf yban
die sînen nutzen ir bogen.
die tiutschen wurden umbezogen
vor unde hinden hin unde her,
reht als mit einem hüenerbêr
umbezogen wirt ein kutt.
dô si alsus wurden beschutt,
dô wart der tiutschen schade grôz,
wand man in ân vaelen schôz
beidiu liut unde ros.
 <lôsâ, hêrre, lôs!>
der von lândenberge sprach,
 <woy, wie getânen ungemach
wir von disen zwecken lîden müezen!
ich sich wol, uns wil nieman büezen,
des wir hiute hân gegert,
daz si uns mit dem swert
strîtlich besten wellen.
nû dar ir gesellen,
gebet êr unde rât,
als nû daz dinc stât!>
Cclxxvi . dô sprach von buocheim hêr alber:
 <mîn wîsung unde mîn êr
unde anderer marcliute
versmâht iu, hêrre, hiute
unde swaz wir iu râtes gâben.
nû wil ich bî iu gehaben
unde liden, swaz mir zlîden geschult.
ob ich daz taet umb anders niht,
sô müest ez umbe daz geschehen,
daz ich hiute wil gesehen,
wie vil der unger werd erslagen
unde daz ich vürbaz kunne gesagen,
wie ir mit hertem strîte
die unger ûf der wîte
kunt veigen unde vellen.
ob ich unde mîn gesellen
iu ze disen stunden
wol gerâten kunden,
wie wir ûz solhem umbeziehen
möhten enphliehen,
als hie an uns geschiht,
sô taet ich sîn dârumbe niht,
daz ich vermîden wil den vluoch,
sô daz ich den von magenbuoch
sînes vrums iht welle wenden:
der wil hinze wienen senden
sînem wirte schiere
ungrischer meidem viere,
dâmit er lôse sîniu pfant.
hiet er als manic hant
als er vinger hât,
die gewinnent alle nemens stat
hiute an disem tac,
ist daz erz überkomen mac
sol aber ich darunder
unde deheinen schaden kiesen,
sô waere mir geschehen baz.
hiet ich vergolten allez daz,
swaz er ze wienen gelten sol.
ir jâhet hiute, ir west wol,
daz iu mîn herr enpholhen hiete;
daz ich nû dâr zuo riete,
daz waer ein teil ze spât .>
der von lândenberc dô bât
den emerbergaere,
daz er in râtens niht verbaere.
 <dâ ist nû niht râtens an.
man hôrte hiute manegen man,
die sich wan trôsten gewinnes;
mir zerint des sinnes>,
sprach der truchsaeze;
 <die sich dâ dûhten sô raeze,
den muoz ich hiute volgen,
swie sêr mir sint erbolgen
grâf yban unde die sînen.
wold ich ûz disen pînen
entwîchen an diser stunt-
mir ist sô manic stîc kunt,
daz ich nâch mînen sinnen
noch kaeme wol von hinnen
der vîndehalp snelliclich-
sô ziget ir vil lîhte mich,
ich waere geflohen von iu.
hêr marschalc, umbe diu
wil ich bî iu lîden nôt,
vancnusse oder den tôt .>
Cclxxvii . der von kamswâc in zorn
sprach: < pfaech, ez ist verlorn!
hêr marschalc, lât dâ von,
dâ enist niht râtens an.
ir muget an in niht gehaben.
sendet hin einen knaben
zuo der vînde hern,
der sol im selp vrides gern
unde sol von uns bitten,
daz er menlichen siten
hiute tuo gelîch,
sô daz er degenlich
ruoche mit uns houwen
durch willen aller vrouwen .>
daz dûhte si dô nutze.
mit der botschaft ein schutze
zuo grâf yban wart gesant.
dô der ûz dem schocke rant,
dô hiezen in die swâben
die unger ûf haben
unde vridâ, vride! schrîen,
dâmit sold er sich vrîen.
des vrides, des er gert,
des beleip er ungewert,
wand er wart erschozzen.
sus het er genozzen
hinz den ungern sînes ruofen.
schrîen unde wuofen
manic swâbe dô begunde:
 <inâ durch vunf stunde,
wer gesach ie mêre
sô getân unêre,
als diser undiet begât!
ez waer datz uns ein missetât,
der dem iht leides taete,
der in botschaft umbe vride baete .>
si bâten den telesprunnaere,
daz er niht verbaere,
er rite zuo grâf yban,
den sold er von in man,
daz er die unger hieze,
daz man daz schiezen lieze,
ez waer unritterlich,
wold er tuon vrumclich
unde sînen prîs mêren,
sô sold er zuo in kêren
geschart als si gerten
unde vehten mit den swerten:
sô prüeft man allerêrste,
wer dâ waer der hêrste
an ellenthafter tât.
dô der marschalc des bât,
der von telesprunnen,
 <wolt ir mir des gunnen>,
sprach hêr pernolt,
 <daz ich enphienge solhen solt,
als der bot enphie,
umb den ez iez ergie,
dem des lebens wart buoz?
man sol von mir unde muoz
solher botschaft enpern.
ouch weste ich vil gern,
ob iu der rede ernst waere,
ob ir ouch sît sô albaere,
als ir mit red erzeiget hie,
daz ir ze strîten vordert die,
die dehein harnasch an in habent
unde sehe wir wol, daz si drabent
allermeiste in ir hemde.
si dunkt ein site vremde,
daz wir sô stille hie haben
unde niht riten unde draben
zuo in unde her wider.
ir houbet unde ir glider
schînent harnasch bar.
swenn in diu botschaft kaeme dar,
daz si her kaemen mit rot,
daz waere wan der unger spot.
si begunden ouch zehant gern,
wolt wir sîn niht enpern,
si solden mit uns strîten,
daz wir denn in kurzen zîten
den harnasch zugen ab .>
 <entriwen>, sprâchen die swâb,
 <von uns des niht geschiht,
ûz dem harnasch kom wir niht,
den well wir an uns vüeren,
die wîl wir mugen gerüeren
vüeze oder hende.
ach diser missewende,
diu hie geschiht hiute,
suln dise blôze liute
solch ritterschaft entsetzen
unde mit ir zwecken letzen,
die si snellent ûz irn bogen.
kumt daz maer von uns geflogen
zuo dem rîn unde hinze swâben,
des müez wir iemer schaden haben.
uns waer nutzer der tôt .>
diser rede gienc in nôt,
wand ez vlugen zuo in her
beidiu pfîl unde gêr,
dâ von sich nieman mocht behüeten.
diu ros begunden wüeten,
sô wê tete man in mit schiezen.
si muost von schulden verdriezen,
sô grôz wart ir pîn.
etlicher wolt gewesen sîn
dishalp der lîtach,
der ez des morgens doch versprach
unde der niht anders râten wolde,
wan daz man mit den ungern solde
komen ze pîle.
dô daz gewert al wîle,
zdem marschalc einer sprach:
 <lât iu wesen gâch
ze reden umbe einen vrid.
si machent uns sô müeder lid,
daz wir ze deheiner wer tugen,
wand wir vürbaz niht enmugen
den rossen getrouwen:
ob si nû gern wolden houwen,
sô gêt ez unserthalben ab .>
der den rât gap,
der was von dem rîn geborn.
er hete des wol gesworn,
swenn er vrides gert,
er wurde sîn gewert,
als man in obern lânden tuot.
in zorne unde in unmuot
antwurt im des sân
der marschalc herman.
er sprach: < helt, geloubet mir;
ich hân als vil als ir
vremder lântsit ervarn:
möht ich uns bewarn
mit sô getânen listen
unde vor schaden gefristen,
daz waere hiute lâng vermiten.
mit unsern iteniwen siten
hab wir ze schaden brâht hiute
uns unde die lântliute,
den wir gevolget solden haben.
iwer hêrren von swâben
geuden was hiute manicvalt.
ir wânt, ez waere hie gestalt
als gegen den vranzoisen;
ich weiz sô kurtoisen
grâf ybanen niht:
swenn im daz heil geschiht,
swen der wurf in sîn hant kumt,
daz uns dehein bete vrumt,
die man gegen im mac tuon
umb vride oder umbe suon .>
 <entriwen>, sprâchen die gest,
 <dârumbe hab wir niht gewest,
daz daz dinc hie alsô lît:
wir haben gesehen, sô ze strît
zwei grôziu her sint bereit,
daz man dennoch mit kluocheit
den strît hât gescheiden.
gegen disen unsaeligen heiden
ist uns der kunst zerunnen;
ist ieman hie sô versunnen,
der iht gerâten muge dâr zuo,
den bit durch got, daz er daz tuo,
ê wir sus verderben:
wir müezen vor in sterben,
daz sehe wir allerêrste wol,
wand ros unde liut sint pfîle vol .>
Cclxxviii . nû hôret, wie ez nam ein ende.
der tiutschen val unde missewende
von iren vînden in zuo nâht.
si hetens dâr zuo brâht
âne stechen unde slahen,
daz si sich gerne liezen vâhen,
durch daz man si liez genesen.
dô daz niht anders mohte wesen,
ez dûht si guot nâch ungenâden,
daz si groezeres schaden,
ich mein der tôdlichen burden
mit der vencnuss über wurden.
dô diu bete was ergangen,
daz man si naeme gevangen,
die unger riten zuo in dar
unde machten si bar
unde blôze der beider
harnasch unde der kleider.
dô daz was geschehen,
den man hôrte jehen,
daz si pflaegen deheiner êren.
die muosten einhalp ûz kêren:
dô teilte si sân
mit sînem bruoder grâf yban;
swaz noch der andern was,
darûz grâf yban las
die waegisten unde die besten;
die andern teilt er mit den gesten.
swer aber was in der aht,
der in ze vâhen versmâht,
der wart von in erslagen.
waz sol ich mêre sagen?
mit vrôlichen siten
die unger dannen riten
unde wâren des geluckes vrô.
si heten ez geschaffen sô,
dô si zuo dem mâl
niht lenger ûf dem wal
wolden belîben,
ze vüeren unde ze trîben
heten si ze vil.
vürwâr ich sprechen wil,
sîn gedâhte nieman mêre,
daz den ungern solich êre
an den tiutschen waer geschehen.
die gevangen hôrn unde sehen
manic geuden muosten dâ,
daz den ungern hernâ
ergie ze ungemach.
dô ditz geschach,
daz was, dô man spurt
nâch kristes geburt
tûsent unde zwei hundert jâr
unde sehs unde achzic . nû nemt war,
Cclxxix . wie dem herzogen waere,
dô er vernam diu maere.
swie leid im was geschehen,
doch liez er sich sehen
in der gebaere als ein man,
der sich menlich stellen kan
ze gewinne unde ze verlust:
innewendic sîner brust,
swaz im gewar, truoc er tougen.
datz heinburc grâf hougen
von tûfers er besande,
er bât in unde mande,
daz er sich an der stunde
der teiding underwunde
unde an grâf yban suochte,
daz er ze komen geruochte
mit dem herzogen ze tegen
umb die hêrren, die dâ laegen
in sînen banden swaere.
dô kom der tûfersaere
zuo grâf yban in geleite.
vil dinges er im vor seite,
dâmit er in brâht,
als sîn der herzog het gedâht,
hinz der niwenstat.
der herzog unde sîn rât
trahten unde erfunden,
swaz si guotes kunden,
unz man mit maneger bet
grâf yban überret,
daz er sich lie gezemen
ebenunge nemen
umbe daz, daz im gewar.
diu ebenung kom alsô dar:
swaz man noch hêrren sach
in der vencnuss ungemach
unde die andern algelîch,
si waeren arme oder rîch-
wand ir was vil gewesen,
die des lîbs genesen
wâren missetrôst,
dârumb sich heten gelôst
umbe ir eigen guot;
die aber wâren sô gemuot,
daz si der ebenunge biten,
die wurden mit guoten siten
alle geledigt.
diu ebenung wirt niht verdigt,
diu grâf yban widerfuor:
der herzog im selp vierder swuor
ze helfen wider menniclich
wan aleine wider daz rîch,
daz wart dô genomen ûz.
unde ob durch deheiner hande strûz
grâf ybanen zuo gevaere
der künec von ungern kunftic waere,
sô solt der herzog ze huote
mit lîbe unde mit guote
grâf yban in sînen pflegen
haben unde im zuo legen
als ein hêrre sînem man.
ouch swuor grâf ybân
dem herzogen zêren
sînen vrum ze mêren
unde sînen schaden ze wenden.
tûsent man sold er im senden,
swâ ir durch urliugs burde
dem herzogen nôt wurde.
alsô wart diu suon gemacht.
unde daz ungeswacht
diu gelubde staet beliben,
daz wart allez verschriben
unde verhantvest wol.
swaz dâr zuo gehôren sol,
daz was den hêrren allez kunt,
die dâ zuo der selben stunt
die sach wandelten under in.
hie mit kêr ich aber hin
von stîre unde von ôsterrîch
mit den maeren an daz rîch.
Cclxxx . ir wizt wol, wie daz kam,
dô künec ruodolf nam
sîne krôn unde sîne wîhen,
dô muost im der von gulich lîhen,
swaz er datz âch verzeret hât.
dô wart im diu selbe stat
vür gesezt ze pfande.
daz tete den burgaern ande
mit gemeiner pfliht
unde wolden im niht
wesen gehôrsam.
ze jungst er überkam
der burgaer sumelich,
daz si im heimlich
ir gunst dâr zuo gâben,
möht er die stat behaben,
daz si im des gunnen.
von gulich der versunnen
zeinander gewan
wol vier hundert man,
mit den sich der vruote
legt in eine huote
vil nâhen bî der stat.
er wart des ze rât,
daz er in der huot belib,
unz man die hert ûz trib.
unde als er sîn gedâht,
alsô wart ez volbrâht.
die in der huote lâgen-
dô ez begunde tagen
unde man die porten entslôz,
dô treip man daz vihe grôz
her ûz an die weide-
den innern ze leide
kômen in gedrungen
die alten mit den jungen,
die der von gulich dâ het.
nû hôret, waz er tete.
dô er kom hin in,
dô stuont aller sîn sin,
wie er gewunne die,
die im dâ wolden nie
wesen undertân,
die wold er gevangen hân.
vil schier gienc ez ze hûf.
dô der povel kom ûf,
dô vergie man im diu tor
beidiu hinden unde vor,
dâ si hin in wârn komen.
dô wart im benomen
her wider diu ûzvart.
über si dô wart
geliutet unde geschrieren.
owê der helde zieren,
welch rât sol ir werden nuo?
allenthalben lief zuo
der povel unde sprach:
 <slahâ, slahâ, hêrre slach,>
daz ir nieman kom dannen!
von wîben noch von mannen
was nindert dehein mensche dâ,
der gesprochen hiet: < neinâ,
man sol si lâzen genesen>.
dô ez niht anders mocht wesen,
die kummerhaften geste
dûhte daz daz beste,
si solden werlichen ersterben,
sît si niht möhten erwerben,
daz man si hiet gevangen.
daz was unergangen.
waz solden si dô tuon,
dô si vride noch suon
mohten erwerben niht?
des muost ouch mit in haben pfliht
an dem tôde manic burgaere.
ein dinc was dô swaere:
swelhen end si kêrten hin,
dâ mêrte sich ir ungewin;
man sluoc in si unde warf
pfîle unde strâlen scharf
sô vil man in si schôz,
unz si des lebens wurden blôz
von der burgaer hende.
ach der missewende!
ez ist ze hôren bitter,
daz sô manic rîter
unde ritters kint zuo den stunden
verdurben von solhen hunden.
wand ir sult wizzen vürwâr,
daz alle, die dâ kômen dar
mit dem grâven hôchgeborn,
sô gar wurden verlorn,
daz ein lebender mensch under in
des tôdes niht kom hin.
daz leit unde die herzensêre
sol man klagen iemer mêre.
Cclxxx . ir wizt wol, wie daz kam,
daz got künec ruodolfen nam
sîner konschaft gemahel,
der tugent unde der êren stahel,
die saeldenrîchen vrouwen annen.
an ellenthaften mannen
hab wir ê gefreischet daz,
daz si dicke werdent laz
an vröuden unde an hôchgemüete,
swenne wîbes güete
niht vröude an in mêrt:
daz lîht alsô verkêrt
wurd der künec ruodolf,
des vorhten die bischolf,
die dâ gehôrent zuo der wal,
unde die vürsten über al,
den der gewalt enpholhen ist,
daz si sullen zaller vrist
durch hôher êren guft
des rîches nôtdurft
betrahten unde besorgen.
die begunden âbent unde morgen
den künec dâr zuo trîben,
er sold alsô niht belîben;
dem rîche zêren
sold er im selp vröud mêren
unde solde trahten umb ein wîp,
durch die sîn ellenthafter lîp
gebezzert wurd an hôhem muot.
künec ruodolf der vruot,
Cclxxxii . hôret, waz er tete.
durch der vürsten bet
unde durch werltlich geuden
nôt er sich der vröuden
mê denn durch nôtdurft des lîbes.
êliches wîbes
het er iemer wol enporn,
wand er hete nû verlorn
sîner tage den kern.
doch dô sîn niht enpern
wolden die vürsten,
dô west er sich in den getursten
unde sô gar unverzagt,
ich wil gedagen umb ein magt,
er hiet ein lewen noch bestân;
swie alt er was ein man,
doch kund er junge gebâr.
er hiez die vürsten nemen war,
wâ si vunden ein wîp,
diu dem rîch unde sînem lîp
vüegte ze trouwen.
die begunden schouwen,
als in der künec enpholhen het,
der nâch ir rât unde nâch ir bet
gern hîrâten wolde,
durch daz an im solde
trûren werden geveigt.
nû wart im gezeigt
ein maget harte schoene,
an tugenden ungehoene
unde alles tadels blint,
si was tohter unde kint
des herzogen von tischouwe.
die selbe juncfrouwe
wart im gerâten ze nemen.
dô liez er sich ir gezemen.
wand dâ ir vater was gesezzen,
daz ist nâhen gemezzen
hin gegen vrancrîche.
dâ sitzent hôhe grâven rîche,
der vurstentum unde der lânt
sint lêhen von des rîches hant
unde sullen im wesen diensthaft.
die hât mit sîner kraft
der von vrancrîch brâht dâr zuo,
daz si im spâte unde vruo
müezen undertaenic wesen.
daz wart allez vor gelesen
Ruodolfen, des rîches vogt:
swenn er dâhin kaem gezogt,
als er het getrahtet sêre
werben dâ des rîches êre,
wie nutz im dan sîn sweher waere.
durch diu selben maere
künec ruodolf zehant
sîne boten dar sant,
daz er im gaebe die magt.
diu beleip im unversagt.
daz tete man mit êrn.
ir vater gap im si gern,
wand der künec ruodolf was
vester denn ein adamas
an menlichem prîse,
tugenthaft was er unde wîse,
ouch het er rîcheit vil,
swer rehte merken wil,
wie gar im nieman widerwigt,
swer des rîches pfligt,
an êren noch an guote.
künec ruodolf an hôhem muote
begunde sêre stîgen,
dô im zuo sîgen
die boten begunden,
die sich heten underwunden
sîner amîen,
diu in vürbaz vrîen
von ungemüete solde
dârumb der künec wolde
zogen gegen in.
vrôlichen vuor er hin
unzen gegen triere.
dar brâht man im schiere
die maget vîn unde klâr,
alles wandels was si bar,
ouch het ir vater dar geleit
kostliche rîcheit,
dô er sîn tohter sant
brûtewîs in daz lânt,
dâ si vrouwe wesen solde:
mit silber unde mit golde
manic soumaer volget ir.
si kômen darnâch schier,
die dar brâhten die vrouwen.
 <wîchâ, hêrre, lâzâ schouwen,
wie si der künec enphâch!>
zîlen wart dar gâch
maneger vrouwen unde man,
die daz wolden schouwen an.
Cclxxxiii . ich sag iu, wie ez ergie.
künec ruodolf si enphie
als ein man, der gelimph
hât zernste unde ze schimph
unde zallen den sachen,
die den man kunnen machen
tiwer unde wert.
allez des der künec gert,
daz vant er volliclichen
an der minniclichen,
die er erkoren het ze konen.
wie lânge si ze triere wonen,
daz wil ich iu sagen.
zehant nâch vierzehen tagen
mit der küneginne wert
künec ruodolf von dannen kêrt
ze tal bî dem rîn.
swaz er nutz west sîn
dem rîche unde sînen êrn,
daz warp er staetlich unde gern.
ouch stuont ez guote wîl alsô,
daz er was vrôlich unde vrô
unde nur kurzewîle pflac,
wand er urliugs müezic lac.
daz müez im got mêren.
mit den maeren wil ich kêren
gegen ungerlânde;
wie sich daz dinc dâ wande,
daz wil ich iu sagen.
in den selben tagen
grôzer ungemach
in ungerlânt geschach,
wand ladizlâ der unger hêrre
der hete sich sô verre
in der zît sîner jugent
enzogen der tugent,
daz nieman durch sîn vorhte
anders niht enworhte
wan des in gelust.
dâ von grôze verlust
nam der von ôsterrîch,
swie gar genzlich
si verriht wâren,
die bî den selben jâren
dem gemerke wârn gesezzen.
ich waen ir habt sîn niht vergezzen,
wie manegen kriec swinden
mit grâf heinrîches kinden,
der von guzzinc genennet was,
herzog albreht an sich las,
des ouch dick enphiengen pîn
grâf yban unde die brüeder sîn
von dem herzog albrehten,
des sîn wan nâch dem rehten
stuont unde aller sîn wille;
daz was nû in der stille
alle wîl gelegen.
nû begundens aber pflegen,
die bî dem gemerke sâzen
roubens ûf den strâzen.
manic vreise si begiengen.
die dâ von schaden enphiengen,
die dûhte daz ze strenge,
ob si deheine lenge
vertrüegen daz laster:
si muoten sich dest vaster
gegen den ungern hin wider.
sus gienc ez ûf unde nider
under einander entwer.
hiute diser, morgen der
den gewin holte,
unz ez niht lenger wolte
der von ôsterrîch vertragen.
dô hiez er über al sagen
unde mit brieven bediuten
hie ze stîre den marcliuten
unde in ôsterrîch alsam,
ez waere schade unde scham
lenger alsô leben;
wie si die unger widerstreben
unde widerlegen möhten,
daz si darûf gedaehten.
ouch gebôt er vesticlichen
von admunde abt heinrîchen,
daz er sâ besande
al die man werlich erkande,
unde alle die stîraere,
der er houbtman waere.
mit den sold er varn
diu gemerk bewarn
ze stîre in dem lânde.
dô der abt erkande
des herzogen willen,
er lie sich niht bevillen,
er warnte sich sêre,
wie er des herzogen êre
gemêrte unde sîn sterke.
hinz rakerspurg an daz gemerke
wol mit hundert mannen er vuor;
bî sîner heit er des swuor,
swer dâ menlich erschin,
ûf des vrum unde gewin
wold er trahten vürbaz.
swer ê was gewesen laz,
der wart tiurer denn ê.
daz den ungern von in wê
geschaehe, âbent unde den morgen
darûf begunden si sorgen.
si riten manege reise
den ungern ze vreise
in ir eigen lânde,
si begiengen mit brande
maneger hande ungenuht.
die unger liten grôze zuht,
die si muosten nâch ir schulden
von den tiutschen dulden,
unde manegen ungemach.
eins tages doch geschach
den tiutschen ein widerdriez.
grâf yban die sînen hiez,
swen man den tac möht erkennen,
sô solden si rennen
ze rakerspurc vür die stat,
ob si deheine tât
dâ volenden möhten,
dâmit si vür braehten
dem abte eine smaehe.
nû hôrt, wie daz geschaehe.
Cclxxxiv . die dar sande grâf yban,
der wâren wol driu hundert man.
ûz den drîn hundert
wurden ûz gesundert
kûme vunfzehen,
den man muoste jehen,
si waeren aller beste geriten.
die selben niht vermiten,
si kômen vür die stat gerant,
unde swaz man vihes dâ vant,
daz triben si dâhin.
unde dô diu maer hin in
dem abte kômen in die stat,
der schuof, daz man drât
sîn selbs gesinde seit,
daz si waeren bereit.
der abt hiete wol gesworn,
die unger waeren al verlorn
von den sînen âne twâl,
die er ûz dem enstal
mit im dar gefuoret het.
under manegem schaden, den er tete
dem lânde hie ze stîr
der selbe huttegîr,
sô was daz ein schade grôz,
daz er machen wolt genôz
von arte edelen knehten
gebûren süne, die gerehten
vil billicher solden
ir soumsetel, sô si wolden
salz von ûzsê vüeren;
die selben ouch vil baz snüeren
kunden ir salzsecke.
denn si die îsnîn vlecke
ûf diu wambîs kunden tuon.
manic gebûre sînes suon
in dem noppenberge wart entwert,
der wol sîn vater hiet genert
mit kaese machen manege vrist,
hiet er der kneppischeite list
under wegen gelâzen.
wê, daz si sîn verwâzen,
die dâ machent îsenkappen
ûz solhen ackertrappen,
die dâ gehôrent zuo dem pfluoc,
dâ edeler knehte ist genuoc,
die man billich tiwer macht.
ez het der abt alsô gedâht,
daz er die selben enstalaere,
der ich vor an dem maere
niulich gewehent hân,
alsô wolde bringen an
unde nâch hofsit lêren leben:
er wold in des tages geben
von den ungern eine strouf-
daz si sô boesen kouf
datz ûzsê niht hieten gewunnen-
darûf si wâren unversunnen.
der abt hiez in sagen,
si solden nâch jagen,
wand er ez dâfür het,
an der selben stet,
swen si ze velde kaemen,
daz si zehant naemen
an den ungern gewin.
ûf den selben sin
hiez er si hin nâch jagen
unde ander nieman sagen
wan sîn selbs gesinde,
die gâhten vil swinde-
wand er der selben êre
gunde nieman mêre-
si îlten von der messe.
dârumbe niht enwesse
der biderb herr alhôch,
den alliu zagheit vlôch,
wande man niht mocht gehân
einen bezzern marcman
bî sînen zîten in dem lânt;
an dem man bevant
sô manic kluoge tât,
die er bî sînen zît hât
gegen den ungern geworht.
manegen helt unervorht
vant man dâ zuo den stunden,
die wol wessen unde kunden,
wie man den ungern solde lâgen
mit vliehen unde mit nâch jagen:
die beliben almeist hie.
nû hôret, wie ez den ergie,
die dâ ze velde wâren komen.
daz vihe, daz dâ was genomen,
daz triben si mit in
gegen olsenz hin,
dâ diu grôze ouwe was.
dâ lâgen in dem gras
die unger in der huote.
unde dô sich ir gesellen vruote
ûf sich liezen trîben,
niht lenger si belîben
wolden in der lâge.
mit manegem hertem slage
unde mit manegem schuzze swaere
ûf die enstalaere
legten si sich sider
unde jagten si hin wider
vil baz denn rehte wegereise.
 <waere ich ûz diser vreise>,
vil maneger zuo im selber sprach,
 <mir wurde niemer mê sô gâch
mit dem abt dâher ze rîten;
ich wolde dâheime bîten
bî dem lieben vater mîn
unde wolde im geholfen sîn,
swenn er machet kaese!
der slegehalp wol genaese,
der mac irn schuzzen niht entwîchen .>
dô si sô gar unstaetlichen
vor den ungern vluhen her,
 <rossâ ros, sperâ sper!>
wart geruofet in der stat.
si wolden in drât
ze staten unde ze helfe komen,
dô ir nôt wart vernomen.
ouch sî iu daz geseit,
daz manic helt unverzeit
dâ was zuo der wîle,
der sich gern ze pîle
hiet gesazt unde gewert.
die beliben ouch unernert,
swaz der selben was,
wand si tôt ûf daz gras
wurden gevellet,
dô sich nieman gesellet
mit deheiner helfe zin;
wande die dâ vluhen hin,
der was daz mêrer teil.
urliuges meil
brâht dâ manic helt unverdrozzen,
der mit bluote was begozzen.
Cclxxxv . nû sûmten sich niht mêre,
die durch den abt unde durch ir êre
den vluhtigen helfen wolten,
die von den ungern dolten
maneger hande pîn.
si liezen ir bîten sîn,
si sprangten die unger sâ
unde jagten die slages slâ
hin wider gegen der ouwen.
alrêrst begunden si schouwen,
ob si waeren iht nâhen,
die nâch in solden gâhen
mit des abts baniere.
nû sâhen si vil schiere,
daz des volkes hinder in
wart ie lenger ie mîn
unde daz die niht volfuoren,
die dâ vor vil tiwer swuoren,
si begaeben die vînde niht
unz an grâf ybans angesiht.
daz beleip dô niht wâr.
wand dô si nâmen war,
zehant si erkanden,
die in dâ nâch randen,
daz der lutzel was.
dô wart daz grüene gras
von bluot gemachet naz.
nû hôret, wâvon daz
kecke vehten geschach.
die unger wanden in ir gâch,
die in dâ nâch heten gevolgt,
die wurden aber gesolgt
von in, als die zdem êrsten mâl
gegen in heten den unval,
dârumb die unger mit in strîten.
warumbe aber die tiutschen bîten,
daz sag ich iu bediute:
ez wârn die vrumen marcliute,
die den vînden dick genâhten;
dârumb si mit in vâhten,
wande si heten des sin,
der grôze schoc kaem nâch in,
die der abt het in sîner pfleg.
die kêrten wol an mittem weg
unde warten diser hin wider,
die dâ nû wâren müeder lider
unde keckes vehtens sat,
wand si des kûm gewunnen stat,
daz si mit wer ab riten,
dô si wol heten volbiten,
daz si helfe gar vermeit.
alrêrste wurden si gejeit
von den, der in was ze vil.
unde dô si kômen an daz zil,
dâ der schoc hielt,
der der baniere wielt,
dô hieltens aber ein wîle
unde sazten sich ze pîle
ûf der selben trôst.
dô belibens aber unerlôst,
wand si vluhen in vor
unz in diu burctor,
alrêrste si beliben.
nû kom ouch her getriben,
die dâ heten gevohten.
vor zorn si niht enmohten
dem abt diu maer gesagen,
wie in dise zagen
heten gevaren mit.
daz beleip in der bît
unz an die herberge des nachts:
dâ wart solhes brahts
nie niht mê gehôrt,
als von den wart enpôrt,
die der zagheit wurden gezigen;
swenn ez die andern liezen ligen,
sô wart grôz ir gebrehte.
von ir hertem gevehte
sagten si wunder,
unz man dem abt besunder
verrihte der maere,
wie sîn noppenbergaere
den andern mit kerge
unz an die herberge
heten vor gerant.
alrêrst wurden si geschant.
ez wart ûf die veigen
ein solich vingerzeigen,
daz si sich muosten schamen.
etlicher sprach: < benamen,
mac ich mich hie niht gerechen
an diesen hêrren vrechen,
die daz dunket missetân,
daz die unger ein man
mit iren lângen berten vliuhet
unde solhez volc schiuhet,
daz sô griulichen zannet,
swann ez sîn bogen spannet,
got lâz si hie saelic sîn!
wil von admunt der hêrre mîn,
daz ich im diene mêre,
sîn vrum unde sîn êre
wil ich gern volbringen,
swenn er ze lântteidingen
hinze gretze wil varn;
solhen dienst wil ich sparn,
dâ man der liute spottet nâch>.
sô was maneger, der dâ sprach
umbe disen grôzen spot:
 <gesent mich unser hêrre got
hin heim in daz enstal,
der liehten bluomen mach ich val
mit mînem segensîsen
sô vil, daz mich muoz prîsen
der vater unde diu muoter mîn.
ich gerich mich an irm liehten schîn
noch hiwer ûf dem grimei>.
mit der unger geschrei
wil ich sîn unbeworren;
hinz ungern in die storren
lâz im ein ander wesen gâch
unde in daz stûdach.
dem abte dien ich gern;
mac aber er mîn enpern,
vür trieben kum ich niemer mêre.
Helmbrehtes vater lêre
wil ich gerne volgen
unde der kneppischeit sîn erbolgen.
des abtes ingesinde
sînen zorn swinde
wolden gestillen:
si liezen sich niht bevillen
arbeit unde wolden sich erholn
des lasters, daz si muosten doln.
sie vereinten sich hie,
dô der âbent zuo gienc,
daz die tôten vor der nacht
wurden von in in brâht,
die dâ lâgen ûf dem gras.
swaz aber der gevangen was,
datz gote stuont der heil.
ir was ein michel teil,
die man die unger hin sach ziehen,
wand alle die niht wolden vliehen,
die wurden an der stunt
gevangen oder sêre wunt.
alsô muoz man êre arn.
der abt unde die sînen wârn
datz rakerspurg an der marc,
unz daz der winder starc
dem summer obe lac.
umb sant mertîns tac
diu schumphentiure geschach;
nû beliben si darnâch
wol diu ganze wochen,
dô wart ûf gebrochen
unde von dannen geriten.
abt heinrich begunde bitten
hern alhôch unde den viustritzaere
unde die saefenaere
unde swaz er kande der vermezzen,
die der marke wârn gesezzen,
daz si manheit wielten
unde diu gemerke inne hielten
unz an des winders ende:
mit werlicher hende
sô wold er komen hin wider
unde die ouwen legen nider,
von der er schaden het genomen.
die mit im dar wâren komen,
die vuoren alle vrôlichen
von dannen mit abt heinrîchen
hin heim, dâ si den winder lâgen
unde gemaches pflâgen.
Cclxxxvi . dô der summer komen was
unde daz den pferiten daz gras
maezic was ze snîden,
niht lenger wolt vermîden
der abt sîne vart.
sîner reis er wart
unde des herzogen êren
ze râte mit den hêrren,
wie si im sîn helfen wolten.
von seckou bischolf liupolten
dorfte nieman lânge bitten,
wand er was in den siten,
swaz dem herzogen tohte,
daz volfuort er, swâ er mohte.
daz erzeigt er vesticlichen,
er vuor mit abt heinrîchen
an daz gemerke ze tal.
ouch gebôt der abt über al,
al die man werlich erkande,
die dâ gehôrten zuo dem lânde,
daz si niht verbaeren,
sô daz si bî im waeren
unde mit im vüeren an die marc.
ein volc michel unde starc
von gebûren er gewan.
mit den zogt er dan
unde hiez die ouwen slahen ûz,
dâ der schedeliche strûz
des vordern jâres was geschehen,
daz man sich möhte umbe sehen,
ob man durch deheinen haz
gegen den ungern vürbaz
urliuges pflaege,
ob dehein huote mê dâ laege,
daz man sich dâvor möht bewarn.
er jach, die unger müesten garn,
swaz si hezziges vâres
gegen in des vordern jâres
ze schaden begangen heten.
nû hôret, waz si teten
die wîl datz ôsterrîch.
herzog albrecht sinniclich
über ein wart
einer lângen her vart,
dâmit er urliugs machte müeder
grâf ybanen unde sîne brüeder,
wand er wol weste daz,
daz in was gehaz
künec ladizlâ ir hêrre,
wand urliuges werre
staetlichen von in kam.
dârumbe was man in gram.
herzog albreht des ernande,
daz er sîne boten sande
zuo der unger hêrren dô.
dem enpôt er alsô,
er erkande daz kuntlich,
swer einem sô hôhem künec rîch,
als man in erkant,
mit her vüer in sîn lânt,
daz daz niht gefüege waere:
nû lit er solhe swaere,
der er niht lenger möht vertragen;
er hiez im vlîziclichen klagen
allez, daz im het getân
ze schaden grâf yban.
Cclxxxvii . der künec von ungern sich bedâht
diser botschaft über nacht
unde enpôt im her wider daz,
ez waer ân allen sînen haz,
mit swie getânen dingen
er möht ze leide bringen
grâf ybanen unde sîn geslehte;
sît er si niht gebezzern möhte
umb ir unfridlichez leben,
sô wold er urloup geben
allen irn vînden gegen in,
unde swenn er gegen ungern hin
ûf si wolde urliugen,
an swiu er daz niht möht erziugen,
des wold er im legen zuo
beidiu spâte unde vruo
mit aller sîner kraft.
dô dise botschaft
herzog albreht gehôrte,
in vröuden sich enpôrte
sîn herze unde aller sîn muot.
swâ er varund guot
in sîner gewalt weste,
dâmit er die geste
vor armuot bewart,
die im die hervart
lobten ze dienen.
von der stat ze wienen
gewan er wol tûsent man;
ouch griffen sich die hêrren an
mit dienste alsô sêre,
daz man niht vil gedenket mêre,
daz si sô gar gemeiniclich
von stîre unde von ôsterrîch
mit grôzem dienst sich naemen vür.
dâ bî ich noch hiute spür,
swen sich der vürste diser lânde
gegen den sînen erkande
unde si genaediclichen meint,
dem wurd solch dienst von in bescheint
von ir helf unde von ir witzen,
daz er wol vor möht gesitzen
aller sîner vînde haz.
nû lâz wir belîben daz.
wie sich der herzog bereit
zuo der selben arbeit,
der er hinz ungern het gedâht,
unde wie er die volbrâht,
daz wirt iu hernâch geseit.
Cclxxxviii . ich hân nû lânge verdeit,
wie der biderb ruodolf,
der salzpurgaere bischolf,
bî dem goteshûse warp.
manic man bî im verdarp,
der ê was gewesen rîch,
sô gar unguotlich
tete er sînen armen liuten.
ich enkan iu niht bediuten,
wie sêre er in obe lac
mit grôzer stiwer, der er pflac
ab in ze nemen alliu jâr.
swie er ez brâhte dar,
sô muost er guot haben,
wand er het von swâben
ein grôzez ingesinde,
die zerten vil swinde.
wand ez alsô umb si lît,
swelch herr in niht envollen gît
beide kleider unde ros
unde emziclichen pfantlôs
in die herberge,
den zîhent si erge
unde enahtent ûf in niht.
von swâben man her nider siht
golt noch silber vüeren:
ez enmac sich niht berüeren
ûf den soumaeren.
daz geviel den salzpurgaeren,
weiz got, niht ze wol.
ouch nam er ze grôzen zol
durch sînen kostlichen muot
ab sîner burgaere guot
unde ab des liuten von admunde
abt heinrich im des niht gunde
unde wart dâ von unmuotes.
wand swaz er het guotes,
daz dem bischolf was gelegen,
des wold er ze sêre pflegen
mit überigem geniez.
ich enweiz, wer in daz tuon hiez,
daz er vogtîe darûf jach.
ez was dem abte ungemach
unde het ez niht verguot.
des kômen si in unmuot
gegen einander beide.
bischolf ruodolf im ze leide
tete, swaz er mohte;
als verr dem abte tohte,
dem bischolf galt er daz.
alsô mêrt sich der haz
zwischen in von tac ze tac.
in der selben zît gelac
tôt herr erkengêr,
den man dâ nant von lândeser.
dô der ân erben verdarp,
an den bischolf dô warp
herzog albreht,
daz er im waer gereht
daran unde genaedic,
swaz im waer worden ledic,
daz er im lihe daz;
des getrûte er im baz
denn einem andern bischolf;
ob im der künec ruodolf
iht liebes het getân,
daz er daz saehe an
unde im lihe diu lêhen.
dâr zuo hôrt man jehen
der salzpurgaere hêrren:
 <swaz ich guots unde êren
vermac, daz tuon ich williclich
mînem hern von ôsterrîch;
aber umb ein solich guot,
als er hie hât gemuot
unde im ze lîhen bit,
dâ vurder ich in kleine mit.
swenne sich gefüeget daz,
daz ich ez mac volenden baz,
sô schaff ich gerne sînen vrum;
doch hât er von dem bistum
wol sô breit unde sô wît,
daz er sîn wol enpît,
unz ez sich baz vüeget .>
der rede niht genüeget
den von ôsterrîch.
er traht vil vlîziclich,
wie er daz vüegen möhte,
daz er den bischolf innen braehte
sîner unminnen.
dô des der abt wart innen,
der treip dâr zuo
beide spât unde vruo;
mit bete unde mit klag
dem herzogen er an lac,
daz er im wande sîne swaere,
wand er sîn rehter vogt waere.
daz bewaert er wol mit hantvesten.
der abt kleit manegen gebresten
von rôm dem künec ruodolf,
den er naem von dem bischolf
an sînem guote, daz er hiete
in des bischolfes gebiete,
dâ lit er schedeliche nôt.
künec ruodolf dô gebôt
dem herzogen sînem suon,
warumb er lieze tuon
dem abte deheinen gewalt,
sît er im waer bezalt
ze vogte unde ze schermaere;
daz er niht lenger verbaere,
er schüef dem abte guoten vrid,
sô daz er vürbaz niht enlit
solhen ungemach,
als er von dem bischolf jach.
der herzog an der stunt
dem bischolf tete kunt,
swaz im enpoten was.
dô er die brief gelas,
nâch der sînen râte
dem herzogen er drâte
êrbaere boten sande,
er bât in unde mande,
daz er in wizzen lieze,
wie der gebreste hieze,
der schade unde diu smaehe,
des der abt von im jaehe,
unde ob er selben deheinen het,
daz er im den an der stet
gemocht geschriben senden,
den wold er im wenden,
swie er selben gerte,
als verr in lîp unde guot werte,
der herzog an den stunden
mit den, die dâr zuo kunden,
des gebresten wart enein:
ez waere grôz oder klein,
daz hiezens an schrîben;
der abt lie niht belîben,
swaz im gewar,
ez muost an den brief gar.
der groesten sache eine was,
die man an dem brieve las
unde die der herzog sêre kleit,
daz der bischolf het geleit
ûf sîn vogtî ein stat,
diu dâ heizt rastat;
ouch het von ôsterrîch der junge
ûf wehsenecke vorderunge,
wand ez von bêheim der rîch
het gewalticlich
dienstlich ze sîner hende
unz an sîns lîbes ende.
von ôsterrîch der hêrre
klagte dennoch mêre
gegen dem von salzpurc:
Perhtoltsgadem unde nunburc,
diu goteshiuser beide,
daran im vil ze leide
geschaehe von dem salzpurgaere,
der er rehter voget waere,
als im sagten sîn hantveste.
maneger hande gebreste
wart dô geschriben an,
des ich niht gar genennen kan,
unde ein vorderunge swaere
gienc gegen dem goldeckaere
zuo dem selben mâl.
der het in dem enstal
in des herzogen lânt
ein hûs, was staetenecke genant;
daz was dem herzogen leit.
der wolde, daz im wurd geseit
unde gemachet sleht,
wie getâniu reht
der goldeckaere daran weste,
daz er gebûwen het ein veste
ûf des lândesherren eigen,
des bât er im zeigen
eteliche urkunde.
daz schiet der abt von admunde.
Cclxxxix . dô der bischolf vernam
die vordrung, diu im kam,
des erschract er sêre:
wîsung unde êre
suocht er datz den vruoten
umb sô getânez muoten,
als der herzog gen im tete.
waz antwurt er dâgegen het,
diu den wîsen allen
von schulden müest gevallen,
die salzpurgaer sich dô berieten.
si solden enpieten
dem vürsten ûz ôsterrîch
über der vordrung ieglich
sô getân antwurt,
dâ man ir reht an spurt
unde diu doch gefüege waere,
sô daz dehein gevaere
zwischen si iht kaeme.
wen man ze boten naeme,
daz tuon ich iu kunt:
in des von guotting munt
man die botschaft gap,
der selbe was ein swâb,
unde von kuchel hêr kuonrât,
die zwêne man nâch rât
vertigte dâhin.
datz wienen vundens in.
dô si der herzog enphie,
darnâch unlâng ergie,
daz si irer rede begunden,
sô si beste kunden,
über ieslich sache besunder.
si sprâchen: < hêrre uns nimt wunder,
daz ein solch vürste, als ir sît,
solhe vorderung vür gît,
als ir hêrre habt getân.
des hât iuch lîht bewîst ein man,
der an diser vrist
dem goteshûs niht waeg ist>,
si sprâchen: < lieber hêrre mîn,
daz ist daran wol schîn,
daz man iu gesaget hât,
mîn hêrre, der hab rastat
ûf vremdez eigen geleit.
iu belîbet unverdeit,
wie ez umbe rastat lît:
zuo der selben zît,
dô man des bûwes begunde,
dô nam der abt von admunde
mit willigem muot
ze widerwehsel ander guot
vür die hofstat,
dâ nû lît rastat,
unde lie mit willen dâ bûwen.
ob in nû daz hât gerûwen
unde eines andern wil jehen,
darüber sult ir, hêrre, sehen
die hantvest, die er dô gap>.
der herzog sprach: < dâ enhab
wir unser reht niht mit verlorn,
ob des bischolfes zorn
ein abt wolt gestillen,
daz er mit guotem willen
liez unser vogtî hin dan.
zwâr er was ein wîser man,
der admunt hât gestift,
daz er der vogtîe gift
gap von ôsterrîch dem vürsten.
welch abt waer in den getursten,
der niht müeste die lengen
dem bischolfe nâch hengen,
sînen zorn gestillen
unde begên sînen willen,
swenn er gen im begunde suochen
des verworren ûz den buochen?
dârumb die wîsen hânt gerâten,
daz man den prelâten
vogte hât gegeben,
die in des widerstreben
unde die vil eben nemen war
zuo dem urbar,
waz man dâmit begê.
beidiu nû unde ouch ê
kumt mîn wille dâr zuo niht,
daz der abt verwehsel iht
mîner vogtî.
swaz dâ reht über sî,
des lâze wir die wîsen jehen,
swenne daz nû mug geschehen>.
die boten sprachen mêre:
 <der bischolf, unser hêrre,
der kôr unde die dienstman,
die daz goteshûs mac gehân,
die habt ir sêr erschrecket
unde grôziu leit gewecket
dâmit, daz ir, hêrre, jeht,
ir habt ûf wehsenecke reht.
wand ez ist ein grôz gewizzen,
dô daz loben het verslizzen
hêr hertnît von ort,
daz dô dem goteshûs ledic wart,
swes man in hôrte jehen
von dem bischolf ze lêhen,
als wehseneck unde ander guot>.
herzog albreht der vruot
zuo den boten sprach:
 <wie ist in daz sô ungemach,
daz ich vordere wan daz,
daz herzog vriderich besaz
in des lândes gewerschaft,
die wîl er het des lebens kraft,
unde der von bêheim alsam,
ê im künec ruodolf nam
Stîre unde ôsterrîch,
dô het er ez gewalticlich.
als aber ir vür habt geben,
daz nâch des von orte leben
dem goteshûs sî ledic worden
Wehseneck nâch lêhens orden,
des wil ich iuch berihten baz,
wie wehsenecke besaz
herzog vridrich der saelige;
wand ob ich iu die red verswîge,
sô wolt ir ez dâfür haben,
die red, die si iu vür gâben
datz salzpurg ûf dem kôre,
der waere ich ein tore
unde enwest dârumbe niht.
ich bin der maer alsô verriht,
daz den bischolf eberhart
herzenlichen beswârt
von orte hêr hertnît
unde treip daz unz an die zît,
daz der bischolf sîne leit
vor sînen mannen ûf in kleit.
als lânc treip er die klag,
unz im nâch rehter urteil vrâg
wart widerteilt an der stat,
swaz er ze lêhen hât
von der salzpurgaer bistum:
dâ solt der bischolf sînen vrum,
swie er wolt, mit schaffen,
vor leien unde vor pfaffen
wart im erteilet daz.
diu vîntschaft unde der haz-
sîner verdienten schulden
kom wider ze hulden
mit dem bischolf sît
von orte hêr hertnît;
iedoch sô muose loben er,
ob er sich iemer mê
gegen dem goteshûs vergaeze,
swaz er ze lêhen besaeze
von dem goteshûse,
daz daz âne pûse
von im ledic waere
dem hern der salzpurgaere.
Ccxc . dô diu suon alsô geschach,
unlânc gestuont ez hin nâch,
daz der von orte wider trat
in sîn altez pfat
unde dem goteshûs in sîner gaehe
beidiu schaden tete unde smaehe
an liuten unde an guot.
des wart der bischolf ungemuot,
als im des gienc nôt.
über al er gebôt
vrîen, grâven unde vürsten,
swer in den getursten
gen dem von orte wolde wesen,
daz er an sich wolde lesen,
swaz von dem ortaer was warten
ledic bischolf eberharten-
dô man daz gefriesch,
an den bischolf dô iesch
herzog vriderich der kecke,
daz er im lihe wehsenecke.
des was der bischolf vrô.
dem herzogen enpôt er dô,
daz er hinz vriesach zuo im kaeme
unde dâ ze lêhen von im naeme,
swaz im beheite ûz dem guot,
daz durch sînen übermuot
dem von orte widerteilet was.
dô die botschaft gelas
herzog vriderich,
er gâhte snelliclich,
unz er zuo dem bischolf kam.
dô der sîne red vernam,
wes er umb wehsenecke gerte,
der bischolf in des gewerte,
er lêch im, swaz dâr zuo gehôrt,
als ez der von ort
in lêhensgewer het brâht her.
der bischolf lobt im mê,
ob darûf iemen sprechen wolde,
daz er ims verantworten solde
vor aller ansprâch.
dô daz alsô geschach,
herzog vriderich
sich urloubt minniclich
von dem von salzpurge
unde kêrt hinz judenburge.
Ccxci . dô der ortaere
gefriesch disiu maere,
daz der bischolf het geladen
den herzogen ûf sînen schaden
unde daz er im ze solde
mit wehsenecke mieten wolde
wan ûf sîn verderben,
sô getânez werben,
als der bischolf hete wân,
hiet er gerne understân.
er sande an der stunde,
wâ er den bischolf vunde,
dem wold er sich haben geneigt.
datz vriesach wart er im gezeigt.
dâhin er zehant
sîne boten sant.
dô die wâren komen
unde ir botschaft het vernomen
der bischolf eberhart,
ungemuot er wart,
er sprach: « sagt iwerm hêrren,
ich wil mich niht mê kêren
an sîniu unstaetiu wort,
wande swaz mir der von ort
vürbaz gelubde taete,
diu beliben als unstaete,
als si uns ê sint beliben.
er hât als lânge getriben
mit uns sînen übermuot,
unz daz uns allez daz guot,
des wir im haben gejehen
von unserm goteshûs ze lêhen,
als ofte widerteilet ist,
daz wir niht lenger vrist
mit im wellen umbegân.
ez mac nû nieman understân,
wand wir ez haben williclich
gelihen herzog vriderich,
swaz er ze lêhen von uns het.
wie sich nû der mit im begêt
unde swaz er dâr zuo tuo,
dâ müez wir sehen zuo ».
die boten sêre müete,
daz si deheine güete
an dem bischolfe vunden.
si kômen in kurzen stunden
zirem hern hin wider,
dem sagten si sider
alle des bischolfes wort.
dô warnte sich der von ort,
wie er sîn êre unde sîn guot
vor in beiden behuot,
wand ez gestuont unlânc darnâch,
daz herzog vridrich sprach
nâch wehseneck hinz dem von ort
unde umb allez, daz dâr zuo gehôrt,
unde behabte im daz an.
dô was der ortaer ein man
sô rîch unde sô gewaltic,
daz er des herzogen stric
unde der gevaerd, die er im truoc,
waer er sust gewesen kluoc,
er hiet im iemer wol widerstrebt
die wîle unde er hiet gelebt.
dô was er alsô gefuort,
swaz daz sîne an ruort,
daz leit von im ungemach.
dem stubenbergaer geschach
von im manic smaehe.
nû hôret, waz geschaehe
Ccxcii . von dem stubenbergaere.
mit hern vaben dem lântschrîbaere,
der des herzogen gescheftes pflac,
het der von orte einen tac,
der was hinz judenburc geleit.
als ich iu ê hân geseit,
dâ wolt hêr vabe hân besehen,
ob dehein rihtung möht sîn geschehen,
sô daz der ortaer guotlich
mit dem herzogen vridrich
möhte sîn verriht.
dô enhet er dehein ende niht,
wand herzog vriderich der kecke
wolde von wehsenecke
deheine wîse scheiden,
dâ von ez zwischen in beiden
unverriht beleip zuo dem mâl.
ûf der muore si ze tal
ûf einem vlôze wolden varn.
die dem ortaere vînt wârn,
die teten sîn geverte kunt
dem stubenbergaer an der stunt.
der begund sich dâr zuo wârn.
dô si kômen gevarn
niderthalp sant dyonisen,
dô rand ûf einer wisen
der stubenbergaer drât
zuo der muore stat
mit ûf geleiten pfîlen
unde hiez si balde îlen
mit dem vlôz herzuo.
nû hôret, waz er tuo.
den von ort er herab nam;
hêr vab unde swer her nider quam,
die ûf dem vlôze wârn,
die liez er alle varn,
an den ortaer aleine,
den vuort er niht seine
an sînen gemach.
swaz im ie von im geschach,
daz muost er allez widertuon.
si waeren wol ze suon
mit einander komen.
unde dô dâ wart vernomen
sîn vencnuss in ôsterrîch,
dô sant der herzog vriderich
zuo dem stubenbergaere,
als liep im sîn hulde waere,
daz er im zehant
den von orte gevangen sant.
des getorst er niht vermîden;
sus muost der von orte lîden,
daz man gevangen in
sant dem herzogen hin.
dô in der herzog in gewan,
dô underwant er sich sân
alles sînes guotes.
er was sô hertes muotes,
ê daz er ie
des herzogen wil begie,
er jach, er wold ê sterben
unde in der vancnus verderben.
daz geschach ouch schier darnâch,
dô er solhen ungemach
in sînem alter muoste lîden,
wand er wolde niht vermîden
sînes muotes hertikeit.
er kriegt des unde streit:
ê daz er williclich
dem herzogen vridrich
deheine veste wolde geben,
er wold ê vliesen daz leben.
dô was ouch in der geturst
Vriderich der junge vürst,
dô er gerne wolde sterben
unde daz er niht wolde werben
gegen im umb hulde
nâch sô getâner schulde,
als sîn sache gegen im lac,
daz er ouch sich sîn bewac.
unde darnâch vil schiere
starp von ort der viere
in des herzogen banden.
dô sîn erben daz erkanden,
daz der ortaere
in der vancnus tôt waere,
die zugen sich zuo dem eigen;
ûf swiu man mocht gezeigen,
daz lêhen waer gewesen,
daz begunde an sich lesen,
die dâr zuo heten reht.
ir hêrren, nû seht>,
sprach herzog albreht der unverzeit,
 <nû hân ich iu vil gar geseit,
wie ez lît umb wehsenecke>.
 <deheinen zorn ez iu wecke
unde lât iuchz dunken niht ze vil,
daz ich ieze reden wil>,
sprach der boten einer dô;
 <ob der rede waer alsô,
als ir hie vür gebt,
dô herzog vridrich lebt,
waere dem dehein reht bekant
an dem hûse wehsenecke genant,
daz waere doch ledic worden
dem goteshûs nâch lêhens orden,
wand herzog vridrich hie
deheinen erben lie.
als aber ir, hêrre, jeht,
ez sî wizzenlich unde sleht,
daz von bêheim der rîch
hab gewalticlich
Wehseneck gehabt in gewern,
den sach man mê behern
daz goteshûs sînes guotes.
er enmocht sô rehtes muotes
gegen den hêrren sîn gewesen,
daz in ûf sîn genesen
waer gewesen alsô nôt
als ûf sînen tôt.
ob manz mit urloup reden sol,
sô wizt ir, hêrre, wol,
daz der bischolf vriderich
künec ruodolfen unde dem rîch
half vlîziclich unde gern
aller sîner êrn
unde den von bêheim ze vertrîben,
dârumb daz man in liez belîben
bî wehseneck unde anderm guot,
daz im durch sînen übermuot
der von bêheim het genomen>.
 <wir mugen niht zende komen
hie volliclich der lânde reht>,
sprach der herzog albreht;
 <swen sich nû vüegt diu stat,
sô verriht wir drât
von salzpurc den bischolf,
waz im der künec ruodolf
von mînem lânt gegeben mohte;
swaz uns ze dien tohte
gegen dem bischolf vriderich,
des was der künec unde ouch ich
willic dem selben hern,
wand er tetz ouch gern,
swes wir an in gerten.
ob wir den iht gewerten,
dâ enkêr sich nieman an,
wand ez ist doch alsô getân
unsers rehtes unverzigen.
hiemit diu rede sol geligen .>
die boten sprâchen aber dô:
 <herr, iwer brief stêt alsô,
daz ir dehein reht
dem goldeckaer an staeteneck jeht,
daz in dem enstal lît.
hêr, daz ist sô lânge zît
alsô her komen,
als wir haben vernomen,
bî den alten lândes hêrren;
swer iuch nû in wolt verkeren
ze solhen ungenâden,
daz si deheinen schaden
naemen dâ von,
der het in übel getân>.
Ccxciii . dô sprach der herzog versunnen:
 <ich wolde gern erkunnen,
ob ich den goldeckaere saehe,
wes er ûf daz hûs jaehe,
daz ûf unserm eigen lît .>
die boten sprâchen an der zît:
 <hêr, wir hôren in jehen,
daz burcstal sî ze lêhen
sînen vordern bezalt
von dem marcgrâven alt,
der datze grûscharn saz>.
 <nû von wem het er daz
ze lêhen oder ze reht>,
sprach der herzog albreht,
 <daz er pfliget solher siten?
swenn er dar kumt geriten
mit vierzic pferden oder mîn,
diu heizt er vüeren hin
in dem enstal
ûf daz guot über al.
er enruocht, wes daz eigen ist.
die müezen im al die vrist
unde alle die zît,
die er ze staetenecke lît,
kneht unde pfert berâten.
des wil ich vürbaz niht gestaten
weder sust noch sô>.
die boten sprâchen aber dô:
 <nû sagt uns, lieber hêrre,
durch iwer selbes êre,
wer hât iu geseit,
daz iu dehein leit
tuo mîn hêrre von salzpurge
an perhtoltsgadem unde an nunburge,
der ir vogt sît?>
 <swen des nû wirt zît>,
sprach von ôsterrîch der junge,
 <daz mir bezzerunge
sol oder mac geschehen,
sô gehôret man mich jehen,
wie getâne sache
mir ze ungemache
der von salzpurc tuot>.
die boten wîs unde vruot
begunden darnâch streben
mit des herzogen râtgeben,
daz si naemen einen tac,
swaz zwischen in lac
verwarren unde uneben,
daz dem ein ende wurd gegeben
unde gemachet sleht
mit minnen unde mit reht.
Ccxciv . der tac wart gesprochen
über sehs wochen
hinz der niwenstat.
die boten riten drât
unde kômen mit den maeren
zuo den salzpurgaeren.
den wart von in geseit,
daz dem herzogen diu gelegenheit
was kunt an allen kriegen,
sô daz in nieman getriegen
an der wârheit kunde.
an der selben stunde
sach man den bischolf schaffen,
daz man leien unde pfaffen
die waegisten besande.
der bischolf si mande,
daz si im rieten daz beste.
swer iht guotes weste,
der lêrte daz mit triwen.
manegen brief niwen
hiez der bischolf schrîben.
er lie nihts belîben,
swaz im gewar,
ez mües ouch komen dar.
dô diu zît hin verswant,
diu zuo dem tage was benant,
dô ensûmte sich niht mêre
bischolf ruodolf der hêre,
er kêrte hinz der niwenstat.
mit im er ze rîten bât
von lavent bischolf kuonrâten
unde swaz der wolgerâten
unde der wîsen pfaffen was.
ûz den leien er ouch las
daz waegist unde daz beste;
datz swem er iht weste
witze oder sin
ûf des goteshûs gewin,
mit im er die brâhte.
des selben sich ouch verdâhte
der herzog von ôsterrîch;
der luot sunderlich
die, den er was holt:
von seckou bischolf liupolt
unde der abt von admunde
die kômen dar zuo der stunde;
ouch was ze komen niht seine
hêr ott von liehtensteine.
dar kômen durch sîn bet,
swaz er râtgeben het
unde swaz er der wîsen kande
datz ôsterrîche in dem lânde.
Ccxcv . dô die hern gesamten sich,
mit zuhten unde wîslich
was der anevanc.
daz gespraech was lânc,
ê si des teidings begunden;
ze jungist dô erfunden
ir beider râtgeben daz,
daz sich niht vüegte baz
zwischen in beiden,
denn daz man lieze scheiden
daz gemeine reht,
daran in beiden sleht
ein rihtaer solde wesen.
dâr zuo wart ûz gelesen
bischolf liupolt der seckouwaere,
daz er ir beider rihtaer waere,
wand er dâr zuo wol kunde.
nû hôret, wie man sîn begunde.
als ich iu ê hân geseit,
der herzog des êrsten kleit,
daz man im rastat
ûf sîn vogtîe hât
gebûwen under sînen danc.
ez waer ze sagen ze lânc,
dô man diu teidinc âne vie,
waz rede darunder,
ê diu eine sach zuo kaeme.
doch wie si ein ende naeme,
ze liehte ich daz bringe.
mit einem gedinge
der bischolf die sache hôch
an den bâbest zôch.
daz liez der herzog alsô stân
unde huop zdem andern mâle an:
er kleite ûf den goldeckaere,
daz hûs datz staetenecke waere
durnehticlich unde sleht
mit bezzerem reht
dem lândesherren undertân
denn des bischolfs dienstman,
die man sîn saehe pflegen,
wand daz hûs waer gelegen
ûf des lântherren eigen.
möhten aber si gezeigen
daran dehein urkunde,
daz si zuo der stunde,
dô si des bûwes begunnen,
dâr zuo heten gewunnen
urloup des lândeshern,
des wold er sich gern
lâzen genüegen.
über dis ansprâch gefüegen
der bischolf sich zehant
der antwurt underwant
an der goldeckaere stat.
vorsprechen er im bât
geben den rihtaere.
swaz der salzpurgaere
mit im dâ was,
an die sprach er die las.
die selben im tâten
mit wîsung unde mit râten,
swaz si guotes kunden.
dô si der teidinc begunden
der herzog unde der bischolf,
an den künec ruodolf
der bischolf dingte aber sâ:
swaz der herzoge dâ
gegen dem bischolfe klagt,
als ich iu vor hân gesagt,
des dingt der bischolf algelîch
an den bâbest oder an daz rîch.
des erzurnt sô sêre
herzog albreht der hêre,
daz er vor zorne îlt sîn strâzen.
dâ wolde er sich lâzen
nieman nemen von.
diu sunne was nû vergân,
dô si liezen von der klag.
der herzog bî tag
kûm gereit ein mîle;
der bischolf ouch mit île
von der niunstat gâht:
ez was verr in der nacht,
dô er hinz niunkirchen kam.
ir ietweder nam
urloup von dem andern hie.
dô der tac alsô zergie,
daz si beliben unverriht,
der herzog kêrte algeriht
hinze wienen mit zorn.
diu koste, diu dâ was verlorn,
diu muot in niht sô hart
als diu hôchvart,
die der bischolf dâ het getriben.
die andern hêrren dâ beliben,
die dar kômen durch si beide;
in was ir ungemüete leide,
des si gegen einander pflâgen.
in den selben zwein tagen
der bischolf kom hinz brucke gestrîchen.
dâ sagt man im gewislichen,
daz der herzog gegen im übel wolde,
dâgegen er sich rihten solde.
der bischolf dô bât,
daz man im gaebe rât,
die dâ bî im wâren,
wie er solt gebâren
oder waz er tuon solt,
sît im niht holt
der herzoge waere:
 <ez ist ein warte swaere,
die ich her ze mir sol haben!
ich erkand in noch ze swâben>,
sprach der bischolf zin,
 <er hât solhen sin
unde ist alsô gemuot,
swer im iht widerdriezes tuot,
dâ traht er iemer nâch,
wie er des kom ze râch,
beide spâte unde vruo.
dâ von râtet mir dâr zuo,
daz dem goteshûs nutze sî>.
die dem bischolf wâren bî,
daz wâren hôhe hêrren wîs,
die durch wîstumes prîs
der bischolf gefuoret hât
zdem tage hinz der niwenstat.
si sprâchen: < hêrre, sît bî witzen!
an dem herzogen wir entsitzen
sîn jugent unde sîn vrecheit,
daz in diu schunde unde verleit,
daz er iu lîht in sîner gaehe
tuot schaden unde smaehe.
dâ von râte wir iu daz,
daz ir âne underlâz
hin wider sent an der stunt
unde tuot im alsô kunt,
swaz dâ sî ergangen,
daz sî iu anders vervangen,
denne ir ez habt gemeint.
waer iu von ieman bescheint,
daz ir dâ von gewunnet haz,
ob ir dingtet vürbaz,
sô het ir ez vermiten
unde iwer sach gebiten,
unz ez sich baz hiet gefüegt.
swie in unde sînen rât genüegt,
welt ir im bezzerunge tuon,
daz er in solher suon,
als vor ân allen argen list
zwischen iu gewesen ist,
vürbaz geruoche ze belîben.
ob in gegen iu wolde trîben
der abt ûf deheiner suone stôre,
daz er iuch dâgegen hôre
unde iwer antwurt mezze,
ê daz er sich vergezze
gen iu unde dem gotshûse>.
die boten ân alle pûse
hin wider wurden gesant.
ich hân iu schier genant,
die man ze boten sande dâ:
ein schrîbaer, hiez hêr niclâ,
der was pfarraer ze malentin,
man jach im, daz er kunde sîn
vrumic zallen dingen,
unde hêr hertnît von noppingen
die wurden al zehant
hin wider gesant,
ê man von brucke schiet.
swaz man in guotes riet,
des vermiten si niht.
der bischolf kêrt algeriht
gegen libenz zetal.
dâ wold er haben twâl,
unz diu botschaft wider kaeme,
unde swaz er dâ vernaeme,
dâ wold er sich rihten nâch.
ouch liezen in wesen gâch
die boten, die ich nand ê;
die sûmten sich niht mê,
si kômen hin in kurzen stunden.
datze wienen si in vunden
den herzogen albreht.
durnehticlichen unde sleht
wurben si ir botschaft.
mit zorne vunden si behaft
von ôsterrîch den herzogen.
der sprach: < ich bin ê betrogen
sô dick von iwerm hêrren,
daz ich mich vürbaz kêren
an in niht enwil.
zwâr im was sîn ze vil,
dô im des niht was gedâht,
daz ez mit teidinc wurde brâht
zwischen uns ze guote,
daz er mich umbsus muote
unde sô manegen biderben man.
nû enist anders niht daran,
daz ich welle oder mug getuon,
wan alle vriuntschaft unde suon
diu sî im hiute widerseit,
ez sî im liep oder leit.
ez stê kurz oder lânc,
sô muoz ich under sînen danc
Wehsenecke haben>.
antwurt im des gâben
die boten, die ich ê nant:
 <sô waer übel bewant,
daz ir witz unde sinne habt,
sol von admunt der abt
iuch bringen daran,
swie vil dienste hât getân
iu unde dem rîch
unser hêr, bischolf vridrich,
daz des daz goteshûs niht geniez,
unde ob iu ein kleiner widerdriez
von disem bischolf geschehen ist,
daz des in sô kurzer vrist
daz goteshûs enkelten sol.
ir wizzet daz, hêrre, wol,
daz von salzpurc die tuomherren
iwerm vater unde iu zêren
den kanzlaer hêrren ruodolf
nâmen ze bischolf
ûf sô getânen trôst,
daz si wurden erlôst
der swaere unde der sorgen,
ob dehein kriec waer verborgen
zwischen dem goteshûs heimlich
unde dem vürsten von ôsterrîch,
daz der durch in wurd verkorn.
hât daz gotshûs daran verlorn,
daz ist den salzpurgaeren leit:
waer in von ieman geseit,
dem ir der êren gunnet baz,
den heten si ân underlâz
ze bischolf genomen .>
 <daz die bet in dar kômen
des kunigs unde diu mîn,
daz muoz mir iemer leit sîn,
daz ez ist geschehen.
als aber ich iuch hôr jehen
von bischolf vriderîchen,
des gehil ich waerlichen,
daz uns der mit triwen meint,
wand uns von im ist bescheint
manic triu unde vriuntschaft.
daz er des tôdes überkraft
solde sîn genesen,
dârumb wold ich ermer wesen
tûsent marc oder mêre.
swaz wir im triwe unde êre
mohten denn erbieten,
des muost er sich nieten.
aber iwer bischolf,
der sich raezer denn ein wolf
dunket gegen uns sîn,
dem saget von den wegen mîn,
daz ich im bî iu hiute
vriuntschaft unde dienest widerbiute,
daz er sich dâr zuo riht>.
 <des entuon wir niht>,
der boten einer sprach;
 <wir waern dâr zuo ze swach,
daz man uns saeh in den getursten,
daz wir zwischen sô hôhen vürsten
solher rede waern ansagen.
solt wir dem widerbot tragen,
der uns nâch vriuntschaft her sant,
dâ wurde unser zehant
übel umbe gedâht>.
 <die brieve, die ir mir her brâht>,
sprach der herzog dô,
 <die stênt alsô,
swaz ir mir an diser stunde
saget mit dem munde,
daz ich daz geloub von sînen wegen;
des selben wil ich pflegen:
sît ich iu geloubet hân,
swaz ir mir kunt habt getân
von dem bischolf iwerm hêrren,
sô sol er sich ouch kêren,
swaz antwurt iu kunt
wirt von mir an diser stunt,
daz er iu daz geloub .>
vröuden wurden toup
unde geladen mit leide
dise boten beide,
dô si ze deheinem guot
des herzogen muot
mohten gekêren.
iedoch mit helf der hêrren
unde mit grôzer bet,
wart er gebeten dâ ze stet,
daz er den kriec lie belîben
unde daz er brief hiez schrîben,
dâ daz widerbot an stuont.
als die wîsen boten tuont,
alsô tâten ouch di:
den herzogen bâten si,
daz er in durch sicherheit
von dem lânde gaebe geleit.
des gewerte er si sâ.
hêr hertnît unde hêr niclâ
wurden des enein,
daz man balde unde niht sein
dem bischolf boten sande,
daz er ûz stîr dem lânde
vüer an sîn gewarheit
unde ir dâ sô lânge beit,
unz daz si kaemen hin nâch.
den boten den was gâch,
den daz enpholhen wart,
der kom gestrîchen hart
unde brâhte dise maere
dem hern der salzpurgaere,
daz er in stîr niht lenger bit
unde an sîn gewarheit rit.
dô beleip er dâ niht mêre,
gegen vriesach tete er kêre
vür lonsperc in daz lavental.
unlânc het er dâ twâl,
über den obern tûren sach man in
zogen gegen rastat hin.
die im dâ îlten nâch
den boten den was gâch:
datze werven si in vunden,
si sagten im an den stunden,
daz im der herzog albreht
waer gehaz unde ungereht,
unde wie er sich weren wolde,
darnâch er trahten solde,
des waer dem goteshûse nôt.
daran er im widerbôt,
die brieve hiezen si im lesen.
 <wir möhten noch wol genesen,
wolde uns got nern;
dâr zuo wir uns gern wern,>
sprach der bischolf sân;
 <wil er niht ab gestân,
er well dem goteshûs schaden,
sô müez man mich baden
in mînem eigen bluote,
ê ich an êren unde an guote
daz goteshûs lieze verderben .>
etlich sîn raet begunden werben,
daz er die pfafheit bespraeche
unde sich mit dem banne raeche.
der bischolf sînem râte
antwurte des drâte,
er sprach: < ez ist wizzenlich,
daz der von ôsterrîch
unde die im rât gebent,
mit solhen witzen lebent,
daz si des niht sint vrî,
in wone diu gewizzen bî,
swer den pfaffen tuot
gewalt an irem guot,
daz der mit der tât
den ban verdienet hât.
swes herze aber sô versteint
unde mit dem tiuvel sich vereint,
daz er den ban der kristenheit
ze ringe wiget unde treit,
gegen dem muoz man anders varn.
mac mich der ban niht bewarn
gegen dem von ôsterrîch,
sô wer ich mich gewislich
mit dem banne ûz der scheiden:
ez muoz zwischen uns beiden
mit swertslegen ende nemen.
laet er sich strîtes gezemen,
des wil ich im stat tuon,
sît ich vriuntlicher suon
von im niht bekomen kan.
wâ nû, mâge unde man
sant ruoprehtes unde mîn!
swes helf dem goteshûse schîn
wirt an disen noeten,
ê liez ich mich toeten,
ê ich den iemer mê verliez!>
der bischolf gap unde gehiez
vil mê denn er indert het.
er kêrte an der stet
gegen salzpurc hin heim.
reht als ez waere leim,
golt unde silber er bôt,
swer im ze diser nôt
diensthaft wolde wesen.
datz salzpurc hiez er lesen
pfaffen unde leien algelîch
daz widerbot von ôsterrîch.
dô man die meinunge hôrt,
dô rieten si im an dem wort,
daz er al zehant
strîchund boten sant
in beiern unde in swâben,
swaz er liute möht gehaben,
daz er dâ wurbe nâch.
nû wart dem bischolf gâch:
als man im gerâten het,
er warp an der stet
mit aller sîner sinne kraft
gegen swâben nâch ritterschaft.
die vürsten beide
mit zorne unde mit leide
wâren überladen;
ietweder ûf des andern schaden
mit getraht was munder.
nû muoten sich darunder
ir beider vriunde unde ir man.
die brâhten ez daran
unde dûhte si daz beste,
daz man staeteneck die veste
antwurten solt
dem bischolf liupolt,
daz er die inne solde haben
unz ûf die zît, die si gâben
ân all übel list;
ob in der selben vrist
der herzog von stîrlânt
mit rehte wurd ermant
von dem goldeckaere,
ob daz hûs sîn lêhen waere
von den alten vürsten her,
des genuz vil billich er.
dâmit der bischolf ruodolf
von seckou dem bischolf,
an dem man witze spurte,
daz hûs in antwurte.
daz besazt er mit sinne.
daz hûs het er inne
wol ein halbez jâr.
dô kom ez alsô dar,
der daz hûs inne hât
an bischolf liupoltes stat,
daz dem kurzlich darnâch
ein ungelucke geschach
umb einen tôtslac, den er tete,
des er mit dienste noch mit bet
niht ab komen kunde.
den von seckou an der stunde
dûhte dô daz beste,
daz er antwurt die veste
dem von ôsterrîch.
der hiez den abt heinrich,
daz er daz hûs naem in,
unde gegen swem in sîn sin
aller beste trüege,
der dâr zuo waer gefüege
unde an witzen sô vruot,
daz er mit im waer behuot,
den sold er dar setzen.
den wold ouch er ergetzen,
ob er dâ naem dehein schaden.
dâr zuo wart geladen
hêr hiltigrîm ûz dem steinâch.
swie sêre er ez versprach,
dennoch der abt in überkam,
daz er staeteneck in nam.
Ccxcvi . nû het der abt vor,
dô sich von êrste huop der bôr,
den herzogen dâr zuo
getriben spât unde vruo,
daz er dem bischolf ze leide
bûte an dem gescheide
hie ze stîr des lândes drums
unde dâ des bistums
hêrschaft her an stôzet-
diu gemerke klôzet
ein bach, ist mendlic genant,
dâ bî nâhen erkant
ein gefüeger- berc ist-
darûf durch grôzen list
nâch des abtes êre
herzog albreht der hêre
ein hûs bûwen hiez.
daz tete der abt durch sîn geniez,
daz von dem hûse wurd behuot
in der vritze sîn guot
vor des liuten von salzpurc.
daz hûs nant man enspurc.
sterclichen bût man dar.
von stretwic hern dietmâr
der herzog dar sazt.
dick wart er an getrazt
von den von rastat.
mit ellenthafter tât
widertet er daz sider.
er schuof vür unde wider
in dem enstal
vrid von dem pfrancsal,
den si heten erliten
von ungewonlichen siten,
der si heten gephlegen:
swes guot in was gelegen,
darûf si nâmen nachtsedel;
dâmit huop sich der wedel,
dô man in daz hart
von enspurc wernde wart.
der abt von admunde,
swâ er mohte oder kunde,
dem bischolfe schaden mêrte.
allen sînen sin er kêrte,
wie im geschaehe daz heil,
daz er etelichen teil
datz salzpurc gewunne,
von dem er erkunne,
wes der bischolf gen im gedaehte.
nû hôrt, wie er daz zuo braehte.
Ccxcvii . dâ wâren zwêne man,
die brâht er daran
mit bete unde mit miet,
daz sich ir ietweder schiet
von dem bischolf mit der gunst.
mit sîner listigen kunst
kunde daz der abt zuo bringen.
hêr sîbot von lampoltingen
der eine rîter hiez,
der des niht enliez,
als verre als im tohte,
swâ er den abt gewarnen mohte
sîner ungewarheit,
des was er im bereit
unde hêr jacob von dem turn.
ze jungist dô verlurn
si beide umb die schulde
des bischolfes hulde,
sô daz si vluhticlichen
muosten im entwîchen
von beiern her ab.
guoten trôst in dô gap
von admund abt heinrich:
von des wegen von ôsterrîch
wart behûset der eine
ûf die burc ze wolkensteine;
dô begund der herzog loben
von dem turne hern jacoben
vurderung vil manicvalt,
daz er kêrt in sîn gewalt.
der lie sich des niht bevillen,
er begie daran sîn willen
unde leiste sîn gebôt.
von dem wasen hêr sîbot
gap im sîn tohter ze wîbe.
dâ was sînem lîbe
wol mit geschehen,
wand man muos ir des jehen,
daz si an schoene het den prîs.
nû seht, wie witzic unde wîs
was der herzog unde der abt!
als ir vor gehôret habt,
von disen rittern zwein,
ez waer grôz oder klein,
swaz datz salzpurg ergie,
daz westen si allez hie.
dâ von der bischolf gewan
grôzen arcwân
hinz einem kôrherren sît,
von lampolting hêr hertnît
was der selbe geheizen.
ûz des bistums kreizen
muos er dârumbe varn,
daz si brüeder wârn
hêr sîbot unde er.
sus gienc ez entwer
zwischen disen vürsten.
der bischolf lie sich dursten
gegen dem abt nâch râch
umb daz, daz im geschach
von dem von admunde.
dô er des niht zuo komen kunde,
brieve er zehant
bî sînen boten er sant,
die in des bâbstes hove lâgen.
über den abt hiez er si klagen,
er waer im ungehôrsam,
dâr zuo gehaz unde gram,
unde von den selben schulden
müest er scham unde schaden dulden,
swie doch der bischolf waere
Admunde rehter stiftaere.
dis unde manic ander nôt
der von salzpurg enpôt
dem bâbest unde den cardinalen.
ouch erwarp er zuo den mâlen
gnâde vil unde antlâz,
die er den tiuveln ze haz
den, die dar kaemen, solde geben,
sô er sant virgilium wold erheben.
der selbe heilige man
het grôzer zeichen vil getân;
man giht, daz er waere
bischolf der salzpurgaere.
er ist der ahte, als wir lesen,
nâch sant ruoprehten gewesen.
ouch seit von im diu schrift,
daz er datz salzpurc der niwenstift,
dâ nû der tuom ist gelegen,
von êrst mit bûwe hât gephlegen
got unde sant ruopreht zêren.
mit werken unde mit lêren
guoter ding er vil begie.
nû hôret, wie manz âne vie.
über lânge zît hernâ
der bischolf ladizlâ,
von pôlân der junge,
dô der nâch sîner bestaetigunge
zuo dem bâbste kam
unde daz pallium dâ nam,
gegen dem bâbest er dô tete
grôz unde einzige bet,
daz er den selben heiligen
geruochte ze bestaetigen
in der kristenheit über al
zander heiligen zal,
unde swenn er möhte oder wolde,
daz er in erheben solde
unde sîn edel geheine
heilic unde reine
teilen in der kristenheit.
manicvalt diu maere seit
von im zeichen vürwâr,
diu dem bâbste kômen dar
geschriben unervaeret
unde diu dâ wurden bewaeret
mit eiden, die man dâ swuor.
dô der bâbest erfuor
die ganzen wârheit
umb sîn heilikeit,
swes bischolf ladizlâ dô gert,
des wart er alles gewert
umbe sant virgilium.
dô der bischolf sînen vrum
datz rôm geschaffen het,
dô kêrt er sâ zestet
gegen salzpurc her wider.
nû kom ez alsô sider,
daz im des lebens zeran,
ê daz er des stat gewan
vor unmuoz, diu im lac ob,
daz er sant virgilin ze lob
sîn gebeine hiet erhebt.
sêre dô darnâch strebt
sîn nâchvar bischolf vriderich;
dem geschach algelîch,
wand ez bî im ouch niht geschach.
dô begunde darnâch
bischolf ruodolf ringen,
wie er daz möht volbringen,
daz er in erhüebe
unde bischolf eberharten begrüebe.
die boten, die ich ê nande,
zuo dem bâbest er die sande,
daz si im erwurben daz,
daz von rôm des stuoles haz
wurd ab genomen unde der ban,
den bischolf eberhart gewan,
daz er was ungehôrsam
bâbst innocencio, dô er gram
wart vridrîchen dem keiser.
swie doch enwiht unde heiser
des bâbstes reht waer vor got,
doch was sîn gebôt,
daz der bischolf eberhart
lenger niht enspart,
er verbien den keiser vriderich
hie ze tiutschem rîch.
des enwold er niht entuon.
dârumb er hulde unde suon
des bâbstes verlôs.
williclich er daz verkôs:
wand bischolf eberhart der salzpurgaere
des keisers bîhtigaere
dicke was gewesen;
dâ von swaz dâ wart gelesen
gegen dem keiser unrehtes,
daran wess er slehtes
die durnaht unde die wârheit.
dârumb er vermeit,
daz er in niht verbannen wolte;
die ungenâde er ê dolte,
daz man in selben verbien
unde von sînem amte spien.
unde in dem selben ban
des lebens im zeran,
dârumb er vürwâr
lac vier unde vierzic jâr
unbestatet ob der erden.
datz rastat hete man den werden
gesetzet hôch enpor.
ez waer wol lânge vor
mit dem bâbste überkomen,
der sichs hiete an genomen;
dô liezen si ez underwegen,
die sîn solden hân gephlegen,
durch daz si der arbeit verdrôz.
ich sag iu, wes er nû genôz.
als wir vernomen haben,
si wâren beid von swâben,
der tôte bischolf
unde der kanzlaer hêr ruodolf.
ez ist wâr unde ungelogen,
swelhes endes si zogen
ûz ires lândes kreizen,
daz volc, daz swâben ist geheizen,
iren prîs si dâmit mêrent,
daz si sich an einander êrent.
des genôz der bischolf eberhart,
dô ein swâbe wart
bischolf an sîner stat.
ab dem bâbest er erbât
bivilde des selben mannes
unde zerlôsung des bannes.
Ccxcviii . dâ ich die rede hân verlân,
dâ grîf ich herwider an:
ich sag iu, waz hernâch
kurzlichen dô geschach,
des der bischolf wart vrô.
man sagt im alsô,
sîne boten waeren
kunftic mit guoten maeren.
darnâch kurzlich
von gôze meister heinrich
kom unde meister gangolf.
des vreute sich der bischolf.
ez was umb ein sunnewenden.
den bischolf hiezen si besenden
sînen heimlichen rât,
ir geschefte unde ir tât,
wes si dort heten gephlegen,
daz sold er in vür legen
unde nâch irm râte varn.
die dâ besant wârn,
die kômen kurzlich.
die boten sunderlich
verrihten in der maere,
waz in gnâden waere
von dem bâbste gegeben,
swann er sant virgilium wold erheben,
unde daz im erloubet wart,
daz er den bischolf eberhart,
swenn er möhte oder wolde
êrlichen bestaten solde
mit kristenlicher bivilde.
die grôzen unbilde,
die im der abt tete âne zal,
rieten im die cardinal,
die im dâ wâren gereht-
der hof ze rôme waer sô sleht
unde an gerihte sô seine,
ez waere grôz oder kleine,
daz man ze sprechen hât
hinz einem solhen prelât,
als der abt von admunde,
dâr zuo gehôrte lânge stunde,
ê daz datz rôm ein ende naeme,
wand man nieman überkaeme
datz rôm, wan mit geriht-
taet der abt solhes iht
durch sînen geniez,
daz unpheflich leben hiez
unde des sîn bischolf naeme schaden,
sô sold er si alle laden
die pfaffen in sînem bistum
unde ein offen concilium
haben mit in allen.
swaz in dâ möht misvallen,
daz sold er im danne
verbieten bî dem banne
mit einer constitucion;
wolt sich dâ iemen nemen von,
der waere dâmit sân
gevallen in des bâbstes ban.
Ccxcix . swer zuo geschriben rehte kunde,
der jach, dem von admunde
möht niht leider geschehen,
denne ob daz wurd ersehen,
daz man verbut den pfaffen,
daz si niht hieten ze schaffen
mit der leienfursten amt.
der rât geviel in allen samt.
nû vereinte sich hêr ruodolf,
der salzpurgaere bischolf,
mit sîner meister râte,
daz er vruo unde spâte
brieve schrîben hiez,
als verre sîn gewalt stiez,
unde den bischolfen alsam,
die dem von salzpurc gehôrsam
unde undertaenic sint,
den gebôt er âne underwint,
daz si waeren bereit
mit aller der pfafheit,
die si under in hâten,
pfarraer unde prelâten,
die des sint gebunden,
daz si zallen stunden
in salzpurgaere bistum
suln suochen daz concilium,
grôzez unde kleinez,
der wold er haben einez,
dâr zuo man komen solde.
swer ouch dâ nemen wolde
antlâz vil unde gnâden,
der solde dâr zuo sîn geladen.
er wolt dâ, hiez er vür geben,
sant virgilium erheben,
den heiligen gotes zarten,
unde bischolf eberharten,
der noch ob der erden lac,
den wold er an dem selben tac
bivilden kristenlich,
daz hiez er kunden offenlich.
daz concilium wart gesprochen
über sechzehen wochen
ûf sant mertînes tac.
der bischolf in der vriste pflac
betrahtung der selben sachen,
wie man solde machen
die constitucion,
daz diu pfafheit dâ von
wurd gebezzert an dem leben.
diu gnâde, die man dâ wolt geben
den, die dar kaemen
unde si mit andâht naemen,
diu wart mit der zal
gekundet über al.
ir was âne mâzen vil.
dô diu zît unde daz zil
hin gienc unde verswant,
dô samt sich sâ zehant
diu pfafheit hinzuo;
dise spâte, jene vruo
kômen zuo gedrungen.
hiete ich vier zungen,
si beliben unbezalt,
sô gar manicvalt
was ir sume unde ir zal,
die dar kômen über al.
iedoch die ich erkenne,
die selben ich iu nenne,
unde die dâ nennens sint wert.
swer ir ze wizzen gert,
der hôre si hernâch.
datz salzpurc man sach
wesen hêrlichen
von vrîsinc bischolf emichen,
sîn gevert dar ouch niht spart
von pazzou bischolf wernhart
unde bischolf heinrich von regenspurc
unde bischolf hertnît von gurc
unde von brihsen der bischolf,
der was geheizen lândolf,
unde von seckou bischolf liupolt,
ir deheiner sich sûmen wolt,
si kômen alle an den rât,
von lavent bischolf kuonrât
unde bischolf kuonrât von kiemsê.
der bischolfe ist niht mê,
denne die ir habt gelesen,
die dâ sullen undertaenic wesen
der salzpurgaere hêrren.
sold ich iemen lêren
der zal der prelâten,
dârumb müest ich mich berâten,
sô wît sint diu bistum,
daz ich zende noch ze drum
iriu zil niht genennen mac:
nieman ez verlac,
swer abt oder brobest hiez.
swer durch des antlâz geniez
niht dar komen waere,
dem waer gewesen swaere,
hiet er versûmet daz capitel.
ich mac ir aller titel
niht genennen mit namen,
die zuo der wîle dar kômen.
ouch hôrt ich, daz dar komen waere
pilgerîn unde büezaere
sô vil ûz der mâzen,
daz alle die strâzen
wâren vol zuo der wîle,
unde umb die stat wol ein mîle
lac daz gevilde allez vol.
ob ich mit urloup reden sol,
sô ist bî unsern zîten
nâhent unde wîten
sô grôzez volc niemer gesamt.
mit gedrange wart verklamt
manic mensch, daz von der nôt
muoste lîden den tôt.
herberge wârn dâ tiwer:
man sach dâ meniger viwer
ûf dem gevilde brinnen,
als ich in mînen sinnen
nâch wâne mac erkirn,
denn allez daz gestirn,
daz man an dem himel sach.
grôz was der ungemach.
dô sich diu pfafheit
het gesamt unde bereit,
swaz der prelâten was,
die man zuo den êren las,
daz si mit urlaeb
tragent infel unde steb,
die kômen alle in den tuom.
unserm hêrren ze ruom,
zêren unde ze schalle
heten si sich alle
gegerbt unde an gelegt.
bischolf ruodolf erwegt
ein gesanc, spricht alsô:
gloria in excelsis deo.
mit disem sange sunder spot
lobten si dârumbe got,
daz er sô vil gnâden
gevazzet unde geladen
ûf sant virgilium het,
daz er des wirdic tete
sîn edelez gebeine
heiligez unde reine,
daz man ez mit heilikeit
solt pflânzen in die kristenheit.
dâmit si giengen zuo dem grab,
dâ was diu erde genomen ab.
er selbe bischolf ruodolf
unde zuo im drî bischolf
in daz grap trâten.
unsern hern si bâten,
daz er in an der stunde
der gnâden gunde,
daz si vunden sînen heiligen.
des wurden si ein wîl verzigen.
der geschiht wurden hart
die pfaffen alle beswârt.
si giengen wider ûz dem grab
unde zugen die schuohe ab.
al die pfaffen, die dâ wâren,
die begunden gebâren
harte klegelich.
hinz got von himelrîch
grôzez weinen man tete,
die letnî unde vil gebet
begunden si singen,
daz in got liez gelingen
unde daz ungeluck vertrib,
sô daz der heilige niht belib
in der erden murc.
bischolf ruodolf von salzpurc
heize weinen began,
er begund got ruofen an,
daz sîner sunden schulde
diser heilig iht enkulde,
sô daz sîn heiligiu lîch
in der erden verborgenlich
niht lenger müeste belîben.
die wîl si daz begunden trîben
alle, die selben wîle
gruop man mit balder île
daz grap tiefer ein teil.
nû geschach in daz heil,
daz si vunden daz gebeine.
balde unde niht seine
die hêrren alle zuo drungen.
mit lûter stimme si sungen
got zêren alsus:
te deum laudamus.
darnâch aber schiere
dise bischolf viere
trâten hinab
in sant virgilin grap.
si liezen in enplânden
unde lâsen mit den handen
zeinander daz gebeine,
ez waer grôz oder kleine,
daz huobens ûf unde sungen alsô:
hic est dilectus deo.
des munsters tür unde tor
tete man allerêrst enpor,
daz daz volc hinzuo kaeme
unde daz meniclich dâ naeme
antlâz unde andâht.
mit grôzer wirdikeit man brâht
daz gebein vil schôn
ûf den altar vrôn;
got unde sant virgilin ze lob
sanc man ein messe darob.
daz opher wart dô grôz.
sant virgilin genôz
an priesterlichen êren
sîn lop begunden mêren
mit grôzem opher, si tâten.
vier bischolf zuo trâten,
die die kerrînaere
unde ander büezaere
in die kirchen beleiten;
vil kûme die erbeiten,
daz si ir opher braehten vür.
viere wâren der tür,
dâ man die büezaer leitet in;
ich sag, als ich bewîset bin,
diu inleit werte mit gedrange,
unz daz man mit gesange
gar volendet het
vesper unde gumplet,
dennoch het ez niht ein ende.
swaz ophers in ir hende
die pilgrîn brâhten dar,
des nam man vil eben war
unde hiez ez zuo einander lesen.
er muoste gar arm wesen,
der niht zwei opher braeht dâhin,
dem bischolf, der in leitet in,
unde ûf sant virgilin gebeine.
ez waere grôz oder kleine,
daz wart alsô vergewist,
daz man sîn niht vermist,
ez wurd vernutzet allez sider.
nû grîfe wir her wider.
dô diu messe nam ein ende,
der bischolf mit sîner hende
des beines dô gewerte,
swer sîn mit andâht gerte.
iedoch er sîn nieman liez,
âne der im daz gehiez,
daz er wolde mêren
sant virgilin lop unde in zêren
kirchen unde alter stiften wolde,
dâ daz gebeine rasten solde:
swer sich des lâzen wolt gezemen,
den liez man sîn nemen,
unde swaz sîn dâ über wart,
daz wart schône verspart.
dâ er vor was begraben,
dâ enoben wart erhaben
ein alter schoene unde grôz,
dârinne man verslôz
diu bein heilikeite rîch.
der bischolf selbe pflac der wîch
über den selben alter.
antlâz manicvalter
wart dar gegeben alliu jâr,
die durch sîn êre kaemen dar.
in dem grap man vant
ein brief, der tete bekant,
daz er des lebens het verphlegt
unde in daz grap was gelegt,
des was unz an die zît,
daz er wart erhebet sît,
an der lenge vürwâr
vunfzehen unde vunf hundert jâr.
die bischolf unde die pfaffen alle
den tac heten mit schalle
in gotes dienst verzert.
ieglicher sîn gevert
zder herberge nam.
dô der ander tac kam,
Ccc . nû was ouch bischolf eberhart
schône ûf gebârt
unde brâht von rastat,
dâ er ê gelegen hât,
sît er datze vriesach starp.
der im die bivild erwarp,
der sanc selp die messe
unde bestat in, als er wesse
daz er sîn wert waere.
daz grap, daz nû was laere,
dâ sant virgili was ûz erhaben,
dârinne wart begraben
bischolf eberhart der hêre.
nû waen ich, daz sîn iemen mêre
gedenk bî unsern zîten
nâhen unde wîten,
daz daz iht mê sî geschehen,
daz mit einander sî gesehen
drî bischolf von einer stat
unde daz der ein den andern hât
bestatet in die erden.
des wil ich vürbaz werden
ungeloubhaft niht,
wand ez lîht noch mê geschiht.
dô der bischolf eberhart
der erden enpholhen wart,
nû was ouch hin der tac.
der bischolf trahtund lac
mit den, die dâr zuo kunden,
wie si alsô verbunden
die constitucion,
daz dâ nieman von
möht gedingen vürbaz.
nû erfunden si daz,
ez waere allerbeste,
daz er ein hantveste
die meister hieze machen
aller der sachen,
die er dâ setzen wolde;
ein ieglich bischolf daran solde
sîn insigel henken,
daz nieman gekrenken
disen saz möhte,
daz ouch si selben dehein geaehte
dâgegen möhten gewinnen.
in den selben sinnen
der hantvest was erdâht.
dô si wurden volbrâht,
si wâren harte kluoc,
zehant man si truoc
zden bischolfen allen.
die liezen inz gevallen
mê durch des bischolfes gunst
denn durch der rehtikeite kunst,
si wurden guotlich versigelt
unde mit bestaetung verrigelt,
ân der bischolf liupolt:
dô si der versigeln solt,
der lie sich des nieman tôren,
er wold ê die hantvest hôren,
waz daran möhte wesen.
dô si im wart gelesen,
als die verdaehtigen tuont,
nû hôrt er, daz dâ geschriben stuont,
daz im niht beheit.
ez was daran geleit
ein artikel swaere:
swelch pfaffe der waere,
der vürbaz schin in den getursten,
daz er deheinem leienfursten
vürbaz pflaege sîner amt,
der selbe waere verdamt
sînes amts unde der gotsê.
noch stuont dâ geschriben mê,
des niht volgen wolt
von seckou bischolf liupolt:
der erzpischolf ruodolf
wolde, daz dehein bischolf,
pfarraere oder prelât,
oder swelhen titulum er hât,
vürbaz weder sust noch sô
durch deheine vorhtlich drô
deheinen lântherren
mit guote sold êren
noch dienen durch sîn heizen
in allen den kreizen,
dâ hin gereichet sîn gewalt;
unde der bischolf, die ich hân gezalt,
swer dâwider iht worhte
durch deheines leien vorhte,
der solde dâmit hân
verdienet den ban.
noch wâren dâ sache vil,
der ich enmac noch enwil
schrîben noch gereiten,
die niht wol beheiten
dem bischolf von seckouwe.
er sprach: < ich getrouwe
dem erzpischolfe des wol,
swaz ich ze rehte tuon sol
gegen mînem lântherren,
daz er mich hab in solhen êren,
als mîne vorvarn
mit den vürsten wârn,
swie ich daz ab im gewinne,
daz ich dâr zuo hab sîn minne,
sô daz er mich sîn irre niht.
wand mîn goteshûs waer enwiht,
swenn ich des vürsten hulde
verküre âne schulde .>
zuo dem bischolf dô sprach
meister heinrich von traveiach:
 <swes ir daran iuch niht bewarn
mugt, daz sult ir lâzen varn
durch der pfafheit willen,
ouch sol iuch niht bevillen
mînem hêrren ze vrum
unde sînem bistum
ze lîden übel unde guot .>
 <alsô stêt niht mîn muot,>
sprach der bischolf liupolt,
 <daz ich iemen sî sô holt,
durch den ich mich stôz in grûs
unde verderb mîn goteshûs.
swaz halt mir dâ von geschiht,
mîn goteshûs verderb ich niht,
swâ ich ez mac understân.
ez ist alsô umb mich getân,
daz der minnist scherge,
swenn er ez kêret zerge,
den der herzoge hât,
der het mich verderbet drât,
hiet er die gunst sînes hêrren.
ich bin gebunden ze mêren
daz arme goteshûs mîn,
als der von salzpurc daz sîn.
swie ich under im bin,
wil er mich dâhin,
des ich schaden hân, bringen,
sô muoz ich vürbaz dingen .>
diu maere lât iu kurzen.
si begunden übersturzen
manegen kotern,
si wolden in lêrn
daz decretal unde daz decret.
ir drô noch ir bet
mocht si daran niht vervâhen,
daz er sîn insigel nâhen
wolde an die hantveste;
doch überkômen si in ze leste,
daz er dâr zuo swîgen solde,
swaz der bischolf setzen wolde
in dem concilio gemeine,
ez waere grôz oder kleine,
aller der pfafheite,
ob ez im halt niht beheite
unde ouch niht waere sîn wille,
sô sold er doch swîgen stille
unde durch deheinen haz
dingen vürbaz
den andern ze sehen.
dô daz was geschehen,
ein messe man dô sanc
ûf dem tuome, diu was lânc.
dô man dâ von was erledigt,
ein bischolf dô predigt,
wie genaem unde wie lobsam
vor got waer diu gehôrsam
unde swaz er lôns dârumbe gaebe.
dô er der predig ein urlaebe
gap mit dem segen,
dô hiez der erzpischolf pflegen
meister heinrîchen zehant,
der von gôze was genant,
daz er sîn rede vür braehte,
als er sîn gedaehte,
wes man enein waer worden
nâch pfeflichem orden.
der stuont dô ûf enpor,
als manz het getrahtet vor,
alsô legt er ez vür
mit williges herzen kür,
des der metropolitan
unde sîne sûfrâgan
wâren worden ze râte.
dô er vür geleget hâte,
swaz im enpholhen was,
die hantvest er ouch las,
von der ir habt gehôret vor.
dô des brieves tenor
rehte wart vernomen,
alrêrste si erkômen,
daz si ez heten verholn,
wand in was vor verstoln
der meinunge kern.
gern oder ungern,
sô muost ez nû alsô wesen.
dô man gar het gelesen
die constitucion,
als man ist gewon
von alter mit den pfaffen
in dem concili schaffen,
alsô wart ez dâ begangen.
den abt von admunt belângen
datz salzpurc begunde.
sô er aller beste kunde,
îlte er von dan,
dô daz urloup wart getân.
im wart wol bescheint,
daz man sô sêre nieman meint
mit den sachen sô swaere
als in unde den seckouwaere.
dô daz concili ende nam,
ie der man von dann er kam
îlte, swaz er mocht gevarn.
die dâ wîse wârn
unde ûf solhe dinc verstentic,
die westen wol, daz kunftic
wurd von disem ûfsatze,
der dem herzogen ze tratze
was ergangen etlich mâz.
welt ir nû hôren, wanne daz
sî ergangen unde geschehen,
ich hôre alsô jehen,
sîn waer nâch krists geburt vürwâr
tûsent unde zwei hundert jâr
unde sehs unde achzic mêre,
daz sant virgili der hêre
von der erden erhaben wart
unde daz der bischolf eberhart
nâch der salzpurgaere rât
wart geleget an sîn stat.
Ccci . dô der herzog von ôsterrîch
erfuor kuntlich,
waz datz salzpurc was getraht
unde im ze schaden gemacht,
daz begund in bezorn.
er sprach: < swaz nû verlorn
oder gewunnen werden mac,
daz muoz allez ûf die wâg
von mir gesetzet werden.
ich hân sô breit der erden,
dâr zuo liute unde guot,
swaz mir ze widerdrieze tuot
der bischolf mit sînen pfaffen,
wil ich ez niht alsô schaffen,
daz ich in urliugs mache sat,
ob man mich dester wirs hât,
des bin ich denne wol wert.
sît er krieges an mich gert
unde niht nâch ebenung wil werben,
sô muoz darunder
unser einer oder wir beide .>
dem bischolf ze leide
der herzog sich underwant,
swaz in ôstrîch unde in stîrlânt
daz goteshûs het urbars.
dô der bischolf des vârs
von dem herzogen wart gewar,
der liez ouch strîchen dar,
wand im wâren nû komen,
als ir vor habt vernomen,
die liut, dâ er nâch het gesant
hinz beiern unde in swâbenlânt.
sant virgiln erheben
het im solch guot gegeben,
daz dâ geophert wart,
daz er die hervart
dester baz volenden mohte.
swer im ze deheiner helfe tohte,
dem gap er unde lêch;
nieman er iht verzêch,
swer ot was strîtpaere.
ein volc êrbaere
zeinander er brâhte,
als er sîn vor gedâhte.
an den abt von admunde
des urliuges er begunde.
swâ man erwischte des hab,
daz was den heiden gebrochen ab.
der bischolf wolt niht lazzen,
vil wegen hiez er vazzen
mit rutten unde mit pfetraeren
unde mit antwerken swaeren
unde swaz dâr zuo gehôrt,
dâ man burge mit zestôrt,
des wart vil dar brâht.
der bischolf mit sîner maht
vür enspurc die gerihte vuor.
vil tiwer er des swuor,
er kaeme niemer von dan,
ez müest allez werden ban,
swaz man dâ gebûwen het.
der bischolf hiez an der stet
rihten ûf den berc
sîniu antwerc,
diu er dar het brâht.
dâmit er tac unde nacht
muot die in der klûse.
ez was ûf dem hûse
burcgrâf ein man,
swaz man vermac oder kan,
daz zêren geziuht,
sîn lîp des niht schiuht,
er volfuort ez gar.
von stretwic hêr dietmâr
der selbe rîter was genant.
manegen sin er ervant,
dâmit er sich vriste.
alle die liste,
die man vür wurf ervinden mac,
der selben er pflac.
dô was ot ez ze lânc.
man solt noch sagen danc
des selben mannes geslehte,
swer gerne alten dienst verdaehte,
daz er an manheit was sô stolz,
daz er ein hûs von holz
sô lânc mocht vor gehaben.
weder turn noch graben
het diu burc vor ir.
ir sult gelouben mir,
ê er die veste hiet gegeben,
er hiete ê daz leben
verkorn unde sîn genesen,
waer ez alsô gewesen,
daz ir diu güete waer beschert,
daz mans möhte hân erwert
mit deheinen sachen.
si muosten tac unde nacht wachen,
die in dem hûse wârn,
ob si niht übel gevarn
von den steinen wolten,
daz si darin bolten,
unde vor dem emzigen stein schutten,
daz si teten mit den rutten
beidiu spât unde vruo.
daz brâhte si dâr zuo,
daz si sich ninder entecken
mohten noch enplecken
vor der vînde angesiht,
sô gar wâren entriht
ûf der mûr die erkere.
si enheten niht mêre
enthaltnus deheine
vür die wurf der steine,
wan ein gadem, daz was enge,
dârinne si mit gedrenge
ir leben muosten wâgen.
si heten darûf getragen
grôzer hurde vil.
ein dinc ich sprechen wil:
swie gar kostlich
datz reins in vrancrîch
daz munster sîn sol,
sô weiz ich daz wol
vür ein wârez maere,
daz sô manic pfîlaere
dârinne nindert ist,
als si durch iren list
von eichînem holz
manegen grôzen bolz
heten gesezt darunder
swie besihtic unde swie munder
die innern doch wârn,
doch kunden si daz niht bewarn,
ez vluren dâ den lîp
zwên man unde ein wîp,
die von den wurfen lâgen tôt.
dô diser grôzen nôt
niht entwîchen wolte-
wand er si williclichen dolte,
wand er sich noch trôst,
er wurde erlôst-
von stretwic hêr dietmâr,
nû sant der abt dar,
dem erbarmt er sêre
durch die triu unde durch die êre,
die er an sînem hêrren tete:
ez was sîn rât unde sîn bet,
ê daz er verdurbe,
daz er ê wurbe,
daz man sîn gedinge naeme
unde daz er von dannen kaeme,
swie sô er möhte,
wand im niht entöhte
vürbaz dâ sîn wesen,
ob er ot wolt genesen.
Cccii . nû hôret, wie ez ende nam,
unde wie er von dannen kam.
im wart des kûm geholfen
umb bischolf ruodolfen,
daz er in lie riten ab,
sô daz er sîner hab
ein teil vuort von dan.
unz hinz rôtenman
gap man im geleit.
dô er von dannen reit
unde daz hûs gerûmte,
der bischolf sich niht sûmte,
an der veste er sich râch,
wand er si darnider brach:
unz in den grunt er si stôrt,
ez was vor ungehôrt,
daz dehein salzpurgaere
sô vermezzen ie waere
noch in den getursten,
daz er von stîr dem vürsten
getorst in sîner gaehe
erbieten solhe smaehe,
als dâ geschach.
swaz aber hernâch
sînem bistum
nutzes oder vrum
geschach von der selben geschiht,
des het ich doch ungerne pfliht,
daz mich der schade ouch vermîd,
der dâ von kom sît
unde den daz goteshûs enphie.
nû hôrt, wie ez ergie.
dô im gelânc alsô,
vür staeteneck vuor er dô.
ungewart er daz vant,
wand zuo der zît in dem lânt
daz snêgevelle was sô starc,
der einem tûsent marc
ze mieten hiet gegeben,
oder sold er daz leben
ze lône hân enphangen,
er möht niht dar gegangen
nâch dem gebirg sîn komen.
ir habt vor wol vernomen,
wer daz hûs het in sîner pfleg:
er enmocht ouch nâch dem rehten weg
vor den vînden komen dar.
des wart er vröuden bar,
der dâ burcgrâve was.
des tôdes er sît kûm genas
von des herzogen zorn,
daz diu veste wart verlorn,
hêr hiltigrîm ûz dem steinech.
grôzer schaden unde smaech
wold in niht vermîden,
den er dâ muoste lîden.
ich sag iu, wie si vuoren.
die knehte die swuoren,
die hêr hiltigrîm dâ lâzen het,
daz si drô unde bet
niemer braehte von ir triwen.
daz sweren si begunde riwen;
dô man si tac unde nacht
mit ungemach anvaht
unde mit sturme tete gedon,
dô waeren si dervon
gerne gewesen.
si trûten niht genesen
unde wurden verzagt,
wand man in versagt
des lebens genist.
daz geschach durch den list,
daz si verzagten dester ê.
si trûten niht mê
daz hûs vor gehaben.
zehant si sich ergâben
mit hûse mit alle.
in geudiclichem schalle
wolde sich der bischolf rechen.
daz hûs hiez er nider brechen,
swie leid ez doch waere
dem goldeckaere,
wand er noch trôst dâr zuo het,
er möhte deheine bet
gegen dem bischolf begân,
daz er daz hûs hiet lâzen stân.
Ccciii . dô staeteneck zebrochen wart,
der bischolf an der selben vart
kêrt daz enstal her nider.
er wolt niht kêren wider,
unz er sich baz geraech.
den turn in dem steinech
dâ legt er sich vür.
mit williger kür
het den hêr hiltigrîm verlorn,
daz diu verlust waer verborn,
die er ze staetenecke nam.
der bischolf was im gram.
dem abte ze haz
vil wol erzeigt er daz.
er wolt niht ûf gehaben,
unz er im den graben
vüllet mit der mûr.
ein argen nâchgebûr
an dem bischolf er gewan.
dô ez allez verbran,
daz ze vüeren nieman tohte,
sô er allerbeste mohte
ieglicher sînen vrum schuof.
jaemerlichen wuof
hôrt man über al
in dem enstal,
wand si der bischolf machte toup
mit brande unde mit roup.
unz her zyednic er kam.
dô disiu maer vernam
der herzog albreht,
daz in alsô vêht
der bischolf in sîm lânde,
der schade tete im ande
unde daz laster noch mêre,
mit den sînen tete er kêre
von ôsterrîch hinz stîr.
als ein huttegîr
gert zuo dem âs,
als heizmuotic was
der sun künec ruodolfs,
wie er des bischolfs
schaden gemêrte.
über den pyrn er kêrte.
dô dem salzpurgaere
sîn spehe seit diu maere,
daz der von ôsterrîch
dâher vüer gewalticlich,
alrêrst er sich haben lie,
wand er sich vor nie
ab dem vürsaz liez erwegen,
er wolde sich mit her legen
ze rôtenmanne vür die stat.
swes man in nû bât,
des begund er volgen.
der im dâ was erbolgen,
der kom mit menlichen siten
unz her ze lüetzen geriten.
den bischolf dô lêrte
sîn rât, daz er kêrte
hinz dem niwenhûse.
ob die beier iht grûse
ûf den strît heten?
nein zwâre, si enteten.
ir houbtman unde ir hêrre
truoc in solhe lêre
an menlichen siten vor,
swer dâ trat in sîn spor,
der nam an sich geturst.
ietweder vürst
was vor zagheit behuot,
ir ietweders muot
was gegen dem andern herte.
dô des herzogen geverte
die von stîr vernâmen,
zehant si zuo im kâmen,
wande in was geseit
vür die ganzen wârheit,
dâ wurde gestriten.
der sust die reise het vermiten,
der kom dar durch strîtes gir.
ez wart gesaget mir,
den diu êr unde der gewalt
beidenthalben was bezalt,
daz si wâren râtgeben,
die begunden darnâch streben,
daz man über wurde
solher sorgen burde,
sît si laegen in solher naehe,
daz bî der nacht iht geschaehe
rennen in die herberge.
sô getâne kerge
wolden si undervarn,
die bî dem bischolfe wârn
unde bî dem herzogen.
man sach zuo einander zogen
die râtgeben in einem vrid,
der wart geboten bî der wid
über nacht ze behalten.
si begunden walten
witze mit den teidingen,
ob man si möhte bringen
von einander mit gefuoc.
nieman was sô kluoc,
der des indert gedrehte
niht wan wie man si braehte
zeinander mit strît
ûf einem velde wît:
des wâren gewis
beide jen unde dis,
unde sag iu doch wie.
ez retten alsô die
von des herzogen teil:
ez wurd ein itwîz meil
dem von ôsterrîche
unde dem, der dâ het daz rîche,
sîn vater künec ruodolf,
daz von salzpurg ein bischolf
dem herzogen het gerant
sô verre in sîn lânt
unde het sîn dâ gebiten,
unz er mit im het gestriten.
sô jâhen dise hin enkegen,
der bischolf hiete sich bewegen,
swaz im geschehen möht dâ von,
ir hêrre der taet als ein man,
den man darnâch siht werben,
daz er ê wolde sterben,
ê er mit laster leben wolt.
daz goteshûs hiet gedolt
von im schaden unde smaehe,
der herzog waer ze gaehe
gegen sô hôhen hêrren,
 <daz er irs guots unde irer êren
wider reht an sich ziuhet
unde daran niht schiuhet
weder itwîz noch sunde,
solt der abt von admunde
dem bischolf ab sagen,
daz bî sô lângen tagen
der guote sant ruopreht
unde sîn gotshûs mit reht
habent inne gehabt-
manic vürste hât gesnabt,
dem ze sêre stuont sîn muot
nâch ander liute guot:
alsô mac ouch geschehen noch,
wande der sunden joch
ziehent nâch der rehtikeit-
sô mac dem abte werden leit,
daz er sô manegen valschen rât
gen dem gotshûs getân hât,
unde die im sîn habent gevolget nâch>.
des herzogen rât sprach:
 <swaz daran geschehen ist,
daz lâze wir ze diser vrist
ligen als ez ist gelegen .>
si begunden pflegen
ze werben vlîziclich,
daz dem von ôsterrîch
der bischolf entwich
ab sînem schaden hinder sich;
wolt der denne gerne vehten,
dester baz möht er sich gerehten
unde im zogen her enkegen.
 <daz sulle wir im vür legen>,
sprâchen aber duo,
die dem bischolf gehôrten zuo.
Ccciv . dô man dem bischolf kunt macht,
waz si heten getraht,
dô geviel ez im niht.
er sprach: < dâ man mich ligen siht,
daz ist mîn hofmarc.
daz waer ein laster starc,
sold ich von hinnen vliehen
unde von dem strîte ziehen,
sît ich mich sîn bewegen hân.
swelch biderbe man
mich daz wolde lêren,
der wolt mich scheiden von êren .>
die dem bischolf rât gâben,
daz wâren almeiste swâben
unde heten ein teil widersaz
ûf künec ruodolfes haz.
dô si der bischolf râtes vrâgt,
si sprâchen: < herr, iu sî gesagt,
uns beheite wol,
sô man iu rehte râten sol,
ez schat iu an den êren niht,
ob ir im entwicht
ab sînem schaden hinder iu,
unde sagen iu, hêrre, umbe wiu:
der herzog ist sô vruot
unde sô menlich gemuot,
daz er daz ungern vermit,
daz er iu niht nâch rit.
wolt ir sîn denne bîten
unde gerne mit im strîten,
die wal habt ir denne.
noch mêre wir erkennen>,
sprachen die salzpurgaere,
 <daran ez iu guot waere:
solde ein strît geschehen,
daz möht ir denne gerne sehen
nâhen bî iwer gebiete;
ob iu der strît misseriete,
dester baz hulf man iu hin.
ez waer nâch schaden ein gewin,
daz ir ein hin kaemet:
swaz ir schaden naemet,
daz waer allez enwiht;
swaz man unser hie siht,
wurd wir alle gevangen,
ûz vancnusse pfrangen
erledigt ir uns alle baz,
swie sêr er iu ist gehaz,
denn wir alle iuch einen.
noch wil ich iu bescheinen,
an wiu ez iu schade ist,
ob ir hie liget lenger vrist:
er besamt sich sêre,
ie mêre unde ie mêre
mit liuten er sich megent:
sô ist eng diu gegent
unde daz snêgevelle starc,
ouch sint ûf urliuc karc,
die an der marke sint gesezzen,
dâr zuo küene unde vermezzen.
siht man die hinder uns,
sô irret uns des snêwes runs,
dâr zuo die vordern unde die hinder,
daz wir mugen ninder
mit gewarheit von in komen.
swenne daz wirt vernomen,
daz wir ninder ûz mugen,
die ze deheiner wer tugen,
die sîgent zuo über al
von den bergen hin zetal
unde die gebûren in dem lânde.
schaden unde schande
muge wir enphâhen denne>.
der bischolf sprach: < ich erkenne,
daz ich wîlen dô hôrt,
ein altez sprichwort:
swer volget guotem râte,
dem misselinget spâte;
swaz der man ân rât tuot,
wirt ez hernâch niht guot,
sô hât er zwein enden verlorn:
er dult schaden unde vriunde zorn.
alsô möht geschehen mir.
die besten vriunt sît ir,
die ich ze mînen sachen hân:
swaz iu dunket guot getân,
des sol ich iu volgen.
swer dem andern waer erbolgen,
er solde sich billich kêren,
swer in iht guotes möht geleren .>
 <herr, ir tuot ez billich!
an dem von ôsterrîch
habt ir iuch wol gerochen:
ir habt im zebrochen
in sînem lânt drî veste.
mit swiu unde er weste
sich an iu gerochen,
wer wolt dâr zuo iht sprechen,
ân daz er sîn hât reht?>
manegen snellen kneht
der bischolf zehant
mit sînen brieven sant,
swâ er sich helf versach,
hinze vriesach:
daz was ein burcgrâf keck,
hêr ott von wîzeneck,
den erkand er wol,
daz er waere vol
ellens unde manheit.
swenn im wurde geseit,
daz man wolde strîten,
vil kûm er möht enpîten,
daz er zuo im kaeme,
swenn er diu maer vernaeme.
ouch enpôt der bischolf
von vanstorf hêrren ruodolf,
als liep er im waere,
daz er niht verbaere,
er kaeme als er beste möhte,
unde swer ze strîte töhte,
daz si die braehten mit in.
wand er het des sin,
ez gedige zeinem strîte.
ân aller slahte bîte
îlten si balt
über den priewalt
unde über den obern tûren.
si begunden trûren
unde wânden sich hân versûmt.
wie der bischolf rûmt
mit den sînen daz enstal,
daz sag ich iu âne twâl,
als ich ez vernam.
ir beider rât der kam
zesamme heimelich-
ob der von ôsterrîch
iht dârumbe weste,
der gewizzen ich vrî die geste,
als manege ir dâ wârn-:
dô der bischolf wolde varn
von dannen mit sîner maht,
über tac unde über nacht
wart ein vride zwischen in.
dô er kom vür hûs hin,
dô wolt der herzog im nâch.
sîn rât daz widersprach:
 <wir sagen iu, waz ir tuot:
herr, uns dunket guot,
daz ir volget unserm rât.
sît iu der bischolf hât
drî veste zebrochen,
welt ir nû werden gerochen,
dem abt ist komen sîn spehe:
nû hôre wir die jehe,
swes man ze deheiner wer bedarf
ze vriesach unde ze vanstorf,
der ist nieman dâ beliben;
der bischolf hât si getriben
zim ûf strîtes wân,
den er mit iu waent hân.
nû dunket uns daz beste,
daz ir vart vür die veste:
vint ir die ungewarnt,
weiz got, sô gearnt
der bischolf allez daz,
daz er iu ze haz
hât getân in sînem zorn.
wirt vriesach verlorn,
daz überwindet er niht.
waz ob uns daz heil geschiht,
sît daz hûs ist liute laere,
sô daz der wizeneckaere
dâheime niht enist,
sô daz wir vinden einen list,
dâmit wir zuo der burc komen .>
dô der herzog het vernomen
disen rât unde die êre,
dô bât er si sêre,
daz ez belibe verholen
unde den liuten vor verstolen.
daz tete er umbe diu,
daz man niht warnte siu.
Cccv . dô ez âbent wart,
über den tûren sîne vart
der herruofaere gebôt,
daz nâch wîne unde nâch brôt
meniclich dô kaeme
unde ez zuo zwein tagen naeme,
unde daz man sich bereite,
ê daz ez inder teite,
sô solt man unbetrogen
dem bischolf nâch zogen
unde strîten mit im.
ûf mîn triwe ich daz nim,
ez tete dâ maneger sîn bîhte,
der ez sust vil lîhte
in die vasten hiet gelâzen.
vluochen unde verwâzen
den bischolf maneger begunde,
daz er sô vil krieges kunde,
dâ von man wâgen müest daz leben.
vil vîntschaft wurden dô vergeben,
die man noch het behalten.
die jungen zuo den alten
bereiten sich die selben nacht;
grôzer andâht
etlicher dô pflac.
ê daz ez inder wurde tac,
dô was der herzog ûf.
dô daz her kom ze hûf,
dô wart hêr ott von mêrenberc
geschicket über den berc,
der der nider tûr ist geheizen;
der solt nindert erbeizen,
unz daz vanstorf wurd besezzen.
hundert helde wol vermezzen
der selbe mit im vuorte,
mit den er dannen ruorte
îlende slage slags.
ez was reht des tags,
sô man begêt die liehtmesse.
umb daz geverte nieman wesse
datze vanstorf umb ein wort,
unz daz ir kirchganc wart gestôrt.
die bûren mit ir kerzen
die begunden scherzen
baz dann rehte wegereise:
si verstuonden sich etlicher vreise,
dô si vaste sâhen
die vürrennaere gâhen.
daz kom in ze gewin,
daz si kômen dâhin.
in wart kûm diu wîle,
daz si mit balder île
entwichen von der grûs
von der kirchen in daz hûs.
daz weter was sô kalt,
daz ez die helde balt
in die stuben treip:
dâ von in beleip
manic sac unde schrîn.
ie der man brâht daz sîn,
swâ er gewarheit weste,
in kirchen oder in veste.
iedoch genuzzen si des vrost,
sô daz si bereite kost
in den herbergen vunden,
swie übel in des gunden,
der si billicher waer gewesen.
nû wurden brieve gelesen
datz judenburc zehant,
die het der herzog dar gesant
über al den burgaeren,
daz si niht verbaeren,
si vüeren ouch vür vanstorf,
unde swes man dâr zuo bedarf,
dâ man burge mit bricht,
daz man algeriht
darnâch in die stete sant.
man brâhte dar zehant
zwô rutten unde ein blîden,
dâ von si muosten lîden
die besezzen unminne.
ouch heten si dort inne
ein antwerc veste,
dâmit si die geste
muoten underwîlen.
mit steinen unde mit pfîlen
werte sich swinde
daz besezzen gesinde.
wes si sich nû begên,
daz lâze wir gestên
unde sagen von dem ungemach,
der dô ergie ze vriesach.
Cccvi . dô dise der herzog het
her gesant, an der stet
huop ouch er sich
gegen vriesach den rehten strich
unde legt sich dâ nider
vür unde wider
umb die stat allenthalben.
heiden unde valben
hieten in kûm getân sô wê.
swie vil man weinte oder schrê,
in der stat die armen,
daz lie in niht erbarmen
der herzoge albreht.
in dûhte, daz er sîn het reht,
sô vil het er sîn gehôrt,
wie der bischolf het gestôrt
witiben unde weisen:
von sînen grôzen vreisen
was noch jaemerliche quâl,
die die sîn im enstal
vor nôtdurft begiengen.
wie siz âne viengen,
daz wil ich iu sagen.
in zwein ganzen tagen
muot man si harte niht,
unz man sich baz beriht
zdem sturme mit gerust.
der herzog sîner verlust
waer gerne komen zuo.
des dritten morgens vruo
wart des sturms begunnen.
ûf die burc dô entrunnen,
die dâ heten ze verliesen,
si begunnen verkiesen,
swaz si heten in der stat.
schiere man in hât
die mûr gewunnen an.
dô man des strîts began,
diu tor man ûf sluoc,
daz des volks genuoc
hin in geriten kam.
ieglicher dâ nam,
swaz im ze nemen tohte;
swer aber niht genemen mohte,
der zund an vor zorn.
dâ von wart vil verlorn,
daz nieman dâ wart ze nuz.
des bischolfes truz
man dâ lutzel vorhte:
swer dâ iht übels worhte
oder vröudiges iht machte,
der herzoge des lachte.
sîn rede diu was spaehe:
er wunschte, daz ez saehe
der bischolf von salzpurc,
ob als schôn als enspurc
Vriesach brinnen kunde.
kurz was im diu stunde,
daz er sich alsô râch.
maneger dô sprach,
dô man des êrsten kom dar,
swer dem hûse ze vâr
hin an het gegangen-
der bischolf het enphangen
schaden vil kreftigen,
ê daz die vluhtigen
ûz der stat hin ûf kaemen;
iedoch der herzog hiez gaemen,
ob man dem hûs iht möht getuon-
guoten vride unde suon
daz hûs vor allen vînden hât,
in solher vestenung ez stat.
diu maere lât iu kurzen.
die kneht begunden sturzen
manic schrîn unde kisten.
ob si der sluzzel vermisten,
des enahten si kleine:
hacken unde steine
wârn in dâr zuo behende.
diu stat an vieren ende
wart gezundet an.
die wîle unde si bran,
swer dâ wolde spehen,
der mohte wunder sehen,
waz man herûz brâht.
etlicher hundert slaht
in einem sacke truoc.
die ûf gewinne wâren kluoc,
die schuofen ir dinc wol.
etlichem zeinem kol
an dem halse bran der roc,
unz an den wirvelloc
sô bran manegem daz hâr,
sô verbran etlicher gar,
ê daz er laere
ûz dem hûse komen waere;
sô wart maneger ermurdert,
der sich wolde hân gefurdert,
daz er nâch gewin
zdem andern mâle lief hin in.
wer möhte daz allez gesagen,
wie gestochen unde geslagen
wart unde ouch geschozzen,
unde mit bluot vergozzen
manegen man dâ sach.
grôz was der ungemach,
den die vriesachaere liten,
het ir hêrre vermiten
die nôt unde die quâl,
die er pruoft im enstal,
sô waer ouch ditze lîht gespart.
dô vriesach zestôrt wart,
dô kêrt der herzoge wider
hinze vanstorf her nider
zuo den sînen, die dâ lâgen
unde des besezzes pflâgen.
die besezzen man harte müete.
dô was daz hûs in der güete,
daz ez ze sturme niht entohte-;
swaz man in sust getuon mohte
mit werfen unde mit schiezen,
des liez man sich niht verdriezen.
die innern heten den trôst,
si wurden schier erlôst
von dem bischolf,
wand von vanstorf hêr ruodolf
het in enpoten alsô,
daz si durch deheiner slahte drô
daz hûs gaeben dar:
si wurden vürwâr
kurzlich erledigt,
swaz man in dô predigt
unde in riet unde si bât,
daz si daz hûs gaeben drât,
dannoch tâten si sîn niht,
unz daz si die zuoversiht
der lôsung verlurn.
alrêrst si verkurn
den trôst, si in selben gâben,
si möhtenz hûs vor gehaben;
ab herzen liezen si daz,
wande des herzogen haz
gegen dem bischolf was sô starc,
er hete sichz vür tûsent marc
lâzen kosten oder mêre,
im müeste geschehen diu êre,
daz er wurde gerochen,
sô daz daz hûs wurd zebrochen.
der bischolf liupolt
tete, daz er tuon solt.
mit grôzer bete, der er pflac,
dem herzogen er an lac,
daz er in erhôrte
unde daz hûs niht zestôrte;
daz er bedaehte daz,
daz nie sô grôzer haz
noch urliuges bôr
waer gewesen hie enphor
zwischen den stîraeren
unde den salzpurgaeren,
daz von dem hûse iemen
umb einen bintriemen
schade waere geschehen.
des muost im mit jehen,
swaz man der guoten vant
hie ze stîre in dem lânt.
 <lât iuch der bete niht verdriezen!
ich wolde gerne geniezen,
daz ich iu gedienet hân
alles des, des ein man
mac gedien dem hêrren sîn.
ein vierteil ist mîn
des hûses, daz dâ stêt:
ob iwer râch ergêt,
daz ir daz hûs brechet,
sô sehet, waz ir rechet
an mînem bistum,
daz iwer êr unde vrum
hât geworben alweg.
sol in mîner pfleg
daz goteshûs dis êre
vliesen, daz muot mich sêre
unde wurd an êren gelezt,
ob ir mich sîn niht ergezt,
sô ir beste kunt .>
mit lachenden munt
unde mit schônen gelimph
zôch er die red in einen schimph
der herzog albreht.
er sprach: < ez ist reht,
daz ich als tiwer bouwe,
hêrre von seckouwe,
swâ ir des gert an mich.
ez muoz ie mîn gerich
über daz hûs ergên:
möht iwer teil gestên,
daz saehe ich vil gern.
ich mac des niht enpern,
ich gereche daz,
daz mir hât ze haz
getân der von salzpurge
an staeteneck unde an enspurge.
mugt ir darunder verliesen,
daz sult ir verkiesen,
wand des ergetze ich iuch wol,
als ich ze rehte tuon sol .>
maneger hande reden
ergie zwischen in bêden,
ez was aber unwende.
ez nam alsô ende,
als ich iu sagen wil.
Cccvii . drîer tage zil
die burcgrâven bâten,
si wolden sich berâten,
waz si möhten getuon.
in vride unde in suon
stuont ez die selben vrist.
si mohten deheinen list
under in ervinden,
dâmit si möhten überwinden
den, der in was gram.
manheit unde scham
riet in zden êren daz beste,
daz si an triwen waeren veste
an dem hûse gegen ir hêrren.
daz vrumt in an den êren.
den rât begunde widerstreben
diu vorhte, die si zuo dem leben
heten unde ûf den lîp.
wand der herzog dehein wîp
wolt lâzen her ûz.
swie gar an manheit knûz
mac gesîn denn ein man,
swenn in stêt schrîend an
vil wîbe unde kint,
daz macht in etewen sô blint,
daz er underwîlen tuot,
daz er sust wol behuot.
daz west der herzoge wol,
wand er was hôher witze vol.
die burcgrâven alle vier
berieten sich schier,
daz man den herzogen baete,
daz er sô wol taete,
daz er in hiez komen dar
ûz der geule hern dietmâr:
den erkanden si sô wîs,
daz er durch sînen prîs
riete wan daz beste,
daz er ze tuon weste.
daz tete der vürste gern,
wand er was in den êrn,
daz er in gerne sach
an sô getâner sprach.
der herzog den rîter hiez,
daz er des niht enliez,
er kaeme dar ze in
unde erfüere iren sin.
der selbe rîter wîs
durch sîner triwen prîs
unde nâch des herzogen bet
kom der rîter sâ zestet
zden burcgrâven in daz hûs.
unlânge heten si dâ pûs,
unz daz si in bâten
hern dietmâren râten,
waz in stüend ze tuon,
sît si vride noch suon
mit deheinen sinnen
möhten gewinnen,
si gaeben daz hûs ê.
 <ê wold ich selbe lîden wê,
daz ich iemen riet,
dâmit er von êren schiet;
ouch erkenn ich wol
mîns hêrren triu sô vol,
daz er ez niht verübel hât,
ob ich iu niht anders rât,
wan daz ich selben taete,
ob ich daz ungelucke haete
unde daz ez mugelich waere,
daz ich mînem hêrren ze gevaere
von einem vürsten sô vermezzen
datze brucke waer besezzen,
dâ ich sîn burcgrâf nû bin.
ê ich sîn hûs gaebe hin
über sînen willen,
ê liez ich mich villen
unde maneger marter noeten
unde in dem hûse toeten,
dâr zuo kint unde wîp.
wande swenn uns stirbt der lîp
unde sich des lebens tuot ab,
sô wirt all unser hab
geteilet in driu:
der sêle, sag ich iu,
underwindet sich der,
dem si gedienet hât her;
sô wirt nâch disem leben
der lîchnam gegeben
den wurmen zezzen;
zellen, wegen unde gemezzen
die vriunt daz guot beginnent sâ
sô belîbet uns hernâ
guot liunt, ob wir in haben erworben,
ê daz wir sîn erstorben.
mîn vriunden ich râten wolde,
daz ir ietweder lâzen solde
sînen kinden guotes mîn,
daz er belibe bî dem sîn,
sô daz er im erwurbe,
swenn er ersturbe,
daz man von schulden möht gesprechen:
vriunt, ir sult ez alsô zechen,
daz ir vil drât
tret in iwers vaters pfat:
der was ein biderb man,
wand im nie zeran
triun noch werder êren .>
die burcgrâven lêren
der rîter begunde
daz beste, daz er kunde;
unde doch alliu sîn meine
stuont wan ûf daz eine,
daz si der triwe wielten
unde daz hûs behielten,
unz daz ir bote wider kaeme
unde ab dem bischolfe vernaeme,
ob er in gaeb deheinen trôst,
daz si von im wurden erlôst
von dem besezze swaere.
wand der tiurist vanstorfaere,
Ruodolf der vrum,
der sît wart viztum
datze vriesach,
dâ sant der bischolf nâch,
als ir wol vor habt vernomen-
der waere sît gerne komen
zuo dem hûse wider;
vrechs herzen unde lider
was er gewislichen-
zuo dem ein bot gestrîchen
muoste nâch des ritters râte.
der erwarp in daz drâte
umb des bischolfs muot herten,
daz si sich vaste werten
die wîle unde si möhten;
swen si niht lenger töhten
ze wer deheine vrist,
daz si des lebens genist
swie si möhten erwurben:
ê daz si verdurben,
sô waere doch bezzer verkorn
daz hûs âne liut verlorn
denn daz hûs mit samt den liuten.
ich kan iu niht bediuten,
wie der bischolf klagte,
dô er daran verzagte,
daz er daz hûs iht möht erwern
unde ouch die liut ernern
vor des herzogen râch.
dem boten dem was gâch,
der dar von vanstorf wart gesant.
tac unde nacht er rant,
unz er her wider kam.
unde dô man vernam,
daz der bischolf was in riwen
umb die liut von sînen triwen,
die burcgrâven dô gemeine
balde unde niht seine
ir vriunde aber besanden,
swaz si der erkanden,
die dâ wâren zuo der zît.
daz lie der vürste âne nît,
swaz der sînen zuo in gienc.
Cccviii . nû hôret doch, wie
si ez viengen an.
em vride man in gewan
von dem vürsten über tac,
die wîl man vor dem hûse lac,
unde dâmit giengen si hin.
die besezzen bâten in
râten dô daz beste:
ir hêrre wol weste,
bischolf ruodolf der salzpurgaere,
daz daz hûs leider waere
niht in solhen güeten,
daz man ez möht behüeten
vor dem herzogen hêr.
 <wir sagen iu noch mê,>
sprâchen dise duo,
 <ir sult iuch rihten dâr zuo
unde sîn darüber vâhen:
grôzer schade ist iu nâhen,
des ir iuch niht mugt bewarn:
mîns hêrren meister gevarn
mit vil kluogem list
under der erden ist
vil nâhen unz an die gruntveste,
sô daz ir schiere geste
gewinnet dort inne,
oder man erbiut iu solhe minne,
dâ von diu mûr nider gêt.
ir hêrren, daz understet!>
die burcgrâven sprâchen dô:
 <unser hêrre hât uns sô
genaediclichen geschriben,
werd wir von vanstorf vertriben,
wir varn wol, swar wir wellen kêren,
unde belîben doch bî den êren
unde bî des bischolfs hulde,
sô daz uns deheiner schulde
nieman zîht daran .>
dô sprach aber der man,
den ich êdes nant:
 <ja ist vil wol bewant
diu verlust, die man hie siht!
unde swaz iu schade geschiht,
daz sol iuch niemer geriwen,
sît iuch an den triwen
dârumbe nieman mac gekrenken.
ab der rede niemer gewenken
wil ich beide spât unde vruo>.
die burcgrâven bâten duo,
daz si geruochten zogen
zuo dem herzogen,
unde ê si zuo im kaemen,
daz si zuo sich naemen
die hôhen hêrren alle gelîch
von stîre unde von ôsterrîch
unde den herzogen baeten,
daz er sîner staeten
gewonheit unde der alten
gnâden geruochte walten-
wand man weste daz wol,
daz er zornes nie sô vol
wart bî sînem leben,
swer sich im het ergeben,
swie leide er im het getân,
er het in bî dem leben gelân.
des râtes si begunden volgen.
swie sêr der herzog erbolgen
waer den in der veste,
wand er daz wol weste,
daz im daz hûs iht waere vor,
doch geruocht er sîn ôr
neigen zuo der bet,
die man im tete,
unde lie sich dâr zuo bringen,
daz er si lieze dingen
von dem hûse mit aller ir hab.
ein dinc vil des gelimphen gap,
daz die hern sô vaste bâten;
hôrt, warumbe si daz tâten:
des ligens si dâ verdrôz,
wand daz snêgevelle daz was grôz,
unde tiwer, swaz man haben solde.
dârumb ir iegelicher wolde
von der arbeit gerne rasten,
wand ez was in der vasten,
sô ein ieglich biderb man
sich gerne ziuhet dâ von,
daz er iht unbildes tuo.
dâ von triben si dâr zuo,
unz daz der herzog tete
nâch der hêrren bet.
Cccix . nû hôrt, wie des hûses ende was.
dô iegelicher dâ gelas
mit urloub unde mit minne
herûz, swaz er het dinne,
dâ was niht anders an,
dô zunt man daz geruste an,
dâmit die mûr undersezt wârn,
die man nû het undervarn.
unde dô daz viur bran ûf,
dô giengen ouch ze hûf
die mûr unde die vunf turn.
ob die salzpurgaer verlurn
an vanstorf als tiwer
als an enspurc der gehiwer,
der herzog ûz stîrlânt?
dô er zefuorte unde verswant
daz hûs, dâ er ist vor gelegen,
dô begund daz her allez vlêgen,
daz er dâ niht lenger bit:
ez waer ein kristenlicher sit
in der kristenheite wît,
daz ieglich mensche zuo der zît
solde got mê dienen.
nû stuont ouch gegen wienen
dem herzogen sîn gedanc,
wand ez was niht gar lânc,
ich waene kûme aht wochen
unz an die zît, ûf die was gesprochen
sîn hervart gegen ungern.
wand in begund ze hungern
ûf grâf yban mit râch,
dâ von er im liez wesen gâch
gegen ôsterrîch zehant.
dô teilte sîn miltiu hant
pfenninc, silber unde golt,
swer im hinz ungern dienen wolt.
Cccx . nû hôrt, wie degenlich
der hêr von ôsterrîch
zuo der hervart sich bereit.
von babenberc der unverzeit,
bischolf arnolt,
unde von seckou bischolf liupolt
zuo der vart bereiten sich;
von vrisingen bischolf emich
gelobte ouch die vart;
von pazzou bischolf wernhart
lie sich niht bevillen
durch des herzogen willen,
er bereite sich dâhin.
durch sîn witz unde durch sîn sin
des selben grâve houc pflac:
swâ der vürst mit her lac,
er hiet ungern sîn vergezzen.
datz heinburc was er gesezzen
zuo der zît mit hûse.
den ungern ze grûse
der herzog gewan
vunfzehen tûsent man
von sînen beiden lânden.
dâ liezen inz enplânden,
die deheiner wer kunden pflegen:
ungerne hieten die verlegen,
si hieten sich dâ lâzen schouwen.
dô man dem weter mocht getrouwen,
daz ez sich summerlichen stalt,
von ôsterrîch der vürste balt
legt sich mit kostlicher zer
ze velde mit sîner wer
datz traeskirchen des êrsten.
si dûhten sich die hêrsten,
die enzît zuo im kômen.
ich hân alsô vernomen,
daz er an sant marx tac
des êrsten ze velde lac.
er vuor aber schiere
ûf des velds riviere,
dâ diu lîtach vlôz.
dâ wart sîn her grôz
sô kostlich gespîset,
daz man in billich prîset
umb sô êrlich getât.
ûz der niwenstat
beruste man ir aller wegen.
wie lânge si dâ laegen,
daz belîbet unverdeit.
wol hundert wegen man bereit,
die diu geruste truogen,
dâ man mit wurfen kluogen
manic mûr sider
in ungern mit warf nider.
tumeraer, rutten unde manegen,
ebenhôch ûf siulen lângen
unde allez daz gerust,
daz man bedurft durch mûrbrust,
des vergaz man eines niht.
dô daz allez wart verriht,
des ein her bedarf,
dô vuor man vür mertînstorf.
die heten verdienet daz,
daz si der herzog besaz,
grâf michel unde grâf symon.
man tete in gedon
mit dem, daz dâr zuo tohte,
dâ man in mit schaden mohte,
mit werfen unde mit schiezen.
des lie sich niht verdriezen,
die dâr zuo geschaffen wârn.
durch die erden hiez man varn,
die zuo dem werke wârn geschriben;
katzen wurden getriben
hin an mit ebenhôhen:
dâ kunt sich nieman von enphlôhen,
in teten schaden âne mâzen
die schutzen, die dâ oben sâzen
ûf den selben bercfriden.
die innern ouch niht vermiten,
si werten sich swinde.
vil wîbe unde kinde
hin in nâmen den tôt.
si liten angest unde nôt
von grôzen steinen swaeren,
die mit bilden unde mit tumeraeren
wurden geworfen hin in.
diu vorhte noch dehein ungewin
brâht die ungrischen helde guot
von menlichem muot:
si wâren staet unde unverzagt,
wand in vürwâr was gesagt,
si wurden schiere dâ erlôst,
in kaeme grâf yban ze trôst,
der laege mit samenunge.
ûf die selben hoffenunge
an hôhem lobe hel
grâf symon unde grâf michel
dester vrecher wâren.
si kunden wol gebâren
ze sô getânen sorgen:
âbent unde den morgen
vant man si bî der wer.
dô der herzog mit her
ûf der unger schaden lac
unz an den einleften tac,
nû het al sîn maht
grâf yban zeinander brâht.
dâ was ouch mit im
bischolf peter von vezprim,
ez wâren ouch bî im dâ
grâf herke unde grâf niclâ,
die man im ze bruoder zalte.
grâf yban trahte unde stalte
darûf allen sînen sin,
swenn er kaeme dâhin,
dâ die tiutschen geste
laegen vor der veste,
unde er gebârte dem gelîch,
daz er gewislich
mit in wolde vehten,
sô begunde sich gerehten
daz her allez zuo dem strît,
sô daz ir deheiner zuo der zît
vor dem hûse belib;
swenn er si sus hin vertrib
mit solher schalkeit,
sô het er sich bereit
mit ungern unde mit valben,
die solden anderthalben
in daz her dâ rennen,
zerhacken unde verbrennen,
swaz man dâ gerustes sach,
dâ von er kunftigen ungemach
vorhte noch enphâhen.
nû hiez er balde gâhen
sîne vürrennaere
an die vüeteraere,
die von dem her riten.
darnâch unlânge wart gebiten,
daz er mit schocken grôz
ein velt, daz ê was blôz,
gar allezsamt bedahte.
dô von der selben brahte
in dem her wart vernomen,
grâf yban waer ze velde komen
niht wan durch strîtens willen,
des lie sich nieman bevillen,
er îlte vür den andern dar.
ez waeren liute worden bar
beidiu hutten unde gezelt,
waer der sin niht vermelt,
ûf den ez grâf yban tete:
dô erkanden sâ zestet
sînen argen list,
die dâ sô manege vrist
mit im heten gewandelt.
 <herr, ir wert missehandelt>,
zdem herzogen sprâchen si;
 <grâf yban unde alle die,
die er ze velde hât brâht,
den ist vehtens ungedâht;
ir meinung ist anders niht,
denn ob daz kaeme von geschiht,
daz laer wurden die hutten,
sô begunden uns zerutten
dise antwerc guot,
die liht in einer huot
hinder uns sint geleit
unde die helde unverzeit,
die noch sint in dem hûse .>
durch warnung diser grûse
der marschalc von ôsterrîch
gebôt den hêrren algelîch,
daz nieman rite von dem her,
er schüefe solhe wer
in die herberge,
daz der unger kerge
deheinen vrum naemen.
Cccxi . nû hôret, welch ze velde kaemen
des êrsten an die unger:
ein helt vrecher unde junger,
her rüeger von telesprunnen,
unde der helt wol versunnen,
sîn vater her pernolt,
der manegen prîs hât geholt,
den er het bejagt
ab den ungern, als man sagt.
ouch hôrt ich, daz dâ wâren
von valkenberc die maeren,
ouch was dâ niht seine
her ott von liehtensteine
unde der von hâkenberg alsam.
ich mac ir aller nam
sunderlichen niht gezellen,
die mit manheit unde mit ellen
die unger habten ûf,
unz daz der grôze hûf
von dem herzogen kom geriten.
in sô getânen siten,
als die liezen sehen sich,
von vrîsingen bischolf emich
unde von babenberc bischolf arnolt-
harte wênic verdolt
an sînem lîbe solich platten,
als dise zwêne an hâten,
sant ruopreht unde sant corbian,
die manegen heidenischen man
mit dem wâfen irer zungen
von irem unreht betwungen
ze kristen gelouben
ân brennen unde ân rouben.
mich dunkt in mînem sinne,
daz die drî küneginne,
die den grôzen recken,
Vasoldes bruoder ecken,
nâch dem bernaere sanden,
liezen in niht enplânden,
daz si ûf sîne wâfenkleit
heten solhen vlîz geleit
als dise pfaffen zwên.
man mohte wol verstên,
swer die helde balt
als rîchlichen gestalt,
verwapent unde verzimiert,
unde mit decken geziert
sach diu irn ravît,
daz in zuo der zît
den beiden helden guot
was ze vehten muot.
ûf mîn triwe ich daz nim,
waer an den bischolf von vezprim
komen bischolf arnolt
mit sînem kolben, den er holt,
ez waere von in dô
gedisputieret wol alsô
ûz der kunste von salerne,
daz ich ungerne
het genomen den gewin,
sô daz ich zwischen in
mediator gewesen waere.
daz velt, daz ê was laere,
daz wart mit liuten bedect.
swâ gegen der sunnen sich enplect
der glast von den helmen,
daz brehent durch den melmen,
daz die unger des wânden,
die von tiutschen lânden
waeren allesamt geladen
ûf grâf ybanes schaden.
die unger kurzlich erfunden,
daz si niht geschaffen kunden
gegen dem herzogen
unde daz si waeren betrogen
an irem vürsatze starc.
daz in der herzog was ze karc,
daz kuren si daran,
daz sô manic werder man
gegen in komen was ze velde.
nû kom in diu melde
von ir spehe unde daz maere,
daz der dehein missunge waere
vor dem hûse in dem her:
der herzog gaeb noch strîtes wer
vunf tûsent ungern volliclich,
er taet ouch nindert dem gelîch,
daz er dârumb iht weste,
ob deheiner slahte geste
ûf dem velde waeren.
von den selben maeren
grâf yban wart betoubet
unde senftes muots beroubet,
dô er gehôrte unde gesach,
daz er deheinen ungemach
dem herzogen möht erbieten.
dô muost er sich nieten
sehens, daz im tete wê,
daz die bluomen unde der klê
unde ouch daz grüene gras,
als breit daz velt was,
daz ê der tiutschen was laere,
daz der darûf sô vil nû waere,
daz von ir geverte,
daz velt wart sô herte
zeinem tennen gemacht.
dô vorht er geswacht
werden von in.
im riet sîn selbes sin,
daz er warnte sich.
vil balde kêrt er hinder sich;
durch daz er iht wurd entsneut,
die sînen er streut
ûf daz velt nâch der breit.
die tiutschen wâren bereit
unde hieten gern gesprengt,
hiete man in sîn verhengt.
von stubenberc her uolrich
gebârte wol dem gelîch,
hiet man in sîn niht erwant,
er hiet aleine gerant,
dâ er die unger sach halten,
solher manheit kund er walten.
dô gebôt der marschalc sêre,
al die des herzogen êre
unde sîn vrum schaffen wolden,
daz die durch niht solden
den ungern nâch rîten.
in den selben zîten
dô si gegen einander hielten,
die dâ manheit wielten
unde wol kunden schiezen,
die liezen sich es niht verdriezen,
si kômen her geriten
den zwein scharn enmitten
unde pflâgen solher kurzwîle,
dâ von man die pfîle
mit zangen muoste ziehen
ûz houbten unde ûz diehen
unde swâ man si schiuzt hin.
vil tôten vuorte man dô hin,
die den lîp darunder.
vil schiere die tiutschen kurn,
daz ein bote vuor dâher
von den ungern, der
dem wol gelîche tete,
daz er gerne vride het;
unde als schier er des gert,
dô wart er sîn gewert.
der bote was ein man,
den der grâf yban
ellichen ze senden pflac,
Peter der wahtelsac
sô was er genant.
grâf yban het in gesant
zuo dem herzogen:
den het er gern betrogen,
wand er wânt sich vristen
mit sînen argen listen.
dô hôrt man den vürsten jehen,
er wolt deheinen boten sehen,
den grâf yban sande dar.
dô des der bote wart gewar,
der bât dô heimelich
die râtgeben alle gelîch,
daz si durch sîns hêrren willen
sich liezen niht bevillen,
si wurben mit vlîze daz,
daz der herzog sînen haz
in einen vride setzen lieze:
swaz man grâf yban hieze
unde alle sîne brüeder tuon,
dâmit si ze ganzer suon
unde ze vriuntschaft kaemen,
daz si sich daz an naemen,
daz wurd in alsô behalten.
die man des râtes sach walten
zuo der selben stunde,
die sprâchen mit gelîchem munde,
ez waere nû ze spât,
ir wîsung unde ir rât
waere im enwiht:
der herzog liez sich niht
mit deheinen gedingen
von dem geverte bringen,
des er het gedâht.
dâmit der bote gâht
hin, dâ die ungerischen spân
hielten ûf dem plân
unde die tiutschen gegen in.
dô sich deheines gewin
die unger versâhen,
dô begunden si gâhen,
swaz si mohten gevarn,
von dannen si komen wârn.
daz was nâch mittentage schiere.
si hielten ûf der riviere,
unz diu sunne was gesigen.
ob si dâ liezen ligen,
die darnâch heten geworben,
daz si wâren verdorben?
nein, si vuortens ir strâze.
ez was wol in der mâze,
daz sich der tac enden wolt.
dâ von der bischolf arnolt
unde ouch die andern hêrren,
die man mit grôzen êren
des tages halten sach,
die zogten an ir gemach.
dô der ander tac erschein,
der herzog wart des enein,
daz er den besezzen
hiez dester baz mezzen
ungemach unde arbeit.
dem herzogen man seit,
ob er wolde werben
nâch der unger verderben
unde gelegen ir geuden
unde ob er si an vröuden
wolde beschatzen,
sô sold er die katzen
heizen bringen an den graben;
ob er die burc wolde haben
unde werden ir nâchgebûr,
sô sold er die mûr
in den grunt heizen brechen.
daz sich der vürste rechen
wolt mit solher wer,
daz wart in dem her
ein gemeine spel.
grâf symon unde grâf michel,
dô si daz gefrieschen,
zehant si rât ieschen,
sunderlich datz den hêrren,
den si deheiner êren
mohten getrouwen:
wand grâf michel het ein vrouwen
geborn von ôsterrîch.
die rieten alle gelîch,
möht man inz daran bringen,
daz man si lieze dingen
von der vest herab
mit der varunden hab,
daz si daz naemen vür guot.
wand des herzogen muot
waer alsô gestalt,
daz in der winder kalt
dâ von trîben müeste,
er macht die hofstat wüeste,
ûf der dâ lac daz hûs.
maneger hande grûs
begund man in vor zellen;
swie gar si wârn bî ellen
unde bî menlichen witzen,
si muosten entsitzen
maneger unsaelde slac,
der in obe lac:
ez was ein michel tadel,
daz si liten zadel
an trinken unde an ezzen;
daz si wurden besezzen,
dâfür heten si ez niht.
dâ von si wâren unverriht
ze solhen sorgen beliben.
ouch was in getriben
die ebenhôch alsô nâhen,
daz die vînde hin in sâhen
allez ir gelaeze,
man trunke oder aeze.
spâte oder vruo
sô schôz man in zuo
unde liez in deheinen geberc.
ouch heten si diu antwerc
vil nâhen ze leide brâht:
diu wurfen tac unde nacht
grôze stein vil swaere,
unde die tumeraere-
daz ist ein werc alsô getân,
daz man selten dâfür kan
gezimmern noch gemûren,
daz dâfür mug getûren-
mit den alsô was geworben,
daz dâ von was verdorben
liut unde rosse vil,
die zuo dem selben zil
dem tôde wurden gegeben;
unde die noch wâren bî dem leben,
den tete sô wê der gesmach,
daz si dâ von vil nâch
verloren heten den lîp.
beidiu man unde wîp
klagten den ungemach.
diu vunftiu sache, die man sach,
dâ grâf michel unde grâf symon
heten verzagt von,
daz was der untrôst,
daz si niht het erlôst
mit sîner helfe grâf yban-
der alsô von dan
ân alle tât was gescheiden-
als er den grâven beiden
dicke vor gehiez,
als er si in haz stiez
gegen dem herzogen.
dô si sô wârn betrogen,
dô bedâhten si sich balt,
swaz si von tûfers der alt
unde ander hêrren tuon hiezen,
daz si daz niht enliezen,
si beliben daran veste,
daz waere in daz beste.
ich sag iu, wie ez ende nam.
vil kûme man des überkam
den vürsten von ôsterrîch,
daz er taet sô genaediclich,
alle die in dem hûse wârn,
daz er die lieze varn
nâch ir selbes muote
mit ir varndem guote,
ez waer grôz oder kleine;
niur spîse aleine,
diu muoste dâ belîben.
sus liez er tragen unde trîben,
die daz hûs rûmen solden,
von dannen, swaz si wolden.
dô die des bereit wârn,
dô hiez der herzog dar varn
sîner liut wol vierzic man,
die solden dâ bestân,
daz si des hûses pflaegen
unde ûf die liute, die dâ laegen,
wurfen mit antwerken grôz.
dô diu hofstat wart blôz,
nû hôret, waz der vürste tuo.
des andern morgens vil vruo,
des maentages in den tagen,
sô man diu kriuze siht tragen
umb daz heil der kristenheit,
dô was der herzog bereit
unde vuor vür sant margreten.
die selben unger heten,
dô grâf yban inz erloubt,
in ôsterrîche vil geroubt
unde begangen manege ungenuht,
dâ von si nû swaere zuht
von dem vürsten hie muosen lîden.
katzen, ebenhôch unde blîden
het man schier gerihtet ûf
unde warf dâmit ze hûf
manic dach unde want.
die turne wurden entrant,
daz man derdurch sach.
die estrîch man zebrach,
die die liute solden schirmen.
nieman mohte gehirmen
vor des herzogen zorn.
si wâren alle verlorn
unde heten ouch verlorn daz leben,
hieten si sich niht ergeben.
dem herzogen tete ande,
daz in sînem lânde
sô grôzer schade geschach;
dâ von im diu râch
lac in dem gehurne.
daz er die vesten turne
in der burc ze mertînstorf
mit steinen sô gar zewarf,
daz vorhte man sô sêre
datz ungern iemer mêre,
swelich ende er kêrt.
nû wart der unger gelêrt,
der sant margreten wielt,
swâ er sich lenger enthielt,
daz waer ûf sîn verderben;
er solde balde werben,
wie er des dinges ab kaeme:
ob der von ôsterrîche naeme
ûf sîn genâd daz hûs,
daz sold er âne pûs
antwurten al zehant.
der besezzen grâve sant
nâch den, der er getrût geniezen,
daz si sich besprechen liezen;
die kômen dar durch sînen willen.
mit swiu er möhte gestillen
des herzogen unmuot,
swaz im dâr zuo waere guot
unde ouch vorderlich,
des bât er si alle gelîch,
daz si im dâr zuo gaeben rât.
dô sagten si im drât,
dâ waere niht anders an,
der vürste kaeme niht von dan,
er müest daz hûs haben inne;
daz er in sînem sinne
vil eben daz betraht,
ob er pflaege solher maht,
daz er des möht genesen;
möht aber des niht enwesen,
daz er denne volgt ir êre,
ê des schaden wurde mêre,
sô kaem er der sach enzît ab.
ob sich ieman sô wol gehab
unde sî hôhes muotes,
der von sô vil guotes
unde von hôhen êren scheiden sol?
ich waen, ez tuo nieman wol.
alsô was ouch dem selben grâven,
dô er muoste draven
unde dem vürsten muoste neigen
unde von allem sînen eigen,
daz si inder heten,
von der burc von sant margreten
als balde muoste scheiden.
ez wart zwischen in beiden
ûf einen kurzen tac geret,
dârinne der grâve tete,
swes der vürst niht wold enpern.
ob er ez tete ungern,
sô muost ez doch alsô sîn:
swaz von spîse unde von wîn
in der burc was zuo der zît,
daz beleip âne strît
allezsamt dârinne;
daz ander er mit minne
vuort, swar in sîn wille truoc.
von ôsterrîch der vürste kluoc
des hûses sich underwant
unde antwurt ez zehant
einem helde kecken,
Vridrîchen dem kriuzpecken,
unde beleip selp dennoch über nacht.
des morgens mit aller maht
vuorens gegen eckendorf,
dâ iegelich herr entwarf
sîn rinc, als er in haben wolte.
zehant man die wegen holte,
die diu geruste truogen.
manegen meister kluogen
het er dâr zuo gewunnen.
die wâren sô versunnen,
ê si von heime wârn
ûf die reise gevarn,
dô muoste man in des jehen,
daz si ez heten sô besehen,
daz wol hundert wegen last
ein nagel niht gebrast,
ez waer dâ volliclich.
umb daz der vürste rîch
volle herberg het.
an der selben stet
sô daz her kom ze hûf,
sô wâren ouch diu werc ûf
bereitet unde geriht,
sô daz si sûmte niht,
si wurben des vürsten êre.
des enkulten vil sêre
die eckendorfaere.
nû hôrt, von wiu daz waere,
daz ir ungelucke wart sô snel.
ez was ein turn sinewel
sô hôch, vest unde starc.
der meister der was karc.
der in hete gedect:
ein dach darûf was gestrect
von schinteln vest unde dicke,
ouch sach man dâ ze blicke
vunf knoph unde als vil bogen,
ouch het daz dach überzogen
hûs unde wer allezsamt.
dâ von si wurden ouch verdamt,
als ich iu nû bescheiden wil.
an dem êrsten zil,
dô man vür daz hûs kam,
ein meister daz ûz nam
an der gelegenheite dirre sach,
swaz man wurfe ûf daz dach,
daz möht niht gâhes ab gewalzen
von den manicvalten valzen;
die daz dach ûf im het.
der meister sazte an der stet
eine rutten an den berc,
dahinder ein antwerc.
der meister weste wol,
wand er was liste vol,
daz in wazzer waere tiwer.
von swebel ein viwer
warf er hin ûf mit der rutten,
daz begunde sich schutten
unde breiten ûf daz dach.
vil schiere man gesach,
daz der louc ûf gienc
unde daz daz dach viwer vie.
dô des wurden inne,
die dâ wârn dort inne,
daz si wâren an gezunt,
an der selben stunt
huoben si ze retten an,
unde dâ daz viwer bran,
dâ wolden si daz dach ûf brechen.
daz begunde an in rechen,
der des antwerkes pflac.
der warf, dâ daz viwer lac,
daz dâ nieman mocht gestên.
dô begund daz viwer ûf ze gên
ie baz unde ie baz.
dô si ersâhen daz,
daz dem viwer nieman möht erwern,
dô trûten si sich niht ernern
wan daz si ez brinnen liezen
unde daz gewelbe verstiezen
mit einer tür îsnîn.
jâmer unde pîn
die dort inne liten.
ruofen unde bitten
an den selben stunden
her ûz si begunden,
daz man ez durch got taete
unde den herzogen baete,
daz er âne underwint
doch diu wîp unde diu kint
her ûz des viwers rôste
von dem tôd erlôste.
daran sach man in strengen
unde wolt sîn niht verhengen.
er sprach: < ez muoz alsô wesen,
daz man ir deheinen lâz genesen.
daz sol dârumb geschehen,
daz die unger sehen,
ob uns iht waere liep,
swen si als die diep
an stricken habent gefuort
wîp unde kint gesnuort
zôstrîch ûz dem lânde.
den schaden unde die schande
wil ich hiut an in rechen>.
daz mocht er wol gesprechen
den liuten ze hôren;
sold aber ûz der engel kôren
got senden einen man,
dâ alliu tugent laege an,
guot vride unde barmunge,
sô möht der werde junge
niemer verbezzert sîn:
daz wart an manegem manne schîn,
dem er nâch grôzer schulde
widergap sîn hulde.
dem tete ouch dâ gelîche
der herzog von ôsterrîche;
diu wîp er ungern het ersterbt
unde diu kint verderbt,
doch wold er si schrecken.
die mûre hiez er krecken
unde den turn undergraben.
er wolde niht ûf gehaben,
er wurf in ûf die liute nider.
dô erbât man in sider,
daz er lie doch genesen,
swaz dârinne mohte wesen
wîbe unde kinde;
daz ander ingesinde
dort inne muost belîben.
dô zalte man von wîben
vier unde vunfzic herab,
den man urloup gap
von dannen ze varn;
der kint wol drîzic wârn,
diu man vuort von dan,
unde ein kappelân.
swaz aber der manne was,
der selben deheiner genas,
er muoste sich vür tôt geben.
man lie ir lutzel leben,
wand man si zehant
her zôsterrîche sant
unde teilte si den steten,
die si beswârt heten
mit maneger hande ungemach;
die selben liez er râch
umb ir schulde nemen
unde si mit rehte überkemen
nâch dem lântsit.
dâ muotvagt er mit
den steten allen gemein.
darnâch der vürste wart enein,
daz er den turn nider liez
unde gar wüesten hiez,
swaz zuo der veste gehôrte.
dô man daz gar zestôrte
unde daz der turn kom ze hûf,
dô brach der hêrre ûf.
dô vuor er gesliht
vür koboltstorf die geriht
unde legte sich dâ nider.
unlânc habt sich daz wider:
si vorhten des vürsten gaehe
unde daz in niht geschaehe
als den von eckendorf,
den man die mûre nider warf
unde die liute vienc
unde datz ôsterrîch erhienc;
si vorhten, in geschaech alsam,
si westen wol, daz in gram
die burgaer von der niwenstat
waeren umb ir missetât.
si enmohten kummers niht gedoln,
dô si hin in sâhen boln
die grôzen steine swaere,
si dûhte, daz in bezzer waere,
si behielten daz leben.
daz si daz hûs wolden geben,
des vereinten si sich dô
unde enputen alsô
dem vürsten von ôsterrîch,
wold er si genaediclich
von der veste lâzen dingen
unde si vürbaz bringen
in vrid unde in geleit.
daz wart in unverseit.
nû riet man dem herzogen,
die wîl er wolde zogen
in ungern den strich
ûf die vînt vür sich,
sô waer im daz beste,
swaz er der veste,
die der strâze waern gelegen,
gewinnen solt ze sînen pflegen,
sô möht er dester baz
vor der unger haz
daz her algelîch
gespîsen von ôstrîch,
die wîl er wolde dâ ligen.
dâ von beliben unverzigen
von koboltstorfe die burcgrâven,
die lie man dô von dannen draven
mit alliu diu unde si heten.
niht anders heten si gebeten.
dâmit vuoren si dâhin.
der herzog nam daz hûs in,
als er ez behalten wolt.
von emerberge hern perhtolt
antwurt er ez sâ.
der kom von êrste dâ
in die geheime des vürsten.
daz er waer in den getursten,
daz liez er schînen dô.
der herzog der was vrô,
daz ez im sô eben gienc.
dô sich der ander tac an vie,
dô vuor der vürste ziere
mit maneger baniere
vür rechenz ûf daz velt.
manic hêrlich gezelt
wart dâ ûf geslagen.
unlânge si dâ lâgen,
daz der grâf yban
bât mâge unde man
versuochen ir geluc,
ob si deheinen tuc
den tiutschen möhten erzeigen.
dâ von er vil der veigen
under den sînen gewan:
swâ si die sînen kômen an,
dâ wâren si verzert.
unde sô gar unerwert
die unger wâren des jâres,
swaz in hazzes unde vâres
hie enphor was geschehen,
sô wart niemêr gesehen,
daz in sô sêre misselunge
unde daz in ungern betwunge
dehein vürste sô manic burc
sam albreht der vürste kurc,
der ôsterrîch des lândes wielt.
wie lânge im sich vor hielt
Rechenz, daz wil ich iu sagen.
in den êrsten aht tagen,
dô man dâfür kom gevarn,
die besezzen gar vrech wârn,
wand si heten guoten trôst,
daz si wurden erlôst
von grâf heinrîches suon.
dô er des niht mocht getuon,
dô dûhte si daz beste,
si gaeben die veste
von ôsterrîche dem herzogen,
si waeren anders unbetrogen
verdorben an dem lîbe.
mit kinden unde mit wîbe
dingten si dâ von.
dô daz wart getân,
dô antwurt der von ôsterrîch
von stubenberge hern uolrich
die burc in sîn gewalt.
ûf alle manheit balt
was der selbe man.
dâmit der vürst vuor dan
vür die burc ze sliunic.
in angest unde in sorgen ric
brâht er die unger dâ,
wand er saz in sô nâhe,
daz si erschrâken dâ von.
ouch tete man in sô gedon
mit rutten unde mit blîden,
daz si sîn niht mohten erlîden
unde niht lenger vertragen.
dô si begunden verzagen,
si sanden nâch dem tûfersaere,
daz er in guot waere
unde dem herzogen riet,
daz er si von dem hûse schiet
mit etlichen êren.
der begunde kêren
an den vürsten solhe bet,
daz er gnâde an in tete
unde lie si varen von dem hûse.
er antwurte die selben klûse
hern heinrich von stubenberc.
noch heten ir geberc
die unger ze pinkavelde,
des kom dem herzogen melde,
ûf einer kirchen werlich.
dar zogt der vürste rîch
unde brach si gar darnider.
vür unde wider
rûmt er von dem weg,
swaz in ir pfleg
die unger heten veste,
die er im schedlich weste,
dâ begund er âne sûmen
im unde den sînen vor rûmen.
deheine sich des erwert,
der solich guot waer beschert
von velsen noch von murc.
ein hûs heizt altenburc,
bî prespurc vil nâhen,
dar begunde gâhen
der herzog von ôsterrîch
unde besaz daz vil gewalticlich
den ungern ze leide.
ein senfte ougenweide
dem vürsten machten duo
eins morgens vil vruo
von walsê die zieren:
mit ir banieren,
sô si beste kunden,
her vür si sich begunden
zeinem sturme machen
mit allen den sachen,
die man dâr zuo sol nutzen.
wol zwei tûsent schutzen
het der herzog dâ,
die kômen ouch sâ,
dô man des sturms began.
nieman hab argen wân,
daz mir der rede sî ze vil,
die ich iezunt tuon wil.
ez wart zuo der wîle
sô manic tûsent pfîle
ûf in die wer gesant,
daz als breit als ein hant
ein stat dâ was nindert laere;
dâ von diu wer wart sô swaere,
daz si sich al mit alle
vil nâch ergap dem valle
unde daz vor der schutzen haz
nieman mohte vürbaz
ûf der wer gewesen.
nû trûtens anders niht genesen
noch sich dem tôde vor gehaben,
wan daz si sich ê ergâben.
der vürste schuof mit der veste,
swaz in dûhte daz beste
nâch der raete sîner mân,
als mit den andern was getân,
die er vor gewunnen het.
nû kom mit grôzer bet
die hêrren alle gelîch,
die dâ wârn von ôsterrîch,
an den edelen herzogen,
daz er geruochte heim zogen
wider gegen wienen,
daz woldens umb in dienen;
unde taete er des niht,
sô sold er wizzen die sliht,
si wurden überladen
mit sô kreftigem schaden,
den si niht lânge überwunden.
manegen vrum si begunden
her vür zellen unde sagen,
swenne si ze rehten tagen
zir gesind hin heim niht kaemen,
wie grôzen schaden si des naemen,
ob si niht solden wesen
dâheim bî ir wîn lesen.
den herzogen verdrôz,
dô ir bete wart sô grôz,
daz er si heim varn liez:
er bat si, daz si den geniez
durch sînen willen verkurn,
unde swaz si verlurn
dâheime oder anderswâ,
ob si bî im beliben dâ,
daz wold in der vürste balt
vergelten zwivalt
unde wolt si des gewis machen,
mit swie getânen sachen
si darüber gerten.
die hern in des niht gewerten:
dâ wâren sumelich,
die durch in williclich
heten verkorn,
swaz si heten verlorn
dâheime oder anderswâ;
sô wâren etliche dâ,
die des niht wolden enpern,
der vürste müeste si gewern
urloubes heim ze varn.
dâr zuo sach man in gebârn
blûclich âne mâzen,
daz er solde lâzen
sîn vînde underwegen,
den er sus was ob gelegen
datz ungern in dem lânt.
vil schiere dô er vant
unde nam ein guoten sit,
dâ wart gesenftet mit
sîn zorniger muot,
der dûht nâch ungenâden guot
Albrehten den vürsten kluoc:
dô er mit deheiner gefuoc
si dâr zuo möht getrîben,
daz si wolden belîben,
dô nam er ir aller triwe,
swen si in genaemen daz niwe
an wîne unde an korn,
daz von in belibe unverborn,
si vüeren mit im hin wider.
daz gelobten si unde wart ouch sider
von in schône geleist.
dô der herzog allermeist
datz ungern het überwunden,
daz was zuo den stunden,
die man heizt sunnewenden
nû sach man volenden
den vürsten von hôher art
die êrsten hervart,
diu des jâres geschach;
wand vil kurzlich darnâch
dô hervert er mêre.
von sô getâner êre
hân ich lânc niht vernomen,
daz ie si bekomen
dehein herzog von ôsterrîch,
daz er sô gewalticlich
hab zwir gehervert:
diu êre was beschert
Albrehten dem werden vürsten,
den man in den getursten
ie sach unde vant.
ûz der ungerlânt
vuor er vrôlich
heim gen ôsterrîch.
dâ entwalt er die wîle,
unz daz mit balder île
den hêrren aber kom in
des niwen jârs gewin
an wîn unde an getreide.
den ungern ze leide,
als ich sîn ê hân gedâht,
ein her er zesamme brâht,
daz was ehtic unde starc.
von der stîrmarc
vlizzen sich die hêrren
vaste sîner êren,
wie si im kaemen alsô,
daz er ir kunfte wurde vrô.
ouch wart niht verhabt,
von admunt der abt
teilte milticlich
des guot von ôsterrîch
in stîre, swer ez nemen wolt.
manic tûsent marc wart versolt
den hern unde den lântliuten:
ich mac iu niht bediuten,
wie ernst dem herzogen waere.
herzog meinhart der kernaere,
als er billich solde tuon,
herzog heinrich sînen suon
im ze helf dô sant
mit manegem wîgant,
die manheit wâren vol,
von kernden unde von tyrol.
im half ouch zuo der zît
von gurke bischolf hertnît
unde von ortenburge grâf meinhart.
daz diu gegend wurd bewart,
schuof der von ôsterrîch,
daz von hiunburc grâf uolrich
datz knuttelvelde laege
unde der gegenden pflaege.
wand ir habt wol gehôrt,
wie sich von êrst enpôrt
der kriec manicvalt,
des manic man enkalt
an lîbe unde an guot,
dô der helt vruot,
herzog albreht von ôsterrîch,
urliugt sô herticlich
gegen hêrren ruodolf.
der salzpurgaere bischolf,
der ein man was unervorht:
daz der iht arges worht
die wîle in dem lânde,
dârumbe man her sande
den lângen kappellaere,
daz er ze huote waere
in dem enstal,
die wîl der unger quâl
werte unde diu vreise,
die an der êrsten reise
der herzog in ungern tete;
die muosten nû zestet
die andern reise alle varn,
wand der herzog unde der bischolf wârn
mit einem vride verphliht,
daz man hie ze stîre niht
sorgte umb deheiner slaht.
dâ von wart groezer diu maht,
die von stîre mit im dan
brâht des lândes houbtman,
von admunde der abt.
als ir ê gehôret habt,
diu zît nû komen was,
daz der herzog zesamme las
sîn her, mit den er varen wolt:
von babenberc bischolf arnolt
unde von pazzou bischolf wernhart,
die beliben die andern vart,
sô beleip nieman mê;
die im gedienet heten ê,
die vuoren mit im anderstunt.
mir ist alsô gemachet kunt,
der herzog vuor sîne strâze
wol an der zît in der mâze,
daz er an sant michels tac
vür guns kom unde dâ lac.
er tete, des er sich het vermezzen:
von im wart besezzen
beidiu hûs unde stat.
der herzoge bât,
swer im guotes gunde,
daz man trahte unde erfunde,
daz den vînden schedlich waere.
welt ir urliuges maere
hôren, daz wil ich iu sagen.
Cccxii . grâf yban begund verzagen,
daz er sînen vesten
vor den tiutschen gesten
deheinen vride geschaffen möhte.
dô gedâht er, waz im töhte.
er vereinte sich des drâte
mit sîner brüeder râte,
sît er deheine wer
gegen des herzogen her
möht gehaben dâ niht,
daz er sich darûf riht,
swâ er die vüeteraer an kaeme,
daz er den zehant naeme
beidiu lîp unde guot.
grâf yban der ungemuot
tete als im gerâten was,
er vrîte vuoter unde gras
als verre als er kunde.
nû hôrt, wes er begunde.
dô der herzog râch sîn haz,
sô daz er guns besaz,
an einem suntag daz geschach.
des naehsten maentags darnâch
vunf hundert schiltkneht man vermiste,
ân der man niht ahte wiste,
die het der grâf yban
des lebens ab getân;
sô was der âne zal,
die zuo dem selben mâl
vuoz unde hant verlurn.
die kernaere kurn
den meisten schaden zuo der stunt,
wand in wâren unkunt
die stîge unde die strâzen.
ob si sich sîn dâmit mâzen?
nein zwâre, si enteten:
des sich vereinet heten,
daz triben si sêre;
ie mêre unde ie mêre
hôrt man in dem her klagen,
waz man kummer müeste tragen
von grâf ybans zorn.
swen hundert kneht wurden verlorn,
daz dûht si ein genâd;
der ungefüege schad,
den der grâf yban
von des herzogen man
des jâres het genomen,
des muost er ze râche komen
an den armen schiltknehten,
von den ouch manic vehten
an dem vüetern geschach,
daz die unger hernâch
von schulden muosten jehen,
si heten unheiles gesehen
die ôsterrîchaere.
nû geswîge wir der maere
unde sagen bediute,
wie der herzog unde sîn liute
des dinges begunnen
unde wie si gewunnen
Guns die guoten veste,
der vürst an manheit veste,
dô der gelegen hât
einlef tage vor der stat,
dô hiez er mit sinnen
eines sturms beginnen.
der geschach nâch sînem willen.
nieman lie sich bevillen,
dâmit man êre solt bejagen;
solde ich deheinen zagen
sundern nû her dan,
daz müest ich tuon nâch wân,
wand ir deheiner dâ was.
swelch unger gern genas,
der vlôch enzît in daz hûs,
dâ man den pumer unde den sûs
von den tiutschen hôrte,
der sich huop unde enpôrte,
dô sich daz her ûf regte
unde ze sturme wegte.
ez was ze sehen lustsam,
dô ie der her dort her kam
under sîner baniere
mit manegem helde ziere,
die al gewâpent wâren.
die unger enwesten, wie gebâren,
dô man sô vil hin an truoc
tartschen unde leiter kluoc,
dâmit ie der man
wolt stîgen hin an.
dô si den êrsten ersâhen,
dô begunden si gâhen
in die burc, man unde wîp,
durch behalten den lîp.
die dâ wâren houbtman,
die dûht, ez waere baz getân,
daz si die burc behielten,
sît si der kreft niht wielten,
dâmit diu stat wurd erwert;
wand si wâren unernert,
al die der herzog ie besaz.
wan daz machte daz,
daz si sich der stat bewâgen.
si begunden trîben unde tragen
ires guotes daz beste
mit in in die veste.
die in die burc mohten niht,
die giengen algeriht
unde entsluzzen diu tor
den, die dâ wâren hie vor,
daz si kaemen hin in.
si wurben nâch gewin,
als gewonheit ist.
in einer kurzen vrist
wart diu stat des guotes laere.
swie vil der ungenâden waere,
die die schiltkneht liten
vor vorhten, swen si riten
nâch vuoter unde nâch gras,
diu andâht vür was.
ez was ir meiste pîn,
daz si die kasten unde die schrîn
elliu laer dâ vunden.
vor zorne si an zunden,
daz si niht ze nemen heten.
swie sêr der herzog het gebeten,
daz man die stat niht verbrant,
sô was ez doch unerwant:
die des êrsten hin in kômen,
von den wart vil genomen,
die aber sich versûmten dâ,
daz si kômen hin nâhe,
der vînde stat wart verlorn,
dâmit si râchen iren zorn
an den ungern mit dem brant.
nieman ist sô gewis erkant,
der dâr zuo iht tug,
der daz volc geziehen mug,
daz schiltkneht geheizen ist.
der herzog in kurzer vrist
darnâch unde er die stat gewan,
dô hiez er an daz hûs hin an
trîben alle die geriht,
dâmit man enwiht
machet erkêr unde mûr:
er wart ein sûr nâchgebûr
den, die dâ wâren besezzen.
von in wart ouch niht vergezzen,
swaz biderb liute an gehôrt:
wart hie ûf enpôrt,
dâmit man in wolde tratzen,
antwerc, ebenhôch unde katzen,
sô machten si dort inne
von ir list unde von ir sinne
ein anderz her enkegen,
dâmit man si sach pflegen
wîslicher wer.
der herzog het in sînem her
meister genuoc,
die sinnic wârn unde kluoc,
die trahten tac unde nacht
mit aller irer maht,
wie si gewunnen daz hûs.
den ungern ze grûs,
swaz si katzen mohten gehaben,
die triben si unz an den graben,
dârinne was wazzer tief.
eines nachtes man verslief,
als man noch die müeden ruowen siht,
daz die unger heten geriht
ûf daz wazzer einen vlôz,
darûf si mit listen grôz
lîse unde gar munder
vuoren hin under,
dâ man si wolde hân gelezt:
wand in den graben was gesezt
almitten ein schrag,
darûf mit einem orte lac
ein katze hulzîn,
diu mocht niht baz geworht sîn,
wand swâ daz holz sich enplect,
dâ was si gedect
mit rinderhiuten sô gar,
daz ir niht arges gewar.
dehein gebreste was daran
an alliu diu unde man
von solhem werke bedarf.
swaz man von oben darûf warf
viwer unde grôz antwercsteine,
daz enschate harte kleine,
sô veste was si unde sô guot.
dô die unger vruot
heten ersehen daz,
daz daz geruste vor ir haz
sicher was beliben
unde ân irn danc was getriben
ûf den graben wol enmitten,
nû kômen si mit kargen siten,
als ich iu vor hin geseit,
unde heten nur bereit,
dâmit si von unden
die katzen an zunden,
daz si hôhes louges bran.
nû ersach ez ein man:
swie der niht geruofet het,
sô waer diu katze sâ zestet
verbrunnen al mit alle.
nû kom daz volc mit schalle,
dâ von diu katze wart erlescht.
gerne hieten si gedrescht
ûf die anzundaere:
si râmten ir mit gevaere
mit werfen unde mit schiezen.
hin sach man si vliezen.
arm man sol niht traege sîn,
daz sprichwort wart dâ wol schîn,
wand si wâren dô sô snel,
daz si des lîbes vel
brâhten hin âne meil.
dô zurnt der herzog ein teil,
doch liez er schiere dâvan,
sît ez ân schaden was ergân,
unde wart wider wolgemuot.
dô schuof er bezzer huot
dem werk unde dem geruste allen:
swem diu huote mocht gevallen,
er waere rîter oder kneht,
daz was unwendic unde sleht,
er muost huoten sîn zît.
daz wart leider sît
al ze sûr unde ze bitter
an einem êrbaeren rîter,
von rakerspurge hern alhôch-
swaz ze manheit gezôch,
daran was er unverdrozzen:
in der katzen wart er erschozzen,
dô er ir mit huote pflac,
daz er an dem selben tac
dâ von lac tôt.
michel wart diu nôt,
die die besezzen muosten lîden.
tumeraer, rutten unde blîden
unde swaz man dâr zuo bedarf-
ab der mûre man in warf
wer unde die erkere,
daz sich darûf nieman mêre
von schuzzen mocht enthalten.
nâch gewonheit der alten
der herzog wolde aber gebârn:
in die burc hiez er varn
unden durch die erden,
swie vil man den werden
des bewîste unde beriht,
daz sîn möht geschehen niht
von dem wazzer grôz,
daz dâ in dem graben vlôz.
Cccxiii . dô der herzog het ersehen,
daz des niht mocht geschehen,
dô wold er sich anders rechen.
wie er die mûr möht zebrechen,
des heten sîne meister goum:
si hiezen wurken einen boum,
der was grôz unde lânc,
starc unde niht kranc;
nâch lêr der meister wîsen
wart er beslagen mit îsen
unde an dem orte über al
mit wehsem eckel unde stal,
daz geschach durch den geniez,
swâ man dâmit an stiez
mit kraft, dâ viel diu mûr nider.
dâgegen vunden si herwider
ein werc, daz was spaehe:
gerten starc unde zaehe.
dâ von si ein hurde vlâhten,
drîvalt dâmit si bedahten
die mûr, sô man daran wolt stôzen;
an starken seilen grôzen
die hurde si herab hiengen,
darûf si die stôz enphiengen,
die man wold an die mûr tuon.
dô hiez künec ruodolfs suon
wurken eine sichel,
diu was scharf unde michel;
in ein guote stange,
michel unde lânge,
diu sichel was gescheft,
dâmit man mit kreft
daz seil ab snîden solde,
daz die hurd herab holte.
nû waz hulfe daz,
dâmit der herzog sînen haz
an den ungern volfuorte,
ob ich daz allez ruorte
mit getiht? daz ist als mê verdigt.
gewalt witzen an gesigt,
daz sprichwort wart bewaeret dâ.
ie nâher unde nâhe
der vürste kom dem hûse zuo.
er trahte spâte unde vruo,
wie im des niht zerunne,
daz er die burc gewunne
über houbet an den ungern.
von durste unde von hungern
was in dem hûs ein grôz gebreste.
der herzog des ein teil weste,
dârumbe was er dester strenger.
dô die unger niht lenger
bî dem hûse mohten belîben,
dô hiezen si brieve schrîben
dem grâven irem hern yban
unde enputen im daran,
daz er vürwâr weste,
si möhten bî der veste
lenger belîben niht,
daz er sich darnâch riht;
si teten im kunt albediute,
wold er sîn êrbaere liute
mit samt der burge niht verliesen,
sô müest er einen sin kiesen,
dâmit er den vürsten überkaeme,
daz ers ûf gnâde naeme;
unde swâ er des niht entaete,
daz er denne gewis haete,
er wurde überladen
mit sô kreftigem schaden,
die liute, die er dâ verlur,
daz er die niemer mê verkur;
wand der herzog in sînem zorn
het sich tiwer versworn
des vürsatzes unde muotes,
im müeste lîp unde guotes
mit einander zerinnen,
er müest die burc gewinnen
über houbt unde ân ir danc.
grâf yban wart an vröuden kranc,
dô er diu maere gefriesch.
datz sînen vriunden er iesch
wîsung unde guote êre,
wie er sîn zuht unde sîn êre
behalten möht unde sîne triwe.
er müeste maneger riwe
iemer werden gesehen,
solde im dehein leit geschehen
an den, die dâ wârn besezzen.
hin unde her wart gemezzen,
waz im waere daz beste.
doch erfunden si ze leste,
daz grâf yban heimlich
wurb an des rât von ôsterrîch,
daz si rieten ir hêrren
ûz dem lânde kêren
unde daz er sich liez gezemen
daz hûs ûf sîn gnâde nemen
unde die liute vrî liez.
ob in grâf yban iht gehiez
dârumbe dehein râtmieten?
daz sol mir got verbieten,
daz ich des zîch ieman.
ich wil mich anders niht verstân,
wan daz den hêrren was leit,
daz die besezzen umb ir vrumikeit
solden dâ verderben.
si begunden werben
an den herzogen wîs,
daz er sîn hôhen prîs
unde sîne tugent mêrte,
sô daz er got êrte
an den kinden unde an den vrouwen:
an den mannen man müest schouwen
jâmer unde herzenleit
von smerzen unde von arbeit,
den si tegelichen liten.
der von tugentlichen siten
nie getrat noch geschiet,
herzog albreht sich beriet
unde jach, er wolt des volgen;
swie sêr er was erbolgen
den ungern in der klûse,
doch wold er von dem hûse
wîp unde kint lâzen gân,
alsô daz die man
beliben dort inne,
im zerunne denn der sinne,
an den wolde er sich rechen.
 <herr, ir sult iuch baz besprechen,>
die hêrren sprâchen aber sâ;
 <ez ist der künec ladizlâ,
als wir vürwâr haben vernomen,
niulich her zuo komen
von sibenburgen sô nâhen,
daz sagent uns, die in dâ sâhen,
er lig von uns kûm zehen raste.
ouch wizze wir wol, daz im vaste
die unger gênt zuo
beide spât unde vruo
unde bittent in mit vlîze,
daz er vor solhem itwîze
behüete sich unde sîn lânt.
ez sî schade unde schant
Ungern dem kunicrîch,
daz ein herzog gewalticlich
mit her dârinne sî gelegen
unde in solhes gewaltes pflegen
burg unde stete hab besezzen.
künec welâ der vermezzen
unde sîn vater künec andrê,
die des rîches pflâgen ê
mit vil grôzen êrn,
die heten vil ungern
gestatet solher tât,
wie er ius erloubt halt hât.
sô machent si in lîht unstaete.
valscher werk unde valscher raete
die unger habent sô vil,
daz ez nieman ûf ein zil
mac erahten noch erzeln.
hêrre, wir weln
unser triwe enpinden.
dô wir von wîbe unde von kinden
vuoren mit iu dâher in,
beidiu vluste unde gewin
des bewâge wir uns gar.
dâ von nemet selbe war,
waz iu sî nutze oder guot:
gewint der künec valschen muot
durch der unger bete gegen iu,
hêrre, sô tuont siu
mit aller irer maht
in tage unde in nacht
dâher einen ruc.
ob ein ungrischer tuc
von dem künec an iu ergêt
durch der hôhen unger bet,
als si dicke hânt getân,
des wellent si dehein laster hân,
si zellent ez vür einen list.
ouch wizzet hêrre, daz uns ist
unser ligen hie ze swaere,
wande die vüeteraere
mugen ninder von dem her
wan mit sô getâner wer,
als sich der man erwern mac.
ez ergêt manic tac,
daz diu pfert niht anders leben
wan des loubs ab den wînreben.
herr, ûf unser wârheit,
sô habe wir gereit
unde kuntlichen geaht,
die knehte, die man her brâht,
die sint mê denn halp verlorn.
dâ von lât ez âne zorn,
daz man iu ze diser stunt
machet genzlichen kunt,
waz iwer her hât
gebrestens unde unrât:
ein ieglich man ist hie vrô,
swenne im sîn kneht ein strô,
velwische bringt unde saher.
ie baz unde ie nâher
gêt herzuo der winder,
diu pfert sint hie ninder,
diu als ê die lenge tugen,
wande si niht vürbaz mugen
âne vuoter nû geleben.
her, den rât, den wir iu geben,
den vervâhet uns in guote
unde nemt selp in iwerm muote
an den sachen ûz die wârheit .>
swaz si heten im geseit,
daz was allez wâr.
dem herzogen noch mê gewar,
des man im niht mocht gesagen.
der herzog begunde klagen
den, die im dâ heimlich wârn,
daz man im riete ze varn
sô gâhes ûz dem lânde.
zabt heinrîchen er sande,
dem getrût er harte wol,
als ein hêrre billich sol
dem, der in mit triwen meint.
dem klagt er unde bescheint
sînen ungemach.
der abt wîslich sprach:
 <her, merket mînen sin.
ir wizt wol, daz ich bin
ein pfaff unde ein begeben man,
unde swaz ich iu gedienet hân
mit sô getânen reisen,
swâ man witiben unde weisen
greinigt unde pînet,
als hie ze gunse schînet,
dâ tuon ich wider mîn reht.
dâ von wizzet sleht,
daz mir ze râten iu niht vüegt;
wande swâ iu niht genüegt,
daz iu mîn dienest ist bereit,
zwâre, her, daz ist mir leit
unde bin sîn ungewon:
wande riet ich iu dâ von,
hêrre, sô möhtet ir
arcwân haben gegen mir,
ich taet ez ûf zaghaften sin,
dârumb daz ich ein pfaffe bin.
sold ich denn mit râte trîben
die lenge hie ze belîben,
daz waer den hêrren von mir swaere.
grâve houc der tûfersaere
ist sô sinne rîche
unde manic her von ôstrîche,
daz ir mîn wol rât habt
ze disem râte>, sprach der abt.
den wîsen unde den wolgezogen,
von ôsterrîche den herzogen
sach man dem gelîch gebârn,
als er niht wolt von dannen varn
noch daz naem ûf die gnâde sîn.
daz tete er allez ûf den sin,
daz er dâmit wolde wizzen,
welich hêrren sich vlizzen
sînen willen trîben
unde dâ bî im belîben.
daz marct er gar tougen.
dô ervant er an grâf hougen,
des man in heimlichen zêch,
daz daz offenbâr gedêch,
daz er grâf ybanes guot
durch sînen gîtigen muot
dârumbe het genomen,
daz er den vürsten sold überkomen,
des er sich mehtic het gesezt.
er wart an êren gelezt,
wand dô er des innen wart,
daz er niht mohte an die vart
mit deheinen dingen
den herzogen bringen
durch grâf ybanes vrum,
einen siechtum
zôch er sich an
unde hiez sich von dan
vüern ûf einer rospâr.
dâmit der herzoge gar
kom des dinges an ein ende.
dô was er sô behende,
daz er im der wîle nam:
was er im hezzic unde gram,
daz lie er die wîle ligen.
des er die hêrren het verzigen,
des bâten si zdem anderm mâle,
daz er bedaeht der armen quâle,
die in dem hûse kummer liten.
nû lie sich erbitten
der vürste valsches vrî,
daz er die messenî
von dem hûse ledic seit,
alsô daz si im albereit
unde ân allez sûmen
daz hûs solden rûmen.
ouch sold ie der man
niht anders vüern von dan,
wan daz dâr zuo getöhte,
daz er getragen möhte,
unde sîniu pfert dâr zuo.
des andern morgens vruo,
dô daz dinc bestaetigt wart,
dô huop sich an die vart
diu kummerhafte diet.
nû hôret, wie diu vurder schiet.
Cccxiv . dô man die porten entslôz
mit einer klage grôz,
die si legten an ir lîp,
wol aht hundert bare wîp
man herûz zalt,
an der varbe unde gestalt
kôs man gebrestens meil.
der kinde was ein michel teil,
diu si vuorten mit in.
darnâch die man giengen hin,
die wâren dem gelîch gevar,
daz si niht harnasch bar
die wîle wâren gewesen.
ieglich het ûz gelesen
den besten harnasch sîn:
mit guoten halspergen drîn
sach man manegen dâ gên,
sô het etlicher zwên;
doch sach man dâ deheinen,
er het ze minnist einen.
dô man si zalt besunder,
dô nam des michel wunder
alle, die si sâhen hie,
wâ si sich heten ie
vor den antwercwurfen behuot,
dâmit man si sô sêre muot
beidiu tac unde nacht.
des volkes, des man niht enaht,
des was âne mâzen vil.
an ir gewarheit zil
geleites man in gert.
des wurden si gewert.
dô diu burc wart laere,
dem emerbergaere
dem enphalch man die veste guot:
daz si mit im waer wol behuot,
des bedûhte wol den herzogen,
wand er was unbetrogen
an alliu unde er ie pflac.
an aller heiligen tac
gap man im daz hûs.
dô het er niht lenger pûs
ûf ungrischem ertrîch,
unz daz er ordenlich
die burc al verriht,
daz si gebrestens heten niht.
Cccxv . dô der helt versunnen
die vordern reis het gewunnen
gen ôstrîch er dô kêrte.
dâmit er vröuden mêrte
dem her allem gemeine.
snel unde niht seine
was im der vuoz von dan ze varn.
die knehte, die noch wârn
vor den ungern bestanden,
die liezen inz enplânden
unde râchen sich vil tiwer:
mit swerten unde mit viwer
teten si den ungern leit.
dô der herzog an sîn gewarheit
unde die hêrren kâmen,
urloup dâ nâmen
die hêrren unde vuoren dan.
der herzog als ein wîs man
vlîziclich mit in sich lezt;
daz si wurden ergezt,
swaz si dâ heten verlorn,
des wart dâ niht verborn,
der herzog lobt ez in.
dâmit zogtens hin,
von dannen der man komen was.
der jârzît man las,
daz der was hin ergangen,
sît krists geburt wart an gevangen,
tûsent jâr unde zwei hundert
unde sehs unde achzic ûz besundert.
Cccxvi . der herzog vrôlichen lebte,
wande swer im widerstrebte,
der genôz des niht vil.
darnâch in kurzem zil
seit man dem tûfersaere,
wie grôz gegen im waere
des herzogen arcwân.
dâ wold er sich nemen van
unde kom gegen wienen.
die man im ê sach dienen,
die kêrten im den rucke zuo
unde gedâhten in: < du kumst ze vruo!
man biete dîn hie wol rât.
westu, wie dîn dinc stât,
du kaemest her ze wienen niht .>
der tûfersaer gienc algeriht,
dâ er den herzogen vant.
der kêrte sich von im zehant
unde hiez im machen kunt,
er wolt sîn vür die stunt
in sînem lând enpern.
grâf houc sprach: < ich west gern,
mit wiu ich daz verworht het>.
des antwurt im an der stet
der hofmeister schôn;
er sprach: < ist daz der lôn
mînes hern unde mîner vroun,
daz si iuch ûz des tôds presoun,
dârinne ir geleget wart
von dem herzogen meinhart,
dâ ir müestet sîn erstorben
unde von hunger verdorben-
waer iu von dannen niht geholfen
von künec ruodolfen,
der iuch herûz erbât?
gewislich sô hât
mîn her von ôsterrîch
iu gar ze guotlich
dâr zuo getân,
daz ir dem grâven yban
heimlich traget solhe gunst,
daz ir in mit iwer kunst
unde mit iwern listen
gerne woldet vristen.
nâmt ir dârumb sîn guot,
dô wârt ir übels gemuot.
ez mac iuch wol riwen,
daz mîn her sîner triwen
gegen iu niht genozzen hât.
mîns hêrren will ist, daz ir drât
zuo der etsch vart wider heim.
künec ottacker von bêheim
hiet iuz niht alsô vertragen:
zwên hêrren von im tôt lâgen
von semlichen schulden,
die muosten daz dulden,
daz ers in einem turne tôt.
die dâ liten dise nôt,
daz was des mîssouwaere vater,
unde einen suppan hât er,
hiez her benesch von merhaeren
man seit, daz si brüeder waeren,
er unde her milot.
ez ist mîns hern gebot,
daz ir vür dise zît
zôsterrîch iht lenger sît .>
grâf hougen den tûfersaere
dûhte diu rede swaere.
zdem herzogen wold er gên,
ob er ez möht understên;
dô wold er in niht sehen.
er sprach: < mir ist hie geschehen
als etlichem noch mêre.
der mir ûf mîn êre
deheine sache solde legen,
der solt mich hôren hin enkegen
unde ob dehein schuld ûf mir belib,
sô waer zît, daz man mich vertrib
unêrlich ûz dem lânde.
sô getâniu schande,
als man mich hie wil legen an,
zwâre, der enhân
ich niht verdient umb mînen hêrren.
ich pflig dâheim noch solher êren
daz ich unverdorben bin:
laet man mich datz eppan in,
sô wirt mîn noch rât.
zwâr, mîn hêrre hât
sîn prîs an mir geminnert:
hiet ich in iht geinnert
mîner unschulde,
sô hete mir sîn hulde
dennoch guot zît verseit.
her hofmeister, mir ist leit
diu smaehe unde diu schande,
daz ir mich von lânde
habt geurloubt;
dem herzogen waer wol erloubt,
daz er ez selp getân het,
wand nâch eins hôhen kuniges bet
ich dâher kam.
er solt mich diser scham
durch mîne vriunde hân erlâzen
unde solde mich mîn strâzen
ûz sînes lândes kreizen
selp varen heizen,
sô waer der schade halber hin.
her hofmeister, ich bin
hôher grâven genôz:
ich sag iu daz blôz,
umb daz er mir hât getân,
daz er noch manegen hôhen man
dârumbe mac verliesen
unde solhen schaden kiesen,
der im wirt vil swaere .>
dô der herzog diu maere
vernam, daz er im dreut,
alrêrst wart er entsneut.
im hiez der herzog sagen,
er wolt sîn niht vertragen,
daz er dâ taete lenger twâl.
gegen heinburc ze tal
muost er balde îlen,
in vil kurzen wîlen
sich sîne strâze heben.
sîn gebot wart im gegeben,
daz er vüer vil drât
unde an deheiner stat
zwô nacht niht belib.
daz man in alsô trib,
des was er etwenn ungewon.
man tete im sô gedon
ze varen sîne vart,
daz er vor zorn kranc wart,
sô daz in muoste tragen
sîn hangunder wagen,
der gienc sanft unde seine.
des guotes des was kleine,
daz im der herzog gap mit.
ob er iht gebrestens lit
vor armuot? nein er, zwâr.
er het alliu diu jâr
unde er des râtes pflac,
sô wol gefullet sînen sac,
daz er in oben kûm verbant.
geleites gert er durch daz lânt,
des wart er gewert.
sâ zestunt er hin kêrt.
ich hân der zal niht vernomen,
in welher zît er sî komen
zder etsch an sîn gemach,
wan kurzlichen darnâch
kômen her maere,
daz dem tûfersaere
waere bî einer nacht
sô gar zerunnen der maht,
daz man in tôten hete vunden.
die sînen niht enkunden
wizzen, wie im waer geschehen.
nieman wart gesehen
datz ôsterrîche, der in klagt,
dô sîn tôt wart gesagt.
Cccxvii . ich hân nû lânc verdeit,
daz ich niht hân geseit,
wie gewalticlich
künec ruodolf daz rîch
ordent unde verrihte.
er ebent unde slihte,
swaz er verworrens vant
umb den rîn unde swâbenlânt,
daz macht er allez sleht,
wand daz ist des rîches reht.
nû kom in kurzem zil
grôzer klage vil
von überlestiger swaere,
die klagten vrîburgaere.
des ist nieman betôrt,
diu stat unde swaz dâr zuo gehôrt,
gehôrt mit der eigenschaft
hinz kyburc zuo der grâfschaft,
diu sîniu kint an erbet.
die het vil nâch verderbet
mit maneger hande ungemach
ein grâve, den man sach
in vil nâhen sitzen bî.
ich sag iu, wer er sî,
daz ir in erkennet:
von savei ist er genennet.
er pfliget grôzer sterke
an dem welhischem gemerke.
bî vrîburg in kurzem zil
hât er guoter stete vil,
der mir ein teil ist kunt.
diu eine heizt roymunt,
unde petterlingen, diu stat veste,
die ahte man vür die beste,
die man inder vindet dâ;
unde ein stat heizt gomnâ,
swenn er gedenket an der güete
sô kan in von ungemüete
diu selbe stat wol bringen;
ein stat heizt lobsingen,
diu tuot in armuot bar.
mit maneger hande vâr
beswârt er si envollen,
vor unrehten zollen
wold er si niht vrî lâzen,
er roubt si ûf den strâzen
unde begienc an in unprîs.
in maneger hande wîs
schiet er si von irem guot.
der künec wart ungemuot,
doch tete er als ein wîs man,
den grâven habt er an
mit maneger manunge,
daz er vor solher beswaerunge
die vrîburgaere vrî liez.
vür einen kleinen geniez
sold in wol gezemen
sîn vurderunge nemen,
die er im gerne taete,
ob erz vür liep haete.
er hiez im alsô sagen,
er wolt daz noch vertragen,
daz ot er besaehe,
daz sîn niht mê geschaehe.
Cccxviii . diu manung unde diu bet,
die der künec dem grâven tete,
lutzel in vervie.
wand unlâng ergie,
daz er den vrîburgaeren
mit maneger hant beswaeren
tete aber alsam ê,
als er in het getân wê
zehant der künec ruodolf
von lôsen den bischolf
sant zuo dem grâven an der zît,
wand daz selbe bistum lît
in des selben grâven gebiete.
in hiez der künec, daz er riete
dem grâven von savei daz,
daz er die sînen vürbaz
erlieze schaden unde smaehe,
unde swâ des niht geschaehe,
sô sold er daz wizzen,
daz ez im wurd verwizzen
niun in sîn selbes lânde
mit schaden unde mit schande,
die er dâ müeste lîden.
ob er niht wolt vermîden
daz rîche ze beswâren,
sô müest er sîn varen
nâch der urteil slihte.
die im erteilt daz gerihte.
swaz im der künec des enpôt,
daz wac er vür ein ringe nôt.
dem bischolf antwurt er alsô,
er waere groezer drô
dicke wol genesen,
sô sicher wânde er des wesen,
daz in der künec dâheim iht suochte.
er vernihte unde unruochte,
swie vil im botschaft kom dar.
daz leit der künec vierthalp jâr.
dô wold erz lenger niht vertragen,
er hiez dem grâven widersagen
des rîches vurderung unde hulde
umbe sô getâne schulde,
als er gegen dem künec het.
der künec besamte sich zestet
mit vürsten, grâven unde vrîen,
der künec hiez hervart schrîen
von savei ûf den grâven;
sîn boten sach man draven
über al zuo den steten,
die im williclichen teten
helf unde guoten rât.
sîn boten sand er drât
gen vrîburc sînem amtman:
dem wart kunt getân,
daz er niht lenger beite,
sô daz er dem künec bereite,
swaz ein her bedorfte spîse.
der amtman was wîse,
der von mackenberg er hiez.
der künec in pflegen liez
unde maht im undertân,
allez daz er mocht gehân
ze vrîburg in der hêrschaft.
nâch des kunigs botschaft
sîn wille wart ervolt:
swaz der von mackenberge solt
unde swaz im ze tuon tohte,
daz tete er, sô er beste mohte,
sô kec was er unde sô vrumic
unde dârumb het in der künec
gesetzet unde gehebt enpor,
wand er was ein gebûre vor.
Cccxix . die rede lâze wir nû stân.
dô der künec sîne man
unde daz her zesamme brâhte,
gegen vrîburg er dô gâhte.
ob si iht lenger dâ laegen?
nein zwâre, si heten ir wegen
mit kost geladen alle.
dô vuor daz her mit schalle
vür peterling die geriht;
des liez der künec sich wenden niht,
die selben stat er besaz.
swaz ein man durch haz
gen sînen vînden tuon sol,
daz kunt der künec allez wol.
allez daz gerust,
daz man durch mûrbrust
erziuget an solher stet,
der künec des genuoc het.
unde dô daz kom ze hûf,
dô riht man vor der stat ûf
manic blîde swaere
unde manegen tumeraere,
dâmit man hin in warf.
swes ein her bedarf,
daz muoste man vür peterlingen
von vrîburg allez dar bringen.
diu stat was sô veste,
daz si der vremden geste
zornes wol genas.
vil sêre muot den künec daz.
er âne wîgte si vil,
ouch hiez er ze manegem zil
versuochen unde besehen,
ob ein sturm möht geschehen.
daz was ot unvervenclich.
man sagt dem künec waerlich,
daz er niht hete sturmes wân,
er möht dâ vliesen einen man,
den er niemer mê verklagte.
swaz man im dâ von sagte,
des west er zehenstunt mêre:
im bedorfte nieman deheine êre
ûf urliuge geben;
man aht bî sînem leben,
daz man zuo den stunden
ninder hete vunden
sô guoten urliuges man:
daz het er dicke schînen lâzen
gegen sînen widerwinden,
bî den er sich sô liez vinden,
daz si vorhte gegen im hieten.
die im den sturm widerrieten,
den begund er des volgen,
swie sêr er was erbolgen
dem grâven unde den sînen,
doch liez er dô schînen
triwe, die man daran kos,
daz er die liut ungerne vlos,
wand er si dâ niht wolde wâgen.
ich hôrte alsô sagen,
daz er sô lânge laege dâ,
unz daz man verre noch nâhe
weder kost noch vuoter vant.
ouch het man sô vil gesant
von vrîburc spîse her,
daz si ir niht heten mê.
des wart dâ grôz der gebreste.
nû vereint der künec sich ze leste,
daz er enphalch die besezzen
von heierlôhe dem vermezzen
unde dem ellensrîchen
von nurnberc burcgrâf vriderîchen
unde swaz dâ bischolfe wârn,
die bât er bewarn
sîn êre unde die ir;
er kaem her wider schier.
daz gelobten im die bischolf.
nû gebôt der künec ruodolf,
swer gerne an den woldan rit,
daz der niht lenger bit,
denne daz der tac erschin,
sô wold er dâhin
rîten einen woldan.
als schier daz kunt wart getân,
dô wart meniclich vrô.
hin reit der künec dô
mit ellenthaften muot.
ûf des selben grâven guot
unz gegen lôsen er reit
den strich lânc unde breit.
si nâmen dâ sô vil,
daz ich vürwâr sagen wil,
daz in lânger zît
nâhen noch wît
nie wart geriten noch getân
ein sô schedlicher woldan,
als der dem grâven was.
man treip zesam unde las
mê denne genuoc:
manic schiltkneht dô truoc,
der sîn pfert het überladen,
daz er sîn dâ gewan schaden
an der ahsel unde am rucke;
manic boesiu brucke,
diu noch wol gestanden waere,
von überiger swaere
gienc under in darnider.
swâ si wurden müeder lider,
dâ lie sich niht bevillen
der künec durch iren willen,
er legt sich nider unde bit,
unz daz hinzuo gerit
diu diet, diu sich het überladen.
der künec kleite einen schaden
unde gebârt, als er wolt toben,
daz im sô manic satel was zekloben
under des grâven guot.
doch liez er den unmuot
vil schierer, denn der grâve tete.
der künec lac an der stet
unz an den dritten tac.
unde die wîl er dâ lac
in hôhem muot unde siten,
dô kom zim geriten
ein vrouwe schoen unde balt;
ze swester man si zalt
von lôsen dem bischolf.
si bât den künec ruodolf,
daz er ir gnâde haete
unde ir an irem guot niht taete,
wand jenes was ir eigen.
dô hiez der künec im zeigen,
swaz si gehôrte an,
wand er was ein man,
der vrouwen liep het
unde durch ir willen tete,
swaz in was liep.
er was der minne ein diep
gewesen in der jugent;
ich waen, unde waer er inder mugent
gewesen an dem lîbe,
er het dâ ab dem wîbe
erworben sînes herzen gir,
sô wol erbôt imz diu zier.
dô geschach im als noch manegem tuot:
diu werc mohten im den muot
an ir niht volbringen,
des muost im misselingen
an der vröuden spil.
solch ungeluck bringt vil
daz alter, als si sagent,
die sîn erkantnus tragent.
nû lâz wir daz belîben,
sîn ist unnôt ze schrîben.
wie lânc si dâ beliben?
getragen unde getriben
wart sô vil zdem her,
daz si kostlicher zer
mit solhem vollen pflâgen
die wîle si dâ lâgen.
ûf vunf tûsent marc
wart der schade starc
gerechent mit der wârheit
von dem woldan, den dâ reit
der künec ûf des grâven schaden.
daz her wart geladen
mit hôhem muot unde vröuden,
schallen unde geuden
die schiltknehte begunnen;
sô vil heten si gewunnen,
daz ez maneger kûm behielt.
der künec besezzes wielt,
daz ez nie wart zebrochen,
wol sehs unde drîzic wochen.
dô kom ein winder sô strenger,
daz man vor vroste niht lenger
mohte dâ belîben.
daz begund den künec von dannen trîben.
doch ê er schiet von dem lânde,
mit roube unde mit brande
tete er dem grâven sô wê,
daz im sît noch ê
sô grôzer schade nie geschach.
der künec kêrt an sîn gemach
gegen vrîburc her wider.
ouch vuor er sider
den rîn her zetal.
urloup gap er über al
den müeden ze varn,
von dann si komen wârn.
der wec was in linder.
künec ruodolf den winder
ze wirzpurc vertreip,
wand er dâ beleip
unz an des meien zît.
dô het er niht lenger bît,
er besamt sich schiere.
künec ruodolf der viere
klagt den vürsten gemeine,
daz der von helfensteine
wider in unde daz rîch
dem von savei helfelich
hete gelegt zuo
beide spât unde vruo
mit helfe unde mit rât.
dârumb er die vürsten bât,
daz si daz hulfen rechen.
ân lângez besprechen
dem künec gelobt wart
ze varn die hervart.
unde dô diu zît komen was,
daz man den pferden gras
ûf dem velde mocht gehân,
dô huop sich der künec dan.
ein burc besaz er zehant,
Herbotenstein ist diu genant.
des selben grâven diu ist.
er hiez in kurzer vrist
rihten vür den berc
sehs guote antwerc.
des mocht die innern wol belângen,
wand man si mit den manegen
vil nâhen het ze leide brâht.
beidiu tac unde nacht
wurfen die geste
in die selben veste
vil manegen stein grôz unde swaere:
swie guot daz selbe hûs waere
unde swie gar si wârn vermezzen,
die darûf wâren besezzen,
sô enmohten si die arbeit,
die man si an leit
erlîden niht lenger,
wand der künec ie strenger
wart gegen in.
des wuohs ir ungewin
von tage ze tac.
der künec in obe lac,
unz si mit deheinen listen
sich mohten mê gefristen
unde behalten daz leben,
wan daz si muosten geben
dem kunige daz hûs
vür des tôdes grûs.
Cccxx . dô der künec versunnen,
daz hûs het gewunnen,
daz er dâvor besaz,
dannoch râch er sich baz
an dem von helfensteine.
ez waer grôz oder kleine,
swaz man sînes guotes vant,
daz wart verwuost unde verbrant.
mit solhen ungenâden
wart der grâve überladen.
unde dô er ersach,
daz sîn ungemach
nieman erwant,
dô bât er zehant
von herzen unde von sinnen
des kunigs huld im gewinnen.
Cccxxi . dô diu bet an den künec kam,
dâr zuo er im die wîle nam
sô lânge unde sô vil,
daz in dem selben zil
der grâve nâhen was verdorben.
doch wart im erworben
ein vrid unde ein geleit,
daz er ze hove reit
unde daz er sîner schulden
vil kûme kam ze hulden
nâch al des kunigs êren.
alsus kunde lêren
der künec die unfruoten,
wie si sich solden huoten
vor sînem zorn unde haz
unde êrn daz rîch vürbaz.
dô der von savei ersach,
daz der künec alsô râch,
dô enwold er ouch niht verderben;
mit vlîze begund er werben
gegen dem kunige nâch suon.
den gewerf sach man in tuon
nâch rât der holdsten vürsten,
die dâ wârn in den getursten,
daz si den künec getorsten strâfen:
weder wachen noch slâfen
liezen si in deheine wîle,
mit sô getâner île
lâgen si dem künec an,
daz er den man
liez im gehuldigen.
des wurden si verzigen.
doch bâten si sô sêre
ie mêre unde ie mêre,
unz si der künec muost gewern.
dô si sîn niht wolden enpern,
dô lie der künec sich überreden,
daz zwischen in bêden
gemachet wart ein minnentac.
der von savei den niht verlac,
er kaeme dar ze rehter zît.
nû wart der haz unde der nît
zwischen in beiden
alsô verriht unde gescheiden:
den schaden grôz unde swaeren,
den den vrîburgaeren
unde andern des kunigs man
der von savei het getân,
ze gelten er sich des bant,
als er genâd unde stat vant,
an dem künec unde an den sînen;
unde daz si vür allez pînen
unde vür solhez beswârn,
als in vor was widervarn,
sicher waeren vürbaz,
vergewissen muost er daz.
dô daz allez was geschehen,
alrêrst enphienc er sîn lêhen,
dem künec er huld unde dienest swuor.
dâmit er wider heim vuor
unde warp vürbaz iemer mêre
des kunigs vrum unde êre.
des naehsten jârs darnâch
nû hôrt, waz dô geschach.
künec ruodolfen kômen maere,
daz ein man komen waere
in die stat ze wephlâren,
den sach man hêrlich gebâren,
er jach ouch offenlich,
er waer ez keiser vriderich,
der wîlen des rîches pflac,
unde swenn er dâ genuoc lac,
sô reit er underwîlen
hinz niuzen durch kurzwîlen.
alsus sach man in wandern
von einer stat zder andern,
swâ er ie wesen wolde.
von silber unde von golde
wâren alliu diu vaz,
darûz er tranc unde az.
der künec begunde vrâgen,
dô man in begunde alsô sagen,
wâ er daz guot naeme
oder von wannen ez im kaeme,
dâ er alsô von zert.
 <ich sag iu, hêrre, wie er vert,>
zuo dem künec einer sprach;
ez ist unlânc, daz ez geschach,
daz sîn wirt sêre sorgt,
umb daz er im het geborgt,
unde daz in ouch verdrôz
der zerung vil grôz,
die er mit kleinem volke het.
dô nam er sâ zestet
den wirt sunder herdan,
er sprach: < ir sult niht hân
deheine sorg umb iwer gelt.
ir sult aleine ûf daz velt
morgen vruo riten
bî sô getânen zîten,
ê diu sunn ergleste:
dâ widervarnt iu geste
von oriende her,
die vrâget niht mê,
wan ob si ez sîn
die kameraere mîn;
unde sprechent si jâ,
sô vüeret si sâ
ân alle sorge schier
dâher ze mir>.
Cccxxii . dem wirt was lânc diu nacht.
manegen end er gedâht,
ob die boten kaemen niht,
wie er danne wurd verriht,
des im schuldic was sîn gast.
ê der sunnen glast
volliclich erschein,
balde unde niht sein
îlt der wirt ûf die strâzen,
er enwolt durch niht lâzen,
er wolt der sach ein ende haben.
nû sach er gegen im draben
drî môren vil swarz,
rehte als ein harz
sus wâren si gevar,
unde dô in reide was daz hâr
unde kurz neben den ôren,
daz si ez wâren môren,
dâfür ez der wirt het.
er grüezte si sâ zestet
unde vrâgte si der maere,
ob si ez waern die kameraere,
die dem keiser komen solden.
dô jâhen si, si wolden
zuo dem keiser rîten.
 <sô sult ir niht lenger bîten>,
sprach der wirt zuo in,
 <ich vüere iuch dâhin
in vil kurzer vrist,
dâ der keiser ist .>
dem wirt wart ringer sîn swaere,
dô er zwên soumaere
sô wol geladen bî in sach.
mit den gesten was im gâch
hin heim in sîn hûs.
der keiser âne pûs
sîne kameraer enphie.
darnâch er mit in gienc
in eine kemenâten.
waz si dârinne tâten,
daz was den liuten unkunt,
wan darnâch in kurzer stunt
der keiser zehant
den wirt vuort bî der hant
vür die soumschrîn.
swaz dârinne möht gesîn,
sprach der keiser zim,
 <lieber wirt, des nim
als vil als ich dir sol
unde tuo mir vürbaz wol
mit dem überigen .>
 <herr, ir sît unverzigen
alles, daz ich mac volenden .>
war die boten hin wenden
die swarzen kameraere,
daz was dem wirt unmaere:
dô er des sînen wart gewert,
der keiser an den wirt gert,
daz er durch hubschen sit
mit den kameraeren rit
ein lutzel vür die stat.
swes er daran bât,
daz was im unverseit.
der wirt mit in reit
hin nâher ûf daz velt.
ez beleip unvermelt,
welhen end kêrten die geste,
wand ez vürwâr nieman weste.
der künec ruodolfen ez sagt,
der wart von im gefrâgt
maneger hant gelegenheit,
der man im von dem keiser seit
vil unde genuoc.
swie vil man sîn dô gewuoc,
daz het der künec vür einen spot.
er sprach: < unser hêrre got
vüeget ie dem man
etwaz, dâmit er sich kan
besachen unde begên .>
er sprach: < als ich mich verstên,
sô prüef ich bî dem maere,
er sî ein rehter tiuschaere>.
ez gelac alsô der braht,
daz sîn niemer wart gedâht;
durch sîner zuht gelimph
zôch ez der künec in einen schimph,
er het ez dâfür niht,
daz diu tumbe geschiht
sô verre möhte komen.
nû wart kürzlich vernomen,
daz der schimph gedêch ze verre
unde was nâhen ein werre
dâ bî in den lânden
heimlich ûf gestanden.
Cccxxiii . nû hôret, wie sich vüegte daz.
etliche heimlichen haz
künec ruodolfen truogen.
die begunden luogen,
trahten unde spehen,
wie daz möht geschehen,
daz dem künec ruodolfen
eins widerteiles wurd geholfen.
der sich dâ offente der maere,
daz erz keiser vridrich waere,
der wart alsô gestêret,
sô daz man daz wol mêret
unde daz die burgaer erkanden,
daz ir boten dar sanden
eteliche hêrren.
nâhen unde verren
ze jungiste wart
sô grôz zim diu vart
unde daz geriune sô grôz,
daz sîn die wîsen verdrôz
unde die bî den jâren
des kunigs rât wâren.
zwên boten vürwâr
an einem tage kômen dar.
der kom einer gestrîchen
von burcgrâf vriderîchen,
den man von nurnberc nande,
den andern dar sande
der von katzenellenbogen.
si enputen unbetrogen
dem künec, daz er ûf saehe,
daz im niht geschaehe,
dâ von er in müe kaeme;
daz er im die muoze naeme
unde disen effaer karc
verderbt: er wurd ze starc.
daz waere ir rât gemeine.
dannoch was der künec seine,
unz daz von meinze der bischolf
enpôt dem künec ruodolf,
in het der keiser vriderich
geladen gar vlîziclich
mit heimlicher botschaft,
daz er durch sîner triwen kraft
zim hinz wephlâren kaeme
unde dâ von im vernaeme,
waz er mit im hiet ze reden,
unde daz daz zwischen in bêden
belîbe gar verholn
unde dem künec vor verstoln.
dô der künec vernam
die botschaft, diu im kam,
dô was im allerêrste zorn.
er sprach: < pfaech, ez ist verlorn,
daz prüef ich an dem maere;
swie gern ich disem trugnaere
gunde mit minnen
sîn lîpnar gewinnen,
sô wil er ze hôhe vliegen
unde mit gewalte triegen>.
der künec dô zehant
sînen rât besant.
gegen niuzen er reit,
wand im was geseit,
daz der selbe trugenaere
zuo den zîten dâ waere.
den künec lêrte sîn sin,
daz er vor sîne boten hin
sand unde den burgaern enpôt,
daz si sich deheiner slahte nôt
liezen des wenden,
si solden im senden
herûz sâ zehant
den, der sich keiser nant.
des habten sich sider
die burgaere wider
unde jâhen sumelich,
den keiser vriderich
wolden si durch nieman
vâhen noch grifen an,
ez kaem in lîhte ze schaden.
si heten in dar niht geladen;
daz er selp dar kaeme
unde sîn rede vernaeme,
ez möhte lîht alsô gevallen,
daz si âne allez schallen
wurden vereint.
dô man den künec bescheint
der burgaere botschaft,
mit zorne wart er behaft,
vür die stat er gâht
mit aller sîner maht
unde widerseit in umb die schulde
sîn unde des rîches hulde.
vür die stat ûf daz velt
wart ûf geslagen manic gezelt
unde geherberget wol,
als dâ ein künec ligen sol.
Cccxxiv . dô die burgaer sâhen daz,
daz si der künec alsô besaz,
dô huop sich alsô drât
ein mishellung in der stat:
etlich gevielen daran,
man solt dem künec disen man
her ûz der stat geben;
des begunde widerstreben
der povel unde diu gemein:
si jâhen, ez waere ein grôz mein
unde wider alliu reht,
daz man den hêrren dem kneht
gevangen antwurten solde;
swer in den keiser wolde
ân iren danc nemen,
der müest sich lâzen gezemen
tiefer stich unde grôzer wunden.
der teidinge sich underwunden
zwêne hêrren wîs,
si wâren karc unde grîs:
von nurnberc burcgrâf vriderich,
der dem künec vlîziclich
bî gestuont alle vart,
unde der grâve eberhart
von katzenellenbogen,
die sach man in die stat zogen.
si heten aber, sô man seite,
der burgaer vride unde geleite.
si bâten, daz man in bêden
mit dem keiser gund ze reden.
des wurden si gewert,
wand sîn der keiser gert.
Cccxxv . die zwêne hêrren giengen,
dâ si den keiser enphiengen.
von nurnberc burcgrâf vriderich
der began listiclich
vrâgen nâch solhen maeren,
an den er in möht ervaeren,
ob er daran seit
lug oder die wârheit.
die hêrren wâren kluoc,
ouch kund er genuoc,
der dâ gegen in saz;
doch erfuoren si daz
vürwâr unde genzlich,
daz erz keiser vriderich
niht möht gesîn wol:
ob man gelouben sol,
daz vil tage unde jâr
den man machent krefte bar,
sô waer er ze junc gewesen
zuo dem alter, als wir lesen
daz keiser vridrich het.
diser zweier hêrren bet
was gegen den burgaeren,
daz si niht verbaeren
bî des rîches hulden,
ob si niht wolden dulden
des kunigs haz unde zorn,
ob daz gebot wurd verlorn,
daz man in niht zehant
den man herûz sant.
des wâren si ein wîle wider.
doch vereinten si sich sider,
daz si mit gemeinem râte
zuo dem keiser giengen drâte
unde sprâchen: < wie sul wir varn?
welt ir iuch unde uns bewarn,
sô sult ir an disen zîten
hin ûz zuo dem künec riten
unde heizet in des bitten,
daz er pflege guoter siten.
dunk in unreht iwer leben,
daz er iu denne geruoch ze geben
vür die vürsten einen tac.
swes man iuch dâ mac
mit wârheit überwinden,
dâ lât die vürsten über vinden,
waz darüber reht sî .>
des ernstes waer er gerne vrî
unde ledic gewesen:
daz im dâ vor wart gelesen,
er hiet vil gerne gesehen,
ob daz möhte sîn geschehen,
daz ein ander biderb man
die selben botschaft hiet getân.
dô aber des niht gesîn mohte,
dô tete er, daz im tohte.
die hêrren, die ich vor nande,
die bât er unde mande,
daz si im mit den burgaeren
gegen dem künec gehulfic waeren.
daz wart im gar widerseit.
si sprâchen: < iwer geleit
sol daz reht wesen!
der keiser ist genesen
in maneger grôzen hert,
dâ er sich hât erwert
mit sînen grôzen witzen.
ir sult niht widersitzen,
ir komet vür den künec:
er ist sô biderb unde sô vrumic
unde sô reine gemuot,
daz er iu niht gewaltes tuot .>
er sprach: < waer ich des sicher,
ich gaebe niht ein kicher,
swie vil man mich mit reht
an wîget oder an vêht.
doch red ich ez dârumbe niht-
wande mir dehein leit geschiht:
diu jâr, diu mir gegeben
sint von got ze leben,
diu sint noch unverzert.
swaz mir die wîle ist beschert,
des mac ich niht vermîden,
ich müez ez allez lîden>.
Cccxxvi . die zwên, die ich vor nant,
mit den reit er zehant
zuo dem künec vür die stat.
al die sînen er bât,
daz si heten guoten muot.
 <enruochet, swaz man mir tuot,>
sprach er zuo in;
 <gêt algerihte hin
hinz vrankenfurt unde wartet mîn:
ir sult des gewis sîn,
swaz halt mir der künec tuo,
ich kum ziu morgen vruo>.
dâmit er vür sich reit.
der künec kûm erbeit,
unz daz er in ersach.
swaz man wider in sprach
oder swaz man in vrâgt,
daran was er unverzagt,
er antwurt sîn sô kuntlich,
daz in vür keiser vriderich
diu mêrer menige het.
nû hôret, waz der künec tete.
die hêrren, die dâ wâren dâ
unde die dar kômen von anderswâ,
die vrâgt der künec alle gelîche,
sît sich diser man daz rîche
wider reht an zuge
unde die liut betruge
als ein rehter effaere,
waz darüber reht waere
unde wie er sîn gebezzert wurde.
dô erteilt man im die hurde,
darûf man in brennen solde.
künec ruodolf niht enpern wolde,
man taet im sîn reht.
dô wart der guote kneht
geleget in daz viwer.
ob im deheine stiwer
tete sîn zouberlist
zuo des lîbs genist,
daz ist mir unkunt,
ân zuo der selben stunt,
dô man in vuorte zuo dem rôst,
dô gap er guoten trôst
sînen dienaeren,
daz si trûren verbaeren:
swer gerne von im vernaeme,
daz der des andern tages kaeme
gegen vrankenfurte,
dâ prüeft man unde spurte,
swaz er hete geseit,
daz daz waer diu wârheit
unde daz er müeste die zît leben,
die im got het gegeben,
diu solt noch weren alle wîle.
hin gienc er mit balder île,
dâ man in verbrant.
nû huop sich zehant
ein grôzer kriec über al.
etliche jâhen zuo dem mâl,
er waer ein effaer gewesen
unde hiet diu buoch gelesen
von nigramanzî.
man giht, daz diu kunst sî
alsô gemacht unde gestalt,
swer ir hât gewalt,
der begêt mit zouber unde tuot,
darnâch im stêt sîn muot.
die kunst kund er von dem buoch
unde hieze tyrman holzschuoch.
dô jâhen aber dis,
er waer ez gewis
der rehte keiser vriderich,
unde si heten vlîziclich
gelesen unde erwaschen
diu koler ûz dem aschen,
sô si beste kunden,
unde heten ninder vunden
dârinne dehein gebeine
als ein bône kleine.
ez waer von gotes kraft,
daz er lîphaft
solde noch belîben
unde die pfaffen vertrîben.
welichz aber wâr sî,
der gewizzen bin ich vrî,
wand ich den keiser nie gesach.
dô ditz ergie unde geschach,
daz was dô man spurt
nâch kristes geburt
tûsent unde zwei hundert jâr
unde sehs unde sibenzic vürwâr,
dô ergie diu sache.
ich verbiut, daz nieman lache
noch nieman hab deheinen spot;
doch enmac ich weiz got
vermîden selp den schimph,
daz sich solhen ungelimph
an zôch der trugnaere,
daz erz der keiser waere.
Cccxxvii . der künec über al
den rîn ûf unde zetal
des rîches êre schuof.
der nôtturftigen ruof
unde ungemach der armen
liez er sich erbarmen
unde begund ez wenden.
der lând an allen enden
niht wan guot man hôrte.
darnâch sich enpôrte
ein sô getânez maere,
daz dem künec wart swaere:
dem künec vürwâr seiten si,
daz der grâf von burgoni
der selben grâfschaft
unde aller sîner hêrschaft
hete gejehen
von dem von vrankenrîch ze lêhen.
daz geloubt der künec von êrste niht,
doch sand er algeriht
boten durch ervaren dar,
die mit vrâge naemen war,
ob er dem rîche taet die smaehe,
daz er sîner hêrschaft jaehe
ze lêhen durnehticlich
von dem von vrancrîch.
die erfuoren, sô man seit,
ab dem grâven die wârheit,
daz er des was âne lougen,
offenlich unde tougen
wold er niht anders jehen,
wan daz burgoni waer sîn lêhen
von der vranzoisaere hêrren;
er enwold ouch sich niht kêren
mit dienste ninder anderswar.
ob sich daz ze vâr
iemen zuge an,
daz müest er lâzen hin gân.
an den selben stunden,
dô die boten erfunden,
daz diu wârheit was dâ,
dô widerbuten si im sâ-
daz het der künec geschaffen-
von leien unde von pfaffen,
die man vürsten nande duo,
die dem rîch gehôrten zuo,
unde daz er umb die schulde
des kunigs gunst unde hulde
iemer müest enpern,
sît er sich sô gern
von dem rîche zug
unde sich selp alsô betrug.
ân urloup unde mit zorn
die boten wolgeborn
schieden dô von dan.
dô daz was getân,
die boten kêrten hin wider
unde sagten dem künec sider,
wie ez dort ergangen was.
dô man im daz vor las,
dô wart sîn zorn strenger:
er entwelt niht lenger,
er besant dô mâg unde man;
swem er iht liebes het getân,
der wart daran gemant.
allen enden in diu lânt
riten sîne boten,
gebeten unde geboten
den hêrren über al wart,
daz si die hervart
mit dem künec vüeren;
daran si niht verlüeren:
wand die wîl er het daz leben,
wold er in lîhen unde geben,
swes iegelicher gerte,
der in der hervart gewerte.
mit gab unde mit guoter geheize
brâht er ûz swaebischem kreize,
ûz elsâzen unde ûz vranken
die starken, niht die kranken
an sich er las unde nam;
von den steten im ouch kam
manic man wol bereit.
der künec niht lenger beit,
dô sîn her bereit wart,
an der selben vart
der künec sich ze velde legte.
âhei, wie manic banier erwegte
ob ritterlichen scharn.
der künec begunde varn
mit sînes heres sterke
an der vranzoisaer gemerke,
dâ der von burgoni saz.
daz im der künec was gehaz,
daz erzeigte er im wol:
swaz vînt vînden tuon sol,
daz wart gegen im niht verborn.
der künec hete gesworn,
er kaeme niht wider,
er gemacht ê nider
sîn hôchvertigen muot.
Cccxxviii . von burgoni der vruot,
nû hôret, wie er tete.
dô er vernomen het,
daz der künec kaem gevarn
mit vîntlichen scharn
im ze schaden unde ze haz,
niht lenger er versaz,
gegen vrancrîch er reit,
dem künec er dô seit,
daz der rômisch vogt
mit her dâher zogt
unde waere solhes muotes,
daz er in lîbs unde guotes
wolde behern;
des enmöht er sich niht erwern
âne sîne helfe.
in übermuotiger gelte
von vrancrîch pfilip sprach:
 <dir sol dehein ungemach
dârumbe niht geschehen,
daz du hâst gejehen
dîner hêrschaft von mir>.
manegen vranzoisaere zier,
ze strîte wol bereit unde bewart,
die hiez zuo der vart
der von vrancrîch bereiten.
die sold ouch dâhin leiten
ein hêrre mehtic erkant,
der von artûs genant
der selbe hêrre was.
sîn muoter des kunigs bas
was von êlicher sippe,
dârumb in künec pfilippe
hete liep unde wert.
alles des der grâve gert
an den von vrancrîch,
des gewert er in volliclich.
er gewan dâ solhe maht,
daz er daz het in sîner aht,
ob er si hinz burgoni braehte,
daz er sicherlichen vaehte
mit der swaebischen ritterschaft.
sus trôst er sich sîner kraft.
Cccxxix . nû was ouch der künec komen.
dâ von hete genomen
Burgoni al daz lânt
von roube unde von brant
schaden ungefüegen.
der künec lie sich niht genüegen,
swie vil ze ungemach
den von burgoni geschach,
des dûht in dannoch niht genuoc.
dô er grôz ungefuoc
mit wüesten dâ begangen hât,
dô besaz er eine stat,
rîch unde kreftic erkant,
Bisenz sô was si genant.
si was ouch vil veste
unde diu aller beste,
die under allen iren steten
die von burgoni heten.
dô der künec dâ lac
unde des besezzes pflac
nâch der innern grôzem schaden,
er bât, die er dar het geladen,
daz si der lântliute vârten.
ir bû unde ir wîngarten
gar niderhouwen er in hiez.
durch deheine vorht er liez
der vînde schaden underwegen.
nû ist bisenz gelegen
an einer sô getânen stat,
der wec, der dâ hin zuo gât,
der gêt durch ein tal,
daz ist lânc unde smal
unde ze guoter mâze enge,
ouch rinnet nâch der lenge
ein bach, der ist niht kleine:
stille unde seine
der selbe pflûme lief,
hamelstetic unde tief
daz wazzer allenthalben ist.
wîsheit unde list
der künec ruodolf pflac.
enhalp des wazzers er lac,
durch daz nieman mit kerge
rande in die herberge,
unde daz er sicher waere
solher gevaere,
dârumb er sich alsô legt.
nû het ouch ûz erwegt
der grâve von burgoni
in dem lânde alle di,
die im nutze wârn.
mit den kom er gevarn
hinz bisenze bî der nacht,
er legte sich mit sîner maht
in die enge bî dem pflûm.
doch was sô wît der rûm
zwischen beiden hern,
daz dem künec nieman mocht erwern,
er rite über den wâc.
des morgens, dô ez wart tac
unde der künec het vernomen,
daz sîn vînde wâren komen,
des erschract er niht,
wand im diu wârheit gibt,
er waere der tiuriste man,
der ritters amt ie gewan.
swaz hêrren wâren bî im dâ,
die kômen alle sâ
geriten über velt
in des kuniges gezelt
unde hôrten, wes im waer ze muote.
der wîse unde der vruote
zuo den sînen sprach:
 <ir hern, riht iuch darnâch,
wir sullen morgen strîten,
wand swaz wir lenger bîten,
sô wirt ir dester mêre.
doch râte unde êre
iur ieglicher daz beste>.
 <swaz ich guotes weste>,
sprach der burcgrâf vriderich
von nurnberg an witzen rîch,
 <daz taet ich mit triwen hie;
sam taeten alle die,
die ir her habt brâht.
doch swes iu sî gedâht,
daz sagt uns an diser stunt .>
der künec sprach: < ist iu kunt,
daz si sich hânt geleget nider,
dâ müezen vür unde wider
rîten alle die,
die vüetern wellent hie?
wurde uns der wec benomen,
daz nieman möhte zuo uns komen
dâher durch die enge,
daz schate uns die lenge.
dâ von sul wir niht bîten
mit den walhen ze strîten .>
si wurden des ze râte,
daz ein bote drâte
zuo den walhen reit,
ob si waern bereit
unde gewarnt ze strît.
des antwurt an der zît
der grâf von burgoni
unde dâr zuo alle die,
die dar wâren gesant
ûz der vranzoisaere lânt:
 <wir sîn dârumbe her komen
unde haben uns daz an genomen,
swie halt ez uns ergât,
daz wir ie die stat
wellen retten vast
von der vînde überlast,
die si habent besezzen .>
des si sich heten vermezzen,
daz wart dem künec kunt getân.
dô was ot anders niht daran,
meniclich sich bereit
zuo der arbeit,
diu in des morgens kunftic was.
ûz dem her der künec las,
die ze solher tât
kunden geben rât.
mit den wart er enein,
daz daz her gemein
wurde alsô geschart,
daz der strît waer bewart
vor schaden unde vor schanden.
die die gelegenheit erkanden,
wie man strît schicken sol,
unde sich darûf verstuonden wol,
die teilten in vier schar
des kunigs her gar.
ouch wart dô niht vergezzen,
gewegen unde gemezzen
wart dô mit sinnen,
wie man des strîtes solt beginnen
unde wer daz tuon solde.
den sturmvanen vüeren wolde
von heierloch grâf albreht.
daz er dâr zuo waer gereht,
dâ wart er zuo gezalt:
starc, menlich unde balt
was er an ritterlichem prîse,
getriwe, milte unde wîse
was der selbe degen.
die sîn mit huote solden pflegen,
die wurden im zuo geschaffen.
unmüezic wâren die pfaffen,
wand maneger an der stunde
sîne sund begunde
beriusen unde beklagen.
des nachtes si pflâgen
unmuoze maneger hande.
etlicher heim ze lânde
sîn lestez gescheft enpôt,
ob er dâ gelaege tôt,
wes sîn wîp pflegen solt.
swer dem andern was holt,
der bât in tiwer unde harte,
daz er des tages ûf in warte.
sô sach man etlich pflegen
ir harnasch an ze legen
durch den sin, ob si iht westen
daran deheinen gebresten,
daz daz gebezzert wurde.
grôzer sorgen burde
vil maneger truoc die nacht,
wie der strît wurd volbrâht,
der des morgens solt geschehen.
sô begund etlicher sehen,
wie sîn ors waer beslagen,
daz in des morgens solde tragen,
unde waz er darûf strecte,
dâmit er ez verdecte,
manic vliegund decke tiwer,
kursit unde kovertiwer,
unde swaz der man haben sol,
daz wart allez verrihtet wol,
als sîn ieglicher gedâht.
dâmit vertriben si die nacht.
Cccxxx . des morgens, dô ez teit,
die pfaffen wurden bereit,
daz si die mess begiengen,
den süezen got enphiengen,
ze trôste den lebentigen,
den tôten unde den kunftigen,
âne missewende.
dô daz het ein ende,
manic tambûr erschalte,
diu herhorn man erhalte,
unde dô daz wart vernomen,
si wâren schiere zorse komen.
vür diu gezelt
ûz den herbergen ûfz velt
begunden staphen si.
die von burgoni
ouch bereit wârn.
nû sâhen si dort her varn,
reht als si kaemen geflogen,
von tischou die herzogen
unde von lôsen den bischolf.
von rôme künec ruodolf
der selben vürsten swester het.
si begiengen grôze bet
gegen den walhen sâ,
daz si beliben dâ
unde sô lânge biten,
unz daz si kaemen geriten
zuo des rîches vogt:
 <swer iu raet, daz ir zogt
gegen dem rîch ûf strîtes wân,
der hât iu übel getân>.
der von tischouwe sprach;
 <lât iu niht wesen ze gâch
gegen rômischem rîche.
wolt der künec von vrancrîche
dem rîche widerstreben,
sold er dehein wîle leben,
ich weiz wol, daz ez in gerouwe>,
sprach der herzog von tischouwe.
die walhe wâren an der vart
sô gar bereitet unde geschart,
daz si niht wan strîtes gerten.
mit erfuorten swerten
staphte ouch der künec her.
dem von tischou wart niht sô ger,
er lie den bischolf hie bî disen
unde drafte über eine wisen,
dâ der künec her reit.
vil kûme er erbeit,
daz er den künec an sach,
den viel er an unde sprach:
 <ich bitt iuch, hêrre, unde man,
daz ir gedenket daran,
swie ich sîn unwirdic sî,
daz iu konlichen wonet bî
mîn vrouwe unde mîn swester:
ich vernam alrêrste gester,
daz ir ze strîte hetet wân;
der von burgoni hât kunt getân
den lântliuten über al,
daz si kômen âne twâl
her in die enge mit wern,
swelhez under disen hern
des siges werde bar,
daz si vil eben nemen war,
daz si iren vrum schaffen dâ.
dô ich daz gehôrte, sâ
dô kom ich dâher gestrîchen
unde bitt iuch innerlichen,
daz ir uns gunnet ze reden,
ob man zwischen iu bêden
ihtes mac ervinden,
dâmit man mug gelinden
iwer ungemüete .>
 <dâvor mich got behüete>,
sprach der künec ze sînem swager,
 <daz ich sô lazzer unde sô trâger
iemer wurd erfunden,
swen mit helm verbunden
ieman hab gegen mir
ûf strîtes wân unde gir,
daz ich dem enphliehe
unde hinder mich ziehe.
swenne daz geschaehe,
daz waer dem rîch ein smaehe
unde mir unerbaere.
ob gegen uns komen waere
der künec von vrancrîch,
dâr zuo werlich
aller der vranzoisaere maht,
mir waere dennoch ungedâht
hinder mich ze kêren
ze schaden mînen êren,
wand ich ez niemer überwunde,
ob ich ze sô getâner stunde
hinder mich rit
ein zeglichen trit .>
der herzog bât sô sêre
ie mêre unde ie mêre
den künec, daz er tugent wielte
unde wan sô lânge sich enthielte
unde ouch sô lânge bit,
unz daz er hin gerit
unde wider kaem âne sûme-
des wart im vil kûme
umb den künec ruodolfen
von den vürsten geholfen.
im was nâch vehten sô gedon,
daz heimrîchen von narbon
nie wart sô ger an daz her,
daz der künec terramer
Kyburgen ze schaden brâht.
der künec ruodolf vaht
bî sînen tagen vierzehen strît,
daz im zuo deheiner zît
nie misselânc
noch daz deheinen wanc
sîn herze nie getrat
ûz der manheit pfat
noch von ellenthaften muot.
einen rîter sô vruot
nie dehein man gesach.
diu wârheit im des jach,
wand ez an im bewaeret was,
er was der tugent ein spiegelglas
bî sîner zît gewesen ie.
nû hôret, wie ez dort ergie.
Cccxxxi . von tischou der her,
der liez im wesen ger
hin wider ze draven
von burgoni zdem grâven.
der hielt noch an der stat,
dâ er in halden bât,
dô er von im reit,
der herzog niht lenger beit.
er nam ûf hôher den kurtoisen
von den vranzoisen
unde sprach: < wes het ir gedâht?
waere der gedanc volbrâht,
sô hiet ir übel gevarn.
wie gefurstet ir iuch ie gescharn
noch durch strîten gekêren
gegen iwerm rehten hêrren?
geloubet mir, daz ich iu sag,
ez koment noch die tag,
daz ez iuch entriwen
vil wol mac geriwen
unde den von vrancrîche,
daz er rômischem rîche
tuot sô manicvalt
schaden unde gewalt.
wand nâch kristenlichem orden
sô sint zwei swert worden,
den ist ouch bezalt
von gote der gewalt,
dem bâbst, dem keiser diu êre
unde ander nieman mêre,
daz ze diser werlde vrist
dehein künec sô hôch ist,
der die toufe hât erkant
unde kristen ist genant,
dem daz muge versmâhen,
oder er sull enphâhen
von ir eines hant schône
lânt, zepter unde krône.
unde daz daz wâr sî,
daz erkenne ich dâ bî,
sît manz allez reden sol,
ir unde ich wizzen wol,
dô man siechen sach ligen
künec ludwigen den saeligen,
dises kuniges vater,
an sînem ende bât er
den künec sînen suon,
er solt dem rîch sîn reht tuon
unde enphâhen von sîner hant
Vrancrîch daz lânt
unde swaz dâr zuo gehôrnde waere.
daz was künec pfilippen swaere.
er besande ze paris
alle die meister wîs
unde in des lândes kreizen,
die legisten sint geheizen;
die bât er im sagen
unde die wârheit niht verdagen,
ob daz waer diu wârheit,
daz sîn vater het geseit:
er tete in an der stunt
klegelichen kunt,
daz er het verjehen
von dem rîch ze lêhen
aller sîner lânde;
sîn vürsten allen taet ande,
daz erz alsô het geschaffen.
dô sagten im die guoten pfaffen,
ez waer diu wârheit alsô.
des wurden unfrô
die lântherren über al.
an dem selben mâl
giengen die vranzois,
dâ ludwic der kurtois
in dem siechpette lac
unde alles des geschertes pflac,
daz der sêl was guot.
Ludwic der reine gemuot
begunde aber jehen
von dem rîch ze lêhen
des lândes ze vrancrîche.
die hêrren alle gelîche,
nû hôret, waz si tâten:
den siechen künec si bâten,
daz er dem künec unde den hêrren
unde dem lânde doch zêren
gunde unde besaehe,
daz er der lêhenschaft jaehe
von dem keiser aleine,
sô daz der künec dehein gemeine,
der rômische, daran het.
über sô getâne bet
beriet sich der maere
mit sînem bîhtigaere.
der riet im dô daz,
ê er sîns sunes haz
unde der lântherren gewunne,
daz er sich baz versunne
unde sînen sun gewerte,
des er an in gerte.
daz diu red alsô ergie,
des müezt ir mir jehen hie.
Cccxxxii . nû sît ir des niht vrî,
iu won diu gewizzen bî
von der wârheit sag,
daz nieman keiser werden mac
wan der rômische künec:
nû ist sô biderb unde sô vrumic,
der nû des rîches krône treit,
daz im wol werden mac bereit,
swenn er der muoz mac pflegen,
diu wîche unde der segen,
dâmit er wirt keiser.
sît ir an witzen heiser,
daz ir sîn hulde verkiest,
sô hôrt, waz ir daran verliest
unde wie ez iu ergât:
den naehsten hof, den er hât,
gegen iu er dâ vür gît,
swaz ir ze diser zît
tuot gegen dem rîche;
die vürsten alle gelîche
widerteilent iu
iur vurstentum von diu
unde swaz ir von dem rîche habt.
nû hüetet iuch, daz ir iht snabt,
hêrre von burgoni,
daz rât ich iu unde alle di,
die iu guotes gunnen .>
der grâve wol versunnen
sprach ze dem herzogen:
 <ich bin des unbetrogen,
daz mir der künec zaller vrist
ein überlestiger vînt ist;
doch ê ich sô verdurbe,
daz ich mit deheiner were wurbe
nâch mîner êren vristunge,
ê er mich alsô twunge
sînes willen ze jehen,
ê lâz ich mich tôten sehen.
daz wil ich ê werben,
daz er müeze sterben,
unde ist daz daz geschiht,
sô tuot er mir doch denne niht .>
zuo dem markis
sprach der herzog wîs:
 <diser red ich iu niht gan.
nû sît ir doch ein wîs man
unde sît von kintheit gesundert,
dâ von mich sêre wundert,
daz ir mit rede iuch vergezt
unde niht in iwerm sinne mezt,
ob er den sic nû verkür
unde daz leben verlür-
des got niht sol geruochen!-
zehant begunden suochen
die vürsten über al,
die dâ gehôrent zuo der wal,
wâ si einen man vunden,
dem si der êren gunden,
daz er des rîches stuol besaeze
der selbe denne niht vergaeze,
durch des rîches êre
taet er iu leides mêre,
denne diser ie hât getân,
wand er gedaehte daran,
daz iwer grôze schulde
wider des rîches hulde
groezer waer, denn si nû ist .>
dô sprach der grâve an der vrist:
 <hêrre von tischouwe,
dem von vrancrîch ich getrouwe,
daz er sîn êr an mir begê,
als er hât getân ê,
wand er in dise arbeit
mich hât verschundet unde verleit.
ich getrûwe im der gnâden,
er nem sîn vrum oder schaden,
daz er mich niht underwegen lâz,
swenne sô sich vüeget daz,
daz man beginnet reden
zwischen den kunigen bêden
ûf staet unde ganze suon .>
 <ach, waz welt ir nû tuon!>
sprâchen aber die herzogen;
 <ir werdet dâmit betrogen,
als wir iu nû sagen:
swenn ez kumt ze tagen,
sô beginnet daz rîche
gegen dem von vrancrîche
sô grôze vorderunge hân,
möht er berihtung begân
unde umbe daz werden verriht,
des daz rîche gegen im giht,
durch iwern geniez
die ebenung er niemer liez
einen môneit underwegen.
dâ von rât wir iu pflegen,
daz ir iwer hêrschaft
sît getriu unde diensthaft,
daz ist billich unde reht .>
dô sprach der grâve: < hêrre, seht,
daz ir der triwen waltet,
sô daz ir mich behaltet
an triwen unde an êrn,
sô wil ich iu gern
an disen sachen volgen.
umb swiu mir ist erbolgen
von rôm der künec ruodolf,
ir unde von lôsen der bischolf,
nemet iuch die sach an:
von swiu ir mich heizet lâzen,
daz wil ich gerne tuon,
daz ich ganze suon,
vriuntschaft unde minne
von dem künec gewinne .>
Cccxxxiii . dâmit sach man die hêrren
über velt kêren,
dâ der künec unde die sînen hielten.
die sinne unde witze wielten,
die bât der herzog an den zîten
mit im zuo dem künec rîten.
der hielt dort in dem melme
mit versturztem helme.
dô er den herzogen komen sach,
er gruozte in unde sprach:
 <wie nû, swager, sagt mir,
wie lânge sulle wir
iwer hie bîten?
ez ist zît, daz wir strîten!>
 <edel künec hôchgeborn,
gedenket, daz ir sît erkorn
ze sô getâner werdikeit,
daz von iu sol wesen bereit
gnâde dem, der ir gert:
daz ich der werd von iu gewert,
des bitt ich von herzen hie .>
ze bitten hulfen im die,
die er zim het genomen.
 <ich hân noch niht vernomen>,
sprach der künec vruot,
 <wes habt ir muot?>
zuo dem künec ruodolf
sprach der herzog unde der bischolf:
 <hêrre, vernemet unser gir,
wir bitten iuch, daz ir
uns gunnet ze reden
zwischen iu bêden .>
des habte sich der künec wider,
doch überkômen in sider
die vürsten mit grôzer bet,
daz er ez durch si tete.
doch wold er rede deheine
hôren grôz noch kleine,
die wîl er mit geturste pflaege,
daz er mit her gegen im laege.
dô bâten si in sêre,
daz er taete kêre
von der stat die wîle
über eine mîle.
des wolt der künec niht entuon,
weder vride noch suon
wold er der stat geben niht,
unz daz man sich mit im verriht.
des muost man im den strît lâzen.
nû was ez in der mâzen
ûf den abent komen,.
daz ir deweder mocht hân genomen
herberge anderswâ.
dâ von beliben si dâ,
dâ si vor lâgen.
die vranzoisaere pflâgen
des nachtes mîn sorgen.
dô erschein der morgen,
dô kêrtens über heide
von dan wol ein tagweide
unde legten sich dâ nider.
von dan sach man hin wider
zuo dem künec zogen
den bischolf unde den herzogen.
der teiding aber si begunden,
sô si beste kunden
mit helf der vürsten über al.
die rieten zuo dem mâl
dâr zuo, swaz si guotes westen.
nû brâhten si zem lesten
den künec kûm daran,
daz ez an vier man
beidenthalben wart gelâzen.
die ahten unde mâzen
die sache ê vil eben
swâ ez der grâf het übergeben,
sô si beste kunden,
die schidman erfunden,
wie er des buoze solt bestân:
die vranzois muoste varen lâzen
der grâf von burgoni.
den künec brâhten si
vil kûme dâr zuo,
daz er des dritten morgens vruo
von der stat vuor,
wand man im des swuor,
swenn er kaem hinz triere,
sô kaem der grâf als schiere
zuo im in die stat
unde leist, daz er gelobet hât
unde swaz man im noch geriet.
dâmit er von burgoni schiet.
ich hân der zal niht vernomen,
in welher vrist waere komen
hinz trier der künec unverzeit,
wan daz wart mir geseit,
dô er hinz triere kom geriten,
dô wart niht lenger gebiten,
der von burgoni kom ouch dar
unde nam vil eben war,
wie ez laege umb die suon.
swaz in die viere hiezen tuon,
daz tete er ân underlâz:
daz êrste was daz,
dâmit diu suone zuo gienc,
daz er burgoni enphie
von dem künec ze lêhen,
des er vor het gejehen
von dem künec der vranzois.
ouch swuor der kurtois
dem künec, als man tuot sînem hêrren,
sîn êr unde sînen vrum ze mêren
unde sînen schaden wenden.
dô siz alsus volenden,
von dannen schieden si.
der grâf von burgoni
kêrte heim ze lânde;
war der künec wande,
daz wil ich iu sagen.
sich het in kurzen tagen
ein zorn enpôrt
unde diu vriuntschaft zestôrt
zwischen den bischolfen beiden-
daz wolde gerne scheiden
unde mit sînen sinnen
bringen ze minnen
der künec ruodolf:
von wirzpurc der bischolf
nâch gewonlichem orden
burgel was worden
des bischolfes von babenberge
an die juden ze nurnberge,
ich enweiz umb wie vil.
nû was unz an daz zil
der schade worden sô grôz,
daz man dârumbe machte blôz
des von wirzpurg eigen,
ûf huoben unde ûf sweigen
sîn guot man im nam.
sô denn sîn botschaft kam
ze bischolf arnolt,
wenn er in ûz rihten wolt,
der begund unzîtlich reden.
des wuohs zwischen in bêden
kriec unde werre
unde gedêch der sô verre,
unde waer der künec darunder
niht gewesen sô munder,
si waeren komen ze velde.
nû kom dem künec diu melde
unde teten im ez kunt.
er kom an der stunt
hinz ougspurc geriten:
er gebôt unde hiez si bitten,
daz si zim dar kaemen
unde sînen muot vernaemen;
ouch enpôt er in daz,
daz si ir beider haz
in einem vride liezen stân.
dô in daz wart kunt getân,
der künec niht vermeit
gegen ougspurg er reit;
die bischolf kômen ouch dar,
unde swaz ir ietwederm gewar
unde swaz er schaden dolte,
des kunigs rât er daz solde
unde dem künec vür legen:
sô wold er trahtens pflegen,
mit wie getânen sachen
er under in möht gemachen
unde ob er ez verrihten möhte,
daz ez in beiden töhte.
dô jach der wirzpurgaere,
sô getâner swaere
unde ouch solhes schaden,
als er waer überladen
von der babenbergaer hêrren,
des müest er sich kêren
gegen rôme hin
ze verlust unde ze gewin.
Cccxxxiv . dô jach bischolf arnolt,
ê er den wirzpurgaere wolt
hinz rôme zitieren,
er wold ê disputieren
mit kolben unde mit helm,
daz daz gras unde der melm
von bluote wurde naz.
vröudic unde râz
was der selbe bischolf.
der tugenthafte ruodolf,
der des rîches krône truoc,
der was sô wîse unde sô kluoc,
daz er al die vuor erkant,
die diu werlt hât vor hant
unde dâ si mit umbe gât:
dô er erkant hât
ir beider vürsaz unde willen,
wie er den haz möht gestillen
zetlicher vrist,
dârumb erdâht er einen list,
dâmit er solher kluocheit wielt,
daz er si bêde behielt,
unde sich darunder versan,
daz er ninder reichet an
des bâbstes reht unde gewalt.
ir kriege manicvalt
sazt er in einen vride lângen.
dâmit wart undervangen
daz urliuc zwischen in.
dem künec riet sîn sin,
daz er ze swâben wolt belîben
unde den winder dâ vertrîben.
daz ergie nâch sîner gir.
an hubschen muote was er zier,
dâmit er trûren vertreip:
swâ er dehein wîle beleip,
dâ muost man bî im schouwen
grôz menige von vrouwen,
diu macht im vröude ganz
mit reien unde mit tanz
unde mit ander kurzwîle.
rehte als diu vîle
vurbet des îsens messe,
sus machet scharf unde wesse
an vröuden mannes lîp
diu vil reinen wîp.
wâ der künec beleip
unde den winder vertreip
unde wes er welle pflegen,
daz lâz wir underwegen.
Cccxxxv . nû hôret ein maere,
wie einem burgaere
kurzlichen darnâch
ze vrancrîch geschach.
Vierdung ein stat ist genant,
diu ist uns wol erkant,
darin der burgaer saz.
nû geschach im daz,
daz in begreif diu armuot,
als si noch vil manegen tuot.
dô im des guotes zeran,
manegen muot er gewan,
waz er vür sich naeme,
dâmit er wider kaeme
ze solhem genieze,
daz man in rîche hieze
unde daz er schatzes möhte pflegen.
dârumbe wold er sich verwegen
der sêle unde des lîbes.
mit helf eins alten wîbes
besprach er den boesen geist,
dem gelobt er volleist
unde undertaenic wesen,
die wîle er in liez genesen,
unde swann in des wolt gezemen,
daz er in wolt von hinnen nemen
von diser werlde leben,
sô wold er im geben
sei unde lîp ze eigen:
daz gehiez er dem veigen,
daz er im armuot machte buoz.
dô sprach der tiuvel: < sô ich muoz
erfullen dînen willen,
nû lâ dich niht bevillen,
du tuo mir sîn sicherheit,
daz du der rede bist bereit,
der du hie gibst wider mich .>
der burgaer sprach: < daz tuon ich;
mich dunket des niht ze vil,
ich tuon allez, daz du wil .>
dô sprach der tiuvel: < sô bestroufe
dich der gnâden der toufe,
des kristentums unde der virmunge
unde des hêrren marterunge,
der got ze lîden niht verdrôz
durch dich, dô er sîn bluot vergôz,
dâmit er dich erlôste
von dem êwigen rôste
unde von der helle gluot,
daz dir diu iemer sî dehein guot
noch niemer mêre kom ze helfe .>
in maneger gelfe
der burgaere jach,
swaz im der tiuvel vor sprach,
daz lobt er unde swuor.
dô ez allez gefuor,
der ungetriwe hellerab
im dô pfenninge gap
unde hiez in dâmit wandern
von einem hinz dem andern,
reht als in lêrt sîn sin.
als oft als erz gap hin,
als ofte wurden si vunden
wider in sînem biutel unden.
alsô schieden si sich dâ.
der burgaer begunde sâ
schaffen sînen vrum
unde mêren sîn rîchtum:
mit der pfenninge stiwer
wart er des guotes tiwer.
sô lânge treip er daz,
unz daz er besaz
rîchtum sô manicvalt,
daz sîn gulte wart gezalt
ûf zwelf tûsent marc geldes.
wismât, ackers unde veldes
des gewan er sô vil,
daz er der mâze zil
daran übertrat.
dô er genuoc hât
unde gemach haben wolde,
er wânde, daz er solde
daz guot mit vröuden niezen:
dô begunde sîn verdriezen
sînen hêrren den vâlânt.
sîner boten er zwêne sant
nâch im an einem tac,
dô er grôzer vröuden pflac
unde bî den besten vriunden saz.
vil schiere gesach er daz,
des er vil übel het enpiten:
dort her kômen geriten
zwêne junge helde starc,
zwei kolswarze marc
riten si dort her,
zuo im was in ger.
der ein zôch an der hant
ein ros swarz als ein brant
mit satel unde mit zoume.
si nâmen des goume,
wâ der reht schuldige saz;
dem sagten si daz,
er solt niht lenger sparn
mit in dâhin varn,
als er gelobet het.
der burgaer sâ zestet
tete an der stunt
sînen vriunden kunt
sîne herzensêre,
daz si in gesaehen niemer mêre.
er bât ir got pflegen.
mit ir aller segen
sach man in dannen scheiden
mit den boten beiden,
die nâch im wâren komen.
von den wart er genomen
unde gefuoret von danne
ze gesiht wol vunfzic manne
unde zweier sîner kinde.
die klagten vil swinde,
daz ir deheiner weste,
wie ez laege umb die geste,
mit den ir vater dannen reit.
nû wart in geseit
nâch unheil ein liebez maere,
daz dâ bî gesezzen waere
vil nâhen ein wîp,
diu hiet sô kunstlichen lîp,
ob si sîn wurde willic,
sô waer ez gar unwendic,
si lieze si an sehen,
wie ir vater waer geschehen
unde wâ er waere komen.
dô si daz heten vernomen,
des wurden si vrô.
die brüeder beide dô
zuo dem wîbe giengen.
vil wîslich si an viengen
mit dem wîp die rede.
dise knappen bêde,
ir sin in geriet,
daz si grôze miet
dem wîbe gehiezen.
daz si sich niht liez verdriezen,
si taet in beiden daz bekant,
wâ ir vater hin verswant,
dô er von in kêrt.
diu vetel wol gelêrt
durch den willen der miet
umb die bete sich beriet
unde gehiez in,
daz si si bringen wolt dâhin,
dâ in diu wârheit wurde kunt.
daz wîp in kurzer stunt
die jungelinge stolz
vuort mit ir in ein holz
von dannen unde verre.
 <daz iu iht arges gewerre,
oder widervar dehein ungemach>,
daz wîp zuo in beiden sprach,
 <des sult ir besorgen niht .>
ir kunst si dô ûf riht:
diu sorg unde vorhten vrî
mit ir zouberî
Cccxxxvi . darnâch vil unlânc
daz ertrîch betwanc,
daz ez sich ûf tete.
nâch ir bot unde nâch ir bet
sâhen si herûz gên
dise jungelinge zwên,
mit den ir vater geriten was.
daz wîp sprach unde las
manic beswerunge lânc:
dise zwêne si betwanc,
daz si durch êhafte nôt
taeten, swaz si gebôt.
daz wart ir allez unversagt.
dô daz wîp die brüeder vrâgt,
ob si des heten sin,
daz si bêde wolden hin
varen iren vater sehen,
dô begund der elter jehen,
er wolde die reise
vermîden unde die vreise
sînen vater ze suochen:
wold er niht geruochen
komen, dâ er in saehe,
sô er niht sô gaehe,
daz er in suochte lenger.
der junger bruoder was strenger
unde menliches herzen;
nâch dem vater het er smerzen.
dâ von bât er die trouwen,
daz si in lieze schouwen,
wie ez stüend umb sînen vater.
sô vaste unde sô lânge bât er,
unz si ervolt sîn gir.
den hellereden schier
diu meisterinne gebôt,
daz si ân aller hande nôt
vüerten ân underwint
ze sînem vater daz kint,
daz ez in hôrte unde saehe,
unde swenne daz geschaehe,
daz si in braehten her wider.
in die erden hin nider
dise zwêne vuorten in
in ein schoenez hûs hin.
dô sach der junglinc daz,
daz sîn vater dort saz
unde ander nieman mêre . ...
daz im dehein herzensêre
daz selbe viur iht taete.
er saz in der selben waete
unde in den selben kleiden,
als er von in was gescheiden.
Cccxxxvii . dô er in alsô sitzen sach,
zuo dem vater er sprach:
 <sag mir, wie ez umb dich stê,
ist dir sanfte oder wê?
unde sag mir, wie daz sî bekomen,
daz du uns bist benomen
mit lebentigem lîbe.
von mannen noch von wîbe
ist ez niht mê gehôrt .>
der vater sprach an dem wort:
 <mir tete sô wê mîn armuot,
daz ich umb irdischez guot
unde durch rîchtumes hab
dem tiuvel lîp unde sêle gap
unde swaz got rehtes het an mir.
sun, dâ von sag ich dir,
swaz du von mir guotes waltest,
ob du des iht behaltest,
sô wirst du vlorn alsam ich .>
 <lieber vater, sprich,
wie sol ich mit dem guote tuon,
daz ich belîb in gotes suon?>
der vater im dô verjach,
wie ez von êrste geschach,
daz er dem tiuvel veigen
gap lîp unde sêle zeigen,
unde wie daz ergie,
daz er von im ze lôn enphie
die pfenninge, mit den er
warp nâch sînes herzen ger,
unz er daz guot gewan,
daz man in sach hân,
die wîl er ûf der werlde saz.
der sun sprach: < von wiu kumt daz,
daz man dehein wîze an dir siht,
sît dich daz viwer brennet niht?>
der vater sprach an dem worte:
 <mit dînes vingers orte
solt du her an mich grîfen
unde lâ dir niht entslîfen,
du zuck in balde wider hin .>
dâmit der sun greif an in
mit eines vingers ende,
unde swie bald er mit der hende
was ... her dan,
dannoch im verbran
hant unde arm unbetrogen
unz an den ellenbogen;
allerêrst daz viur erwant.
dô sich der sun alsô verbrant,
er sprach: < vater, sage mir,
ist dehein dinc, dâ man dir
mit gehelfen mug
oder daz dir ze vrum tug?>
der vater sprach: < daz ist verlorn.
ich hân die toufe verkorn,
diu ze kristen mich zalt,
unde die marter manicvalt,
die got durch mich erliten hât:
als wênic des tiuvels werd rât,
als vil wirt ouch rât mîn,
daz mac niht anders gesîn.
sun, du solt ez alsô schaffen
nâch râte wîser pfaffen,
daz du mit dem guot sô werbest,
daz du iht verderbest
an der sêle alsam ich .>
dâmit schieden si sich.
Cccxxxviii . die in hin in brâhten,
die selben ouch gâhten
mit im her ûz wider.
ouch sagt er sider
dem bruoder unde dem wîbe
den gebresten an dem lîbe,
wie im der arm was verbrunnen.
diu meisterinne versunnen
si von dannen wider vuorte.
wie er den vater an ruorte
unde wie er in het gesehen,
des begund er jehen
arm unde rîchen.
an dem guot er snelliclichen
sînes teiles sich bewac,
williger armuot er pflac
in einem klôster unz an sînen tôt,
daz deheiner slahte nôt
irret noch enwende.
dâmit hab daz maere ein ende.
Cccxxxix . des selben jâres geschach
leit unde grôzer ungemach
in dem lânde rômaniolâ.
diu ertpidem dâ
sô ungefüege wart,
daz si zefuorte unde zezart
kastell unde burge hôch.
daz volc vor vorhten vlôch
ûz den hiusern ûfz gevilde.
von der ertpidem wilde
tâten dô nider val
wol aht burge mit der zal,
der niht ganz beleip.
des selben jârs ouch treip
grôz ungefuoc der wint.
die noch lebentic sint
unde die sîn gedenken,
die mugen mir niht entwenken,
si gestên mir der wârheit-
als ich hân geseit-
daz in der beier lânde
der wint zefuorte unde zetrande
mit sînem blâdem unde sûs
manic grôzez hûs,
daz man von des windes schutten
sach zebrechen unde zerutten;
ouch nam man des goum,
daz manic starker stalboum
von den winden zereiz
in des selben lândes kreiz.
Cccxl . des jâres ouch grôz leit
geschach in der kristenheit,
unde wie, daz wil ich iu sagen.
sich hete bî den tagen
ein grôzer kriec enpôrt,
dâ von diu vriuntschaft wart zestôrt,
sô daz den haz zwischen in beiden
versüenen noch gescheiden
nieman mohte alhie
zwischen dem künec von yspanie
unde dem künec von vrancrîch.
si wâren sô sterclich
in haz gegen einander brâht,
daz der bâbest nihts erdâht,
daz im dâr zuo töhte,
daz er si dâmit möhte
von der vîntschaft bringen.
si begunden bêde ringen
umb helfe sterclich.
der von vrancrîch
liez imz enplânden,
in allen welhischen lânden
besande er die besten,
von kunden unde von gesten
ein grôzez her er gewan.
dô daz der yspan
gefriesch unde ersach,
zden heiden was im gâch,
wand im nâhen ist gesezzen
ein künec vermezzen,
der künec von marroc genant.
des hêrschaft unde lânt
habent sô witen rûm,
daz des mers ein pflûm
teilt ir bêder hêrschaft.
von des kunigs geselleschaft
der von yspani gewan
wol hundert tûsent man.
Cccxli . nû was an der zît
zwischen in ein strît
genant unde gelobt:
swer des strîtes obt
unde swem daz heil gunde,
daz er den andern überwunde,
dem waere dester baz geschehen.
si wurden bêde ersehen
gar in kurzen wîlen
an die stat ze îlen,
dâ der strît ergên solde,
dâ ietweder wolde
ringen vil sêre
umb prîs unde umb êre.
dô diu zît hin verswant,
ûf die der strît was gewant,
nû wâren ouch die hêrren komen,
von den ir vor habt vernomen,
die dâ wolden vehten.
die wolden sich gerehten
unde bereiten dâr zuo,
daz si des morgens vruo
des strîts wolden beginnen.
si pflâgen witz unde sinnen
an ir ietwederm teile,
ouch was in wolveile
ellen unde manheit.
ob ich nû gerne seit,
wie si den strît samlierten,
scharten unde rottierten,
unde ob ich gern het melde,
wie si kômen ze velde
mit helme unde mit schilde
unde wie si niht bevilde
gezierde maneger hant,
der man ûf den helmen vant,
die grôzer koste pflâgen;
die decke, die dâ lâgen
ûf ir runzînen,
wie kostlich die erschînen
unde wie daz golt gleste
mit sînem glaste veste
ûz manegen pfellen tiwer;
kursit unde kovertiwer,
des man ze wâpenkleide pflac,
waz koste daran lac,
sold ich daz prüeven sunderlich,
daz taete ich waerlich
niwen nâch wân,
wand ich deheinen man
kuntlichen hân gesehen,
der mir des het verjehen
mit wârhaftem maere,
daz ez im kunt waere:
ob ich sîn denn vil seit
unde doch der wârheit
niht enweste daran,
sô ist ez bezzer verlân.
swaz mir dâ von ist bekant,
hôret, wie ich daz ervant.
dô si heten gestriten,
dô kômen boten geriten
zdem vürsten von ôsterrîch,
dem schreip ez allez kuntlich
sîn vater künec ruodolf,
dem het ez ein bischolf
von strâzpurc geschriben,
waz dâ wunders wart getriben.
den brief hôrt ich sagen,
daz der heiden waer erslagen,
die dâ beliben ûf dem wal,
vunf unde vierzic tûsent mit der zal:
der kristen ze beider sîte
was beliben an dem strîte
driu unde zweinzic tûsent tôt.
die von wunden liten nôt,
der zal ich dô niht vernam.
wie ez hernâch kam,
daz sag ich iu an disem zil.
der heiden kômen sô vil
durch râch herüber gevarn,
umb die in erslagen wârn,
daz der von yspani vorhte,
ob er die vriunt entworhte
mit der heiden stiwer,
si naeme des untiwer,
ez belib ouch ungescheiden
zwischen in unde den heiden.
daz besorgt ouch zuo dem mâl
der bâbest unde die cardinal.
dâ von der bâbest sant
zwên cardinal zehant
dem vranzois unde dem spaniol,
daz si taeten sô wol
durch got unde durch in,
die cardinal, die er hin
zuo in beiden het gesant,
daz si den beiden in ir hant
genzlichen solden geben
unde sich liezen vereben
nâch ir beider êrn.
dârumb er si gern
vordern wold an iren sachen.
wir sullen ez kurz machen:
swes der bâbest dô gert,
des wart er alles gewert.
dô si kômen ze suon,
dô heten si beide genuoc ze tuon,
daz si der heiden her
hin wider über mer
ûz dem lânde triben;
unde waern si lenger dâ beliben,
zwâr sô heten si
dem künec von yspani
geprüevet schedeliche tât.
hiemit daz maer ein ende hât.
Cccxlii . darnâch in kurzen stunden
erhuoben unde begunden
ein urliuc grôz unde starch
von aglei mit dem patriarch
die venediaere.
ich hôrt, dem patriarche waere
Reimunt ze nam erkorn,
von meilân was er geborn.
den venediaere
was daz herzeswaere,
als si noch ze tuon pflegen,
swaz in guotes ist gelegen,
dâ daz mer zuo vliuzet,
des selben si verdriuzet.
sus geschach dem patriarch.
ein stat schoene unde starch,
gelegen bî des meres sant,
Trieste ist si genant,
diu gehôrte vor
zder agleiaere kôr
unde dem patriarche zuo.
nû trahten si spât unde vruo
die venediaere under in,
mit wie getânem sin
si gewunnen die stat.
maneger hande rât
wart dâr zuo gegeben.
si begunden darnâch streben,
wie siz solden üeben
unde welhen kriec si hüeben
an den patriarch reimunt.
ze jungist teten si im kunt,
er solt daz wizzen sleht,
daz si heten reht
zder triestaere stat:
swer in die vor hât,
der solde wizzen daz,
er müeste dulden iren haz.
mit den selben maeren
sanden si den triestaeren
brief unde boten kluoc;
die legten in genuoc
guoter geheize vür,
ob si mit williger kür
sich ergaeben in,
wie grôzen gewin
si dâ von gewunnen.
die triestaer versunnen
widersagten in daz gar.
dô widerbuten si dar
vriuntschaft unde suon,
si wolden in tuon
schaden unde schande.
der comûn dô sande
unde von triest der potestât
dem patriarche drât
die selben botschaft,
daz er waer gedanchaft,
ob im dâr zuo iht töhte,
dâmit er undervaren möhte
der triestaer ungewarheit.
sîn selbes schaden unde leit
klagte er zehant,
der im ze vogte was benant,
von gorze grâf albreht:
ez waere wol sîn reht,
alsô tete er im kunt,
daz er ze diser stunt
daz goteshûs schermen solde,
sît er wesen wolde
sîn rehter erbevogt.
ez kaeme her gezogt
im ze schaden unde ze gevaere
die venediaere,
die heten des gedâht,
si wolden all ir maht
ûz bringen unde wegen
unde sich vür trieste legen.
daz er dâr zuo taete,
des er reht haete.
grâf albreht im enpôt.
deheiner slahte nôt
in des erwande,
sîn schaden unde sînen ande
wold ouch er im lâzen gewerren.
ez waer nâhen oder verren,
swâ im sîn durft waere
unde durch willen der triestaere
stüend er im helfe niemer ab.
den guoten trôst, den er gap
dem patriarch reimunt,
den teten im die boten kunt,
die er ez werben hiez.
der patriarch niht enliez,
er bereite sich dâr zuo
beide spâte unde vruo,
daz er ouch werlich waere,
swenne die venediaere
kaemen mit iren scharn
gegen trieste gevarn.
Cccxliii . nû hôret, wie daz geschach.
ez ergie unlânc darnâch,
daz die venediaere starch
von aglei dem patriarch
unde ze trieste der gemeinschaft
widerbuten ir vriuntschaft.
si sazten ûf under in,
daz gegen trieste hin
solden varen snelliclich,
si waeren arm oder rîch,
von der stat daz vierde teil.
segel, anker oder seil
unde swaz ze schiffung gehôrt,
des wâren si unbetôrt,
si berihtenz allez eben.
den der gewalt wart gegeben,
daz si houbetliute hiezen,
die liezen sich des niht verdriezen,
si trahten manege wîse,
liut, harnasch unde spîse,
swie vil si des müesen haben-
die venediaere gâben
vollen rât in:
swes eines si dâhin
bedorften, der gap man in driu.
dô man het bereitet siu
zuo der hervart alle,
mit sô hôchvertigem schalle
schiften si sich an,
als ob si rôm unde lateran
wolden besitzen,
mit râte unde mit witzen
des urliugs wolden si pflegen.
swaz in stete sint gelegen,
an den sô ist gelungen,
daz si si hânt bezwungen,
ûz den steten algelîch
muosten arm unde rîch
daz vierde teil dar varn.
dô die gerechent wârn,
wie grôz diu maht waere
der venediaere?
dô wart si sô grôz,
daz sîn von schulden verdrôz
die triestaer, dô si si sâhen.
si begunden gâhen.
eines morgens vruo
dô vluzzen si zuo
die venediaer mit ir maht
in aller der aht,
als si ûz der stat rîch
ein ieglich hûs sunderlich
het ein galîen dar gesant.
dô si bî triest daz lânt
ersichert heten daneben,
allerêrst sach man si geben
herberge den liuten.
ich enkan iu niht bediuten,
wie unzellich si wâren.
si begunden varen,
swâ si den triestaeren
aller schedlichst waeren,
dâ legten si sich nider.
si nâmen vür unde wider
des gevildes vür sich
einen sô getânen strich,
den man ahte zuo der zît
an der leng unde an der wît
wol zwir als grôz als trieste waere.
dô begunden die venediaere
ein niwe stat erhaben
mit einem tiefen graben,
an dem si sich niht betrugen,
den rinc ouch umb si zugen
mit îsenînen keten,
drîn enden si daz teten,
mitten, oben unde unden.
sô si beste kunden,
plâncten si daran,
unde swaz man mohte hân,
daz in dâr zuo was nutze.
ez waer îsenknapp oder schutze
oder in swelher ahte man in sach,
den wart aller ir gemach
ûz gegeben mit der mâz.
ie diu geselleschaft besaz
herberge nâch ir aht.
die stat, diu dâ wart gemacht,
die venediaer si nanden sâ
Semper venesiâ,
daz spricht iemer venedi.
die stat begunden si,
die wîle man dâ lac,
vesten alle tac
unde an bezzerunge mêren
mit bercfriden unde mit erkêren:
die wurden anderswâ bereit
nâch der gelegenheit
unde alsô gefuoret her
nâch der meister êr,
die ez hie ûf rihten.
die venediaer vernihten
wolden der triestaer maht.
si heten gedâht,
swen si dâfür kaemen,
daz si zehant naemen
den triestaeren lîp unde guot:
daz wart alsô behuot,
daz si dâ gewunnen klein.
nû wurden des enein
die venediaer zehant,
daz man balde sant
hinz venedi nâch blîden,
sô müest diu stat lîden
kummer unde ach.
dô diu botschaft geschach,
der herzog zehant
von venedi sant
grôzer blîden viere.
die wurden vil schiere
gerihtet ûf terret,
die man dâr zuo bereitet het.
die antwercmeister hôr ich jehen
unde hânz ouch selben gesehen,
diu werc, diu dâ gerihtet sîn
ûf kocken oder ûf galîn,
diu werfent krefticlicher vil
ze verrem unde wîtem zil,
denn diu ûf der erden stânt,
wânde si den swunc hânt
von dem wazzer hin nâch.
ob daz ouch dâ geschach?
dâfür hân ich ez wol.
swaz man rihten sol
vür der wurfe nôt,
daz man vermîdet den tôt,
darûf die triestaer wâren karc:
vür diu antwerc starc
erfunden si manegen list
durch des lîbes genist.
die venediaere
den triestaern ze gevaere
nâch urliuges siten
alle tag ûz riten.
si heten soldenier
unde ouch die dâ wârn ir
geriten wol zwei tûsent man;
swâ die zogten an den woldan,
dâ zogten âne bît
wol driu tûsent mit
wol gewâpenter ze vuoz.
der ysterrîchaere gruoz
der patriarch unde der grâf verlurn,
dô si sô grôzen schaden kurn
von der venediaer gewalt.
die ich vor hân gezalt,
swen die ûz riten,
in werlichen siten
beleip ir dannoch sô vil dâ,
daz semper venesiâ
was dannoch wol behuot,
dâr zuo ir lîp unde ir guot,
sô vil was der unsaeligen.
nû lâze wir si dâ ligen
Cccxliv . unde sagen, waz hiezuo
der patriarch tuo
unde von gorze grâf albreht.
manegen rîter unde kneht
het er ûz brâht,
mit den er gedâht
den von triest ze staten komen.
dô daz het vernomen
der patriarch reimunt,
der besamt sich sâ zestunt
mit den sînen über al.
die von vriûl er zuo dem mâl
alle mit im treip,
nieman werlich beleip
ze vriûl in dem lânde.
von meilân man im sande
manegen ellenthaften gast,
dem nihtes gebrast
an rossen unde an harnasch.
dem patriarch erlasch
trûren unde swaere,
dô im die meilânaere
unde die grâven wâren komen,
ouch heten sînen solt genomen
wol aht hundert man;
mit den zogt er dan
gegen trieste geriht.
daz beleip verholen niht
den venediaeren,
daz die grâven kunftic waeren
unde der patriarch alsam.
dô man daz vernam,
dô besamten si sich drât
in ir niwen stat.
swaz man der vüetraer ûzen sach,
dâ sanden si balde nâch
unde enputen in an der zît,
si versaehen sich strît
von dem patriarch,
der braeht ein her starch.
daz si dô retten, daz geschach.
dem patriarche was gâch
ze varn gen trieste hin:
aller sîn sin
was wan darûf,
daz er kaem ze hûf
mit den venediaeren.
sînen triestaeren
kom er ze helfe schiere.
Reimundus der ziere
nâch der triestaer rât
gegen der niwen stat
unde dâ bî triest ûfz velt
manic hutten unde gezelt
ûf spien unde sluoc.
er was ûf urliuc sô kluoc
unde het ez sô geschaffen,
daz man deheinen pfaffen
nindert west zuo den zîten
nâhen noch wîten
ûf solhe sache sô versunnen.
dâ von die triestaer gewunnen
michelen trôst,
daz si wurden erlôst
von der venediaere gewalt.
schaden manicvalt
heten in die selben geste
getân ûz ir niwen veste,
die si heten erbûwen.
si wolden niht getrûwen,
daz diu kraft iemen töhte,
der ins an gewinnen möhte,
dâ von si wurden geswacht.
si hetens ouch gemacht
sô veste unde sô guot,
daz sîn halt nieman muot.
Cccxlv . die grâven unde der patriarch
wâren ouch sô starch,
daz si daz velt hielten.
die venediaere wielten,
swes sô si wolden:
swaz si haben solden
ze nôtdurft irem her,
daz brâhte man in ûf dem mer
von venedi her.
dem patriarch was ger
mit sînen vînden ze strîten;
die wolden alles bîten,
unz der patriarch sîn hab
mit den gesten gerehte ab.
sus lâgens alle wîle
gen einander ze pîle,
unz daz die venediaere
einer listigen gevaere
sich vereinten under in.
si sanden êrbaer boten hin-
in einem vride si daz tâten-
den grâven albrehten si bâten,
daz er hinz venedi kaeme
unde dâ von in vernaeme,
wes si heten muot;
diuht ez in denne guot,
swenn er ir wort
vernaeme unde gehôrt,
daz er dâr zuo daz beste
riete, daz er weste.
Cccxlvi . dô grâf albreht daz vernam,
diu botschaft, diu im dô kam,
den patriarch er dô vrâgte,
waz im daran behagte.
der wart der reise vrô.
den grâven bât er dô
mit allen den sînen,
daz er sîn triu liez schînen
unde daz er taet daz beste,
daz er ze tuon weste.
daz wart gelobet dâ.
hin vuor der grâve sâ
ze venedi in die stat.
gemach unde allen rât
der grâve dô gewan.
dô man sich versan,
daz sîn zît waere,
dô begunden die venediaere
mit im teidingen,
wie si in möhten bringen
dâr zuo mit ir miet,
daz er von triun unde êren schiet,
darûf stuont aller ir sin.
si wurben an in,
waz er dârumbe nemen wolde,
swen der strît geschehen solde,
daz er denne rit von dan,
er unde alle sîne man
unde grâf heinrich sîn suon,
unde daz er si lieze tuon
an den walhen ir gerich.
dârumbe vereint er sich
iren willen ze begên.
daz mohte nieman understên.
die dâ bî im wâren,
die sach man gebâren
dârumbe klegelich:
ein helt an triwen rîch,
wîs unde menlich erkant,
her heinrich was er genant
von rôtenburge- sît er pflac
êren manegen tac,
wand er von herzog meinhart
ze hofmeister gemacht wart,
des pflac er unz an sîn end-
der hete dô gern erwent
die untriu unde die mein,
des die venediaer enein
wurden mit im.
ûf mîn triu ich daz nim,
als getriu unde alsô sleht,
als der grâve albreht
in der jugent was erkant,
ê im diu witze geswant,
ez waer umb niht ergangen;
dô het in bevangen
des alters überlast,
dâ von im gebrast
witze unde sinne:
starc wîn unde minne
daz an im machten.
die venediaer betrahten,
daz diu sach ergie heimlich,
daz sîn von rôtenburc her heinrich
niht genzlich wurd gewar.
si brâhtenz alsô dar,
daz den grâven des gezam,
daz er niur rât nam
datze jungen râtgeben,
die man nâch miete sach streben.
mit der helf man des bekam,
daz der grâve albreht nam
mit ûz genomen teidinge
zweinzic tûsent pfenninge
guldîner vlorin,
daz er gelobte in,
swenne si dort strîten wolden,
daz er unde die sînen solden
varen ir strâzen
unde underwegen lâzen
den patriarch unde die walch.
grâf albreht enphalch
allen den sînen,
daz si ir zuht liezen schînen,
daz si verdagten
unde ez nieman sagten.
Cccxlvii . dô diu sicherheit ergie,
grâve albreht enphie
manic grôzez present.
dô ez allez wart verent,
ze triest vuor er hin wider,
dem patriarch er sagte sider,
er waer von dann alsô gescheiden,
daz er zwischen in beiden
nihtes ervinden mohte,
daz dem patriarche tohte.
dô sagte man heimlich
dem jungen grâven heinrich-
von rotenburge der helt-
daz sich sîn vater het geselt
hinz venedin unde verphliht:
er versweic im niht,
ez zalt im vor unde las,
swaz dort ergangen was
von orte hinze ort.
dô wart enphuoret unde gestôrt
sînem herzen senfter muot,
daz daz leidige guot
den grîsen vürsten alt
het verkêret unde versalt
an sîner vurstlichen werdikeit.
Heinrich der degen unverzeit,
an triwen der unverkêrt
sînen prîs er dô mêrt
unde sîn liunt loblich:
er gienc snelliclich
zdem patriarche reimunt,
dem tete er ez allez kunt,
wie ez dort was ergangen
unde wie mit miete was gevangen
sîn vater grâve albreht.
 <lieber hêrre, dâ von seht,
waz uns nutze sî;
ich gestên iu iemer bî
mit triwen âne argen list .>
dem patriarche an der vrist
alliu vröude verswant.
sînen rât er besant
unde seit in diu maere,
wie die venediaere
den grâven heten überkomen,
daz er ir guot het genomen,
daz er vurder rîten solde,
swenne man dâ strîten wolde.
si sprâchen dô gemeiniclich:
 <hêrre, ir sult snelliclich
varen von hinne:
untriu unde sinne
die venediaere pflegen.
si sint lîht underwegen
unde koment hînt bî der nacht
mit sô getâner maht,
vindent si an uns bereit
die gelegenheit,
der si sich versehent hie,
sô muget ir unde die,
die bî iu hie sîn,
lîden kummer unde pîn .>
den rât man heimlichen
legt vür grâf heinrîchen.
vil wol er im dô beheite.
des morgens, dô ez teite,
dô vuoren von dan
der patriarch unde sîn man.
grâf heinrich der junge
ân alle sûmunge
mit des patriarches râte
reit zuo der etsche drâte,
dâ im gezeiget wart
sîn veter herzog meinhart.
dem tete er an der stunt
alle die sache kunt,
die im an ligend wârn,
unde wie sîn vater het gevarn,
daz sagt er im besunder.
den nam des michel wunder,
wie ez dâr zuo komen waere,
als wîse als er waere
unde was gewesen sîne tag.
herzog meinhartes klag
wart dârumbe strenge;
er wolde niht verhenge,
daz die argen venediaere
volfüerten ir gevaere,
der si heten gedâht.
 <veter, dir ist geslaht
manheit, triu unde zuht,
du bist von solher vruht
unde ouch dîn vater geborn,
solt man haben gesworn,
sô möhte man deheinen tadel
oder an solhen tugenden zadel
an mînem vater hân erlesen,
der dîn anherr ist gewesen:
des mohte man ze deheinen stunden
an im niht hân erfunden
als kleine als umb ein hâr,
sô gar was er valsches bar,
daz hôr von alten unde von jungen.
ob von mîner zungen
sîn lop wol haele,
sô wold ich âne vaele
mit der volg der wîsen
in loben unde in prîsen
vür alle, die ich ie erkant:
nû ist ez alsô gewant,
daz ich sîn niht sol tuon,
wand ich bin sîn suon
unde dîn vater alsam.
daz sînes lobes nam
an dir iht ab ber,
dârumb wil ich iemer mê,
lieber veter mîn,
mit dir teilund sîn
mîn hab nâch dînem gebot .>
 <hêrre, daz vergelt iu got,>
sprach der grâve heinrich,
 <daz ir sô genaediclich
unde sô wol an mir tuot.
nû sehet, waz iu dunke guot
unde wie ich mit den sachen var,
daz ich mich bewar,
des teilt mir mit iwer sinne,
daz der patriarch werd inne,
swaz dort geschehen ist,
daz daz sunder list
mînhalp geschehen sî .>
 <wil du der sorgen werden vrî,>
sprach der herzog meinhart,
 <sô heb dich balde an die vart
zuo dem patriarch reimunt
unde var mit im ander stunt
den triestaern ze wer;
sô wil ich daz her
dir ze vrum unde zêren
mit mîner helfe mêren.
hinz trieste vür die stat
der besten, die mîn hof hât,
der suln an disen zîten
hundert mit dir rîten
ze harnasch wol bereit .>
gnâd unde danc im des seit
grâf heinrich der junge,
dô im sô was gelunge
an sînes vetern râte.
hin huop er sich drâte
mit der êrbaeren stiwer,
die im der degen tiwer,
der hêrre der kernaere,
liez ûf die venediaere.
Cccxlviii . dô der patriarch vernam,
daz grâf heinrich dâher kam,
des erbeit er kûme,
ân underlâz unde âne sûme
zuo im er in komen bât.
daz geschach alsô drât,
als er sîn gert.
Heinrich der helt wert,
der manlich unverzagt
dem patriarche sagt
mit besunderm worte
von ende hinze orte,
wie erz hete an gevangen
unde wie diu rede waer ergangen
zwischen in beiden
unde wie er waer gescheiden
von dem herzogen karch.
des vreute sich der patriarch,
daz der herzog meinhart
hin wider riet die vart:
under in zwein
wurden si enein
des geverts hin wider.
nû hôret, wie ez sider
grâf albrehten ergie.
diu gab, die er enphie
von den venediaeren,
er wânde, daz die waeren
pfenninge guldîn,
die dâ heizent vlorin.
Cccxlix . dô er si heim brâht,
nû het er gedâht
etlicher kleinât.
ein goltsmit er bât
diu kleinât wurken im.
zdem meister sprach er: < nim,
swaz du dâr zuo haben solt .>
der meister nam daz golt,
unde dô er ez stiez
in daz viwer unde zeliez,
dô wart er des gewar,
daz die pfenninc gar
lûter valsch wâren.
dô enwest er wie gebâren.
den valsch er zuo im nam,
unde dô er zuo im kam,
dô sagt er im maere,
wie er geeffet waere
an dem golde unde betrogen.
dô hiez der grâve zogen
einen boten drâte
gegen sibedâte
zeinem tuskân.
dem selben man
sold er sô vil gelten;
des brief unde burgel selten
wurden ledic von im.
zdem boten sprach er: < nim
die tûsent vlorin
unde vüer dem cowerzîn,
dem ich dâ gelten sol .>
nû kande in der bote wol,
dâ von slûnt im dester baz.
der bot dô nihtes vergaz,
daz er dô vernam.
dô er hinze sibedât kam,
er warp, daz man in werben hiez.
der tuskân niht enliez,
er versuocht die pfenninc sâ.
nû ervant er vil schiere dâ,
daz die pfenninc
wâren messinc.
Cccl . zuo dem boten er sprach:
 <nû lâ dir wesen gâch
unde sag dem hêrren dîn,
daz die pfenninc valsch sîn,
unde swer im die hab
an gulte oder umb sust gap,
daz er si dem geb hin wider .>
der bote sagt dem grâven sider,
swaz im enpôt der tuskân.
der grâve zurnen began,
wand des gienc im nôt.
sînem sun er enpôt,
mit aller sîner kraft
wold er die geselleschaft
gegen trieste mêren,
dem patriarch sîner êren
wold er geholfen sîn.
daz die vlorîn
wâren gunterfeit,
heimlichen daz seit
der bote grâf heinrîchen,
er sagt ez ouch heimlichen
von aglei dem patriarch.
der vreute sich des starch
unde begunde îlen,
daz in kurzen wîlen
sîn her bereitet wart
gegen trieste an die vart.
der patriarch reimunt
gebôt an der stunt,
swaz man gebûren vant
ze vriûle in dem lânt
unde in ysterrîche
unde ûf dem karste algelîche,
ûf swes guot si sâzen,
dehein ensolde lâzen,
si solden bereit sîn
nâch den naehsten tagen drîn
ze vüeren koste dâhin,
dâ daz wart geboten in.
si kômen âne twâl
gesamnet über al
von ysterrîch unde von vriûl.
pfert, esel oder mûl
ieglicher brâhte dar,
die wurden geladen gar
mit melwe, vleische unde wîn.
nû mocht ez anders niht gesîn,
hin vuor der patriarch
mit einem her starch
ûf der venediaere schaden.
alle die er mocht geladen
umb sîn guot ûz tiutschen lânden,
daz liez er im enplânden,
unde von gorz die grâven,
den sach man zuo draven,
umb ir huld unde umb ir guot
manegen helt vruot.
dâ von ir menige wart grôz.
den patriarch niht verdrôz,
des lîbes unde des guotes
was er dâhin williges muotes,
daz erzeigt er dâ.
hin vuoren si sâ,
dâ ir vînde lâgen
unde des besezzes pflâgen.
die wârn ouch des niht ân,
in waer nû kunt getân,
daz si vüeren dâher
unde daz in waere ger
mit in ze strîten.
si sanden an den zîten
wartliut ûf die strâz,
die in erfüeren baz
der vînde gelegenheit.
si wurden schiere bereit
unde riten ûf die warte hin.
nû het sô grôzen sin
unde was ûf urliuc sô karch
Reimunt der patriarch,
daz er was ân ende
der wîs unde der behende.
dô si kômen sô nâhen,
daz si sich versâhen
der vînde wartliute dâ,
dô hiez der patriarch sâ
die gebûren goumen,
die dâ wârn bî den soumen,
daz si naemen stangen
spermâze lângen
unde daz ir deheiner verbaere,
er saez ûf sînen soumaere,
swaz er halt trüege.
die dâr zuo wârn gefüege,
daz si kunnen schicken wol,
wie man zuo zogen sol,
dâ man sich vînde versiht,
die liezen sich niht
der arbeit bevillen
durch des patriarches willen
unde nâch sînes willen kür
schuofen si die schutzen vür;
darnâch zogten her,
die dâ vuorten diu sper,
darnâch die gebûren alle:
die kômen mit solhem schalle,
daz man si hôrte an der wîle
wol vier welhische mîle;
darnâch als ein vinster wolk
daz gewâpent vuozvolc:
die heten sich geflizzen,
daz ir beckelhûben glizzen,
wand si des habent grôzen vlîz,
daz si schînen wîz
unde geswertfurbt vaste-
dô diu sunne darin glaste,
dô wânden die venediaere,
daz ir vierstunt als vil waere-
ez gap sô liehten schîn,
als ob si waeren îsenîn
unde allez, daz si heten an.
dô die selben wartman
ditze volc sâhen,
si begunden hin gâhen
unde heten des wol gesworn,
si waeren alle verlorn:
si heten ez vür anders niht,
die si kuren mit gesiht,
ez waere allez ritterschaft
unde in waere diu kraft
von tiutschen lânden komen.
si heten wol vernomen,
daz si der grâf albreht
hazzet unde vêht,
als im des nôt gienc:
die pfenninc, die er enphie
datz venedi von ir hant,
hin wider er die sant
unde enpôt in dâmit,
ez waere ein vremder sit,
daz die venediaere
ir selber munze valschaere
waeren worden durch in.
dâ von enpôt er in hin
manic scheltpaere wort.
wie ez ergie dort,
daz mach ich iu bekant.
die wartliut kômen gerant
unde sagten den venediaeren,
daz si verloren waeren
unde aller dinge verdorben:
der patriarch hât geworben
mit dem grâven unsern schaden,
wande si habent geladen
von tiutschen lânden solch her,
daz wir ze deheiner wer
gegen in niht entugen
unde ouch niht enmugen
in mit strîte widerlegen,
noch niht des gephlegen
daz uns nutze sî.
swer des tôds well wesen vrî
unde niht welle sterben,
der sol balde werben,
daz er von hinne
ûf daz mer entrinne.
wir sagen iu niht mê,
wan allez daz vert dâher,
daz in tiutschen lânden ist.
 <owê daz si den list
datz venedin erfunden haben,
daz si dem grâven gâben
die valschen vlorin:
des müezen verdorben sîn,
swaz man unser erwischet .>
dô wart geuden gemischet
mit riwen unde mit quâle.
niht lenger heten si twâle,
swaz dâ mohten gesîn
kiele oder galîn,
barken, kocken oder terret,
die man in dô het
von venedin gesant,
darin zugen si zehant
pfert, mûl unde ros.
 <lôsâ, hêrre, lôs!>
sprâchen die triestaere,
 <wunderlichiu maere
ditze dinc bediut:
der venediaere liut
ûf der vluhte sint,
si wizzen ân underwint,
daz in niht enfrumt;
der patriarch dâher kumt,
daz wizzen si gewis .>
dâmit liefen dis
datz trieste ûz der stat
unde îlten an si drât;
ouch liezen si des niht,
si sanden boten al geriht
dem patriarche ziere,
daz er kaeme schiere,
wand daz her der venediaere
gar ûf der vluhte waere.
des wâren si vrô.
si begunden îlen dô,
sô si mohten allerbeste,
ob si der welhischen geste
iemen möhten gevâhen,
dârumbe si begunden gâhen.
doch kômen si nie sô drât:
die von trieste ûz der stat
wârn in die niwen stat geloufet
unde heten dâ bestroufet
unde den besten zuc gezogen.
reht als si kaemen geflogen,
îlten dort her,
den dâ ze rouben was ger.
wartâ, hêrre, wartâ,
waz die schiltknehte dâ
wunders begiengen!
wie ez die hern an viengen,
daz was in gar unmaere.
die venediaere
den wart kûm diu wîle,
daz si mit balder île
entrunnen ûf daz wazzer.
manic walich lazzer
der wart dô sô snel,
daz im beleip daz vel
ganz unde unverhouwen.
wunder mohte man dô schouwen,
daz die blunderaere
die grôzen bulgen swaere
begriffen mit den secken.
ze beinzigen vlecken
manic vêhiu veder wart
von den schiltknehten gezart,
ê siz geteilten under sich.
swaz die hêrren billich
von roube an gehôrt,
des wârens unbetôrt,
si stalten, darnâch.
rouben man si sach
ros unde îsengewant,
swie daz waere genant,
silbergeschirre unde vaz.
ouch verteilte man den knappen daz,
daz dehein schiltkneht haben solt,
pfenninc, silber unde golt,
tuoch unde allez daz gewant,
daz man unverschrâten vant,
daz solden die hêrren zuo sich lesen:
des krieges waer unnôt gewesen
gegen den knehten an dem zil,
wand si heten sô vil
ze rouben unde ze nemen dâ,
daz si ez enwesten wâ
bestaten unde behalten.
man sach si dâ walten
matraz unde gulter guot,
dâ was roc, gugel unde huot,
garnasch, belz unde suckenî,
ouch wâren si niht vrî
lîlachen unde pluomît,
mantel, deckelachen wît,
gefurrieret durchlânc,
ruckelachen, umbehanc,
kotzen, tebich, stuollachen.
vor vröuden solden lachen
noch al die schiltknehte,
swen si hôrten rehte
ditze maere lesen,
wie wol in dort ist gewesen.
doch klag ich âne swaere,
daz wergant der rîfnitzaere
dort niht enwas,
dâ ieglich kneht zuo sich las,
swes er sich lie gezemen
ze vazzen unde ze nemen.
iedoch geschach dô manegem kneht
gewalt unde unreht,
wande die walhenknaben
wellent des niht laster haben,
daz si nement blundrech:
daz zugen sich ze smaech
die schiltknehte an,
unde waer ez niht understân,
ir waer dâ vil gelegen tôt.
michel kriec unde nôt
huop sich under in:
daz macht der überige gewin,
ez mocht ouch vil wol sîn
von dem starken wîn,
des man an dem zil
vant dâ sô vil.
man vant dâ zuo dem mâl
Muglaere unde reinval,
kriechisch wîn unde terran,
Muscatel unde vindeplân,
wîn von ciper ouch dâ lac,
klaret unde schafernac
von genû unde malvasîn:
diu zweier hande wîn
daz houbet machent râz;
Pinôl unde wîn von arrâz,
diu wîn sint gar stark,
unde wîn von ancôn der mark,
den wil man vür den besten hân,
Ecke unde tribian;
wîn von wippach
unde patznaer man dâ sach
unde ander wîn genuoc:
die venediaere kluoc
grôzen mark heten dâ
datz semper venesiâ.
man vant ouch dâ zuo der stunde,
swer iht hantwerkes kunde:
man vant dâ brunnaere,
sarwurken unde schuostaere,
satlaer, becken unde smit,
dem her ouch volgten mit,
bognaer, schrôtaer unde weschen
unde die man sach dreschen
in dem vüetern umbe lôn,
daz muoste allez schôn
geordent sîn unde verriht:
swâ man venediaere siht
mit urliuc hin kêrn,
dâ habent si gern
an solhen sachen den rât.
sus geschach vor der stat,
diu dâ trieste ist genant,
vollen rât man dâ vant.
daz kom ze vrum irn vînden hie.
nû hôret, wie ez ergie.
Cccli . als ich vor sprach,
in wart ze vliehen gâch
ûf dem mer ir strâzen,
daz siz allez muosten lâzen
hinder in belîben:
gesagen noch geschrîben
ûf ein end ez nieman kan,
waz man mit rouben dâ gewan.
nû prüeft ein vremdez maere.
ez ahten die venediaere
den schaden, den si kurn,
daz si wan an decken verlurn
wol tûsent marc oder baz:
die rechnung man alsô mâz,
daz ie diu deck gereit waere
niur vür vier bernaere.
ouch ahten si den schaden starc
baz denn umbe tûsent marc,
den man an stricken dâ nam,
unde daz ie der stric kam
umb vier bernaer unde hôher niht.
swer an witzen hât pfliht,
der aht in sînem muot,
wes daz ander guot,
daz an der selben vart
den venediaern verloren wart,
mohte wert sîn.
lad unde soumschrîn
ahte man dâ tiwer,
unde daz man dâ nuzt bî dem viwer,
heven, kezzel unde morsaere,
man ahte, daz daz wert waere
vunf tûsent marc unde mêre,
wand ez ist allez von êre
unde von glas gewarht.
ich hân sîn allez niht gemarht,
daz ich dâ von hôrt sagen:
in kund in zehen tagen
mit rede niht ûz besundern,
waz mit roube unde mit blundern
wunders dâ geschach,
dô man zerutte unde zebrach
die hutten unde die herberge.
dô pflâgen grôzer kerge
die triestaere alle gemeine:
ez waere grôz oder kleine,
daz die kneht veil hâten,
den patriarch si bâten,
daz er in des gunde,
wand si in vür die stunde
ze hêrren gerne wolden haben.
guot rede si im gâben,
unz si im machten veil
diu îsenîn seil,
mit den man dâ hât
vor triest die niwen stat
an drîn enden umbevangen,
unde die îsenînen spangen,
mit den man hete vor
an gehangen diu tor.
vür diu selben seil starc
gap man im siben tûsent marc-
diu wâren zwir als guot gewesen.
si begunden ouch an sich lesen
diu antwerc ûf den kielen;
hart wol in diu gevielen,
wand diu seil von den blîden,
der wâren zwei von sîden.
die triestere karch
guiten dem patriarch
unde dem grâven iren teil
an antwerken unde an seil,
unde allez daz in beheit,
als ich vor hân geseit.
Ccclii . diu pfert, esel unde mûl,
diu von ystrîch unde vriûl
die kost getragen heten dar,
diu verkouft der patriarch gar
der gemein der triestaere,
unde ûf die selben soumaere
vazte man unde luot
daz kreftige guot,
daz si genomen heten dâ
datz semper venesiâ.
ein dinc ich sprechen wil:
swie gar der soumaer dûhte vil,
dô si vuoren her,
ir wart nû vierstunt mê,
dô si vuoren hin wider.
dô der patriarch gemachet nider
der venediaere hôchvart
unde daz allez verriht wart
zwischen in unde den triestaeren,
daz si in vürbaz waeren
wider al meniclich
diensthaft unde helfelich,
von dannen er dô gâht.
swer dar hete brâht
geritener knehte drî,
dem wont kûm einer bî:
die anderen zwên
sach man ze vüezen gên
als ander soumaere,
sô harte unde sô swaere
heten si diu pfert geladen.
vrum unde schaden
diu beidiu si kurn:
an den seteln si verlurn,
die si dô brâchen mit den soumen,
ouch mohte man des goumen
brust ûf maneges pferdes grâte,
manic schiltkneht ouch hâte
an rucke unde ûf ahsel biule
als die bôzkiule,
sô swaer er ûf im truoc.
heiâ, wie genuoc
manic kneht im dô gespilte,
den sîner hab bevilte,
oder ob er was darûf versunnen,
daz er gerne mê hiet gewunnen,
des liezen si den wurfel walten:
verboten unde gehalten
dick ez von in wart,
schanze unde hashart,
dâ wart nâch gewunschet vil,
unred unde topelspil,
des wart vil under in.
dâmit zogte hin
Reimunt der patriarch.
der wîse trahte starch
unde von gorz die grâven beide,
wie den venediaeren leide
von in geschaech unde ungemach.
daz ditze dinc geschach,
daz was, dô man spurt
nâch kristes geburt
der jâre tûsent unde zwei hundert
unde driu unde achzic ûz besundert,
dô geschach den grâven hêr
von dem patriarch diu êr,
daz si vor triest zefuorten dâ
Semper- venesiâ.
Cccliii . dâmit kêr ich snelliclich
hin wider an daz rîch
mit den maeren hinder.
wie der künec den winder
in swâben beleip
unde wie er den vertreip,
daz habt ir vor wol vernomen.
dô der summer was komen,
dô kom ouch vil schiere
der bischolf von triere
zuo dem künec unde klagte
kleglichen unde sagte,
daz er sêre waer beswârt
von dem grâven von mumpelgart.
er tete dem künec kunt,
daz er in ze maneger stunt
het gebeten unde gemant,
daz er an im erkant
des rîches reht unde êre,
sô daz er widerkêre
vürbaz an im taete,
daz er bedaehte, daz er haete
des rîches kur eine:
 <swie unwirdic unde swie kleine
ich dâr zuo sî,
sô bin ich doch niht vrî,
mir sî diu êre undertân,
daz ich der kür eine hân>.
zuo dem künec er sprach:
 <ich weiz wol den ungemach,
den mir der selbe grâve tuot,
daz vert niht von sîn selbes muot:
in reizet dâr zuo
beide spât unde vruo
der vranzoisaere her.
der mac nû niht mê
an dem rîch gerechen sich-
sol denne sîn gerich
über mich ergân?
her künec, nû seht an,
waz ir dâr zuo welt tuon!>
 <vriuntschaft unde suon,
ich im widerbieten wil>,
sprach der künec an dem zil;
 <her bischolf, welt ir halt mêre,
durch iuch unde durch des rîches êre
widerbiut ich sicherlich
dem künec selbe von vrancrîch .>
von triere der bischolf
sprach zuo dem künec ruodolf:
 <die êre unde daz guot,
daz ir mir, herr, an tuot,
daz sol iu got vergelten;
ich hânz verdienet selten,
doch bin ich staete in dem willen,
daz ich mich niht liez bevillen,
sold ich durch iwern vrum
der welt kreiz unde drum
umbevaren gar,
daz taet ich, sô ich wol gevar.
daz aber ich des, hêrre, muot,
darûf iu sô grôzez guot
unde grôziu arbeit müeste gân,
des hân ich deheinen wân:
daz ir iuch unde daz rîche
gen dem künec von vrancrîche
urliuges underwindet
unde iuch in hazze bindet,
hêrre, des ist wol rât.
swaz mir tuot unde getân hât
der grâf von mumpelgart,
mit einer hervart
sezt ir in des ze buoz,
daz er iemer muoz
vermîden die geturst,
daz dehein des rîches vürst
von im werd gesmaeht:
sich habe sêr vergaeht
der grâve von burgoni,
daz sprach der unde alle di,
die dem von vrancrîch hôrent zuo,
daz er sich iuch sô vruo
hât betwingen lâzen>.
die dâ vor dem künec sâzen,
die rieten alle gelîch,
er solde endelich
varen dâhin
unde gesetzen in,
als er die andern gesetzet het.
den rât, den man im dô tete,
der dûht den künec vil guot,
wand er was sô gemuot,
des si in dô bâten,
heten si imz alle widerrâten,
er waere doch dâhin gevarn,
sô sêre sach man in bewarn
des rîches werdikeit unde êre.
den bischolf hiez er kêre
wider heimvart tuon.
vriuntschaft unde suon
widerboten wart
dem grâven von mumpelgart
von im unde von dem rîch.
der künec besande snelliclich
die bischolf mehtic erkant
von kolne unde von meinz genant,
Kostenz, spîre, strâzpurc,
Wurmz, eistet, wirzpurc,
Ougspurc, basel, babenberc.
dehein sûmung noch geberc
die bischolfe des erwant,
die ich hie hân genant,
si waeren al geholfen
dem künec ruodolfen
unde lobten im die hervart
ûf den von mumpelgart:
wand die pfaffen sint sô gemuot,
swer ir einem iht tuot,
daz ist mit triwen leit
al der pfafheit,
diu ez gefreischt.
der künec ouch helfe eischt
von al des rîches steten.
williclich si daz teten.
sam tâten ouch die hêrren
dem rîche unde im zêren
unde den walhen ze schaden.
al die dar wurden geladen,
die wârn willic der vart
gegen mumpelgart,
daz der grâve wurd verdamt.
dô der künec gesamt
sîn her unde daz er wart bereit,
niht lenger er dâ beit,
er huop sich von stat,
als in der von triere bât.
Cccliv . sîn ist unnôt ze sagen,
in wie lângen tagen
der künec vuor, ê er kaeme
ze mumpelgart unde dâ naeme
an sînen vînden râch.
ich sag iu, waz geschach.
dô si kômen sô nâhen,
daz si mumpelgart an sâhen,
dô hiez der künec rîten
nâhen unde wîten
beide berc unde tal,
jâmer unde quâl
hiez der künec dô begên.
daz mohte nieman understên.
dô kom ein rîter gerant,
der was bernhart genant,
zuo dem künec er dô seit:
 <hêrre, durch iwer werdikeit
überhebet mich verderbnusse
in diser urliuges gusse,
wand ez ist alsô umb mich gewant,
swaz mir zerbe ist benant
unde swaz man mich haben siht,
des bestêt den grâven niht.
im ist aber sô gelungen,
daz er mich hât betwungen
sînes willen pflegen,
sô nâhen ist im mîn guot gelegen
diser guoten veste:
ez sîn kund oder geste,
swer sitzet ûf mumpelgart,
des man bin ich bernhart,
wande daz muoz alsô sîn,
sô gewaltic ist er mîn>.
der künec zuo dem rîter sprach:
 <nû sît vrî vor ungemach,
sît ez umb iuch alsô stat>.
der künec alsô drât
schuof unde enphalch
des heres marschalch,
daz er mit vlîze taete,
swes diser rîter baete.
der künec beleip sô lânge dâ,
unz daz verre unde nâhe
verwuost wart unde zestôrt,
swaz den grâven an gehôrt.
diu burc ist sô guot,
daz des nieman het muot,
daz mans mit deheinen dingen
möhte gewinnen.
den künec man dô varen bât
vür eine des grâven stat,
diu ist purntrût genant.
die besaz er zehant
gar nîdiclich unde harte.
der künec die iemer beswârte
von tac ze tag ie mêre
mit solher herzensêre,
dâvor man niht belîben kunde
deheine lânge stunde
verderbnusse vrî.
dem von mumpelgart wârn bî
etlich burgaer ûz der stat,
die diu gemeine bât
zuo dem grâven riten,
daz er si in kurzen zîten
von dem besezze lôst.
des gap er in trôst;
wand er muote sich sterclich
an den von vrancrîch,
daz er im het geholfen
gegen dem künec ruodolfen,
der ûf sînen schaden lac.
der bet er sterclichen pflac,
ez vervie in aber kleine,
wand im wâren al ze seine
mit ir helfe die vranzois.
künec ruodolf der kurtois,
an manheit der vermezzen,
hâte die besezzen
sô sêr mit ungemach,
tac unde nacht man sach
mit rutten, blîden, tumeraeren
manegen stein swaeren
werfen hin in;
weder her noch hin
mocht nieman zuo in komen,
sô gar was in benomen
hin zuo stîge unde weg:
die het der künec in sîner pfleg
mit sô getâner huot,
daz halt nieman het muot
sich hin an ze wâgen.
dâ von die burgaer pflâgen
unfrôliches muotes,
lîbes unde guotes
wâren si in sorgen,
âbent unde morgen
mêrt sich ir ungemach.
dô der grâf ersach,
daz er in vür den pîn
dehein vrum mocht gesîn,
wand des er sich getrôst hât,
des helfe unde des rât
mohten niht enpeiten,
die mit arbeiten
ze purntrûte wâren,
si enwesten, wie gebâren,
dô si der grâve missetrôst,
si waeren von im unerlôst,
daz si sich rihten darnâch.
dô diu botschaft geschach,
dô vorhten si verderben
unde begunden werben
gegen dem künec umb hulde,
daz er ir unschulde
bedaehte durch got,
dienst nâch sînem gebot
wolden si im albereit
vergewissen mit sicherheit.
dâ was der künec strenge an.
ze jungist kom ez daran,
daz man den künec erbât,
daz er die selben stat
naem in sîn gewalt,
ouch wurden im gezalt
driu tûsent marc unde mêre,
daz er sîn tugent unde sîn êre
lieze schînen an in,
daz er roublichen gewin
durch got unde si verbaere,
sît er der stat gewaltic waere.
daz den künec des gezaeme,
daz er die stat in naeme,
daz geschach nâch grôzer bet.
unlâng er si dô inne het,
dô antwurt si künec ruodolf
von basel dem bischolf
ze wandel unde ze pfande
vür alle die ande,
diu im ie erboten wart
von dem grâven, unde missetât.
daran er êren het genuoc.
der bischolf was sô kluoc,
daz man in dâ biten sach,
unz daz im geschach
mit gewarheit
solhiu sicherheit
von den burgaeren,
daz si im diensthaft waeren
ân aller hande wanc.
darnâch gestuont unlânc,
daz der künec aber kêrte,
dâ er des grâven schaden mêrte.
daz geschach vor einer veste,
die besâzen die geste,
die der künec het dar brâht.
der von mumpelgart gedâht,
der haz wurd ie strenger,
swaz er ez lieze lenger,
daz er sîner schulde
niht kaeme ze hulde,
sô möht er verderben.
sterclich begund er werben
an den künec ruodolf,
daz er mit dem bischolf
sich lieze gezemen
bezzerung ze nemen:
die wold er gerne tuon
ûf die rede, daz er suon
unde ebenung bekaeme.
daz daz der künec naeme,
daz wart dem künec gerâten,
die vürsten alle daz tâten,
die sinn unde witze wâren vol:
die sâhen daz wol,
ân brennen aleine
sô was der schade kleine,
den man dâ mohte begên;
dâ von hiezen siz understên.
Ccclv . dô ez dem künec nâch êren lac,
eines vrides man pflac,
der wart gemacht ze siben tagen.
in der vriste hôrt ich sagen,
der schade unde diu smâch
unde aller der ungemach,
der dem bischolf wart
von dem von mumpelgart
gesatzet an des kuniges râte,
den vergewisset drâte
der grâve mit gewisheit,
daz er des spruches waer bereit
ze leisten âne bruch;
doch ûf den selben spruch
solt der bischolf inne haben
die stat, die si dem künec gâben,
diu dâ purntrût hiez,
mit allem dem geniez,
der dâ von sold ergân.
dâmit vuor der künec dan
gegen swâben zetal.
dâ het er unlânge twâl,
wand er unmüezic lac:
mit grôzem vlîz er pflac
sîn unde des rîches êre;
er urliugt aber niht mêre.
Ccclvi . hiemit kêr ich von dem rîche
mit den maern gen ôsterrîche.
ir habet wol gehôret daz
umb den ungefüegen haz,
den von ôsterrîch der kluoc
het getragen unde truoc
gegen hêrren ruodolf,
der salzpurgaere bischolf.
daz was in vride gestanden,
die wîl in ungerlânden
der von ôsterrîche lac
unde urliuges dâ pflac.
unde dô der unverzeit
von der arbeit
unde von der hervart
gemuozet unde ledic wart,
dô liezen sich von ir triwen
die hêrren anden unde riwen
iren haz unde ir unminnen-
die begunden brinnen
als durrez holz oder storren:
ob si nieman het verworren
denne von admunt der abt,
sô heten si genuoc gehabt.
daz muot die andern hêrren:
die begunden kêren
iren vlîz dâr zuo
beidiu spât unde vruo,
wie si ez braehten ze tagen.
darunder hôrte ich sagen,
muot sich vor allen dingen
der von vrisingen
unde der von pazzouwe
unde bischolf liupolt von seckouwe.
die wâren darunder
sô ernsthaft unde sô munder
unde liezen niht dâ von,
unz daz si ez brâhten daran,
daz ein tac wart zwischen in.
dâ solden si komen hin.
der tac wart in benant
in die stat, diu wels ist genant.
doch sult ir wizzen hie,
daz den herzogen nie
mit deheinen dingen
nieman daran mocht bringen,
daz er deheinen tac naeme
oder in deheine rede kaeme
mit dem von salzpurc,
man antwurte die burc,
diu wehsenecke ist genant
in eins gemeinen mannes hant
ûf solch verrihtunge,
swem si mit schidunge
wurde bezalt,
in des selben gewalt
solt si âne widerstreben
der selbe man denne geben,
der dâr zuo erwelt waere.
der herzog unde die salzpurgaere
dâr zuo kuren gemeiniclichen
von admunde abt heinrîchen.
dem antwurte ze leste
der bischolf die veste
ûf solch bescheidenheit,
als ich vor hân geseit;
ob die hêrren niht
wurden verriht
inner jâres vrist,
sô sold er sunder list
dem bischolf âne pûs
widergeben daz hûs.
Ccclvii . dô diu zît hin geswant,
ûf die der tac was benant,
dô kômens mit ir geselleschaft
ietwedriu hêrschaft
hinze wels gevarn.
mit dem herzogen wârn
komen zuo dem tac,
an den sin unde witze lac
in stîre unde in ôsterrîch,
unde der abt heinrich,
der het ungern daz vermiten,
er het ouch dâhin geriten,
ob er sînes vrum
ze schaden dem bistum
möhte iht geschaffen.
ein sô übelen pfaffen
nie dehein man gesach,
als im diu wârheit verjach.
swie wol ichs erkenne,
sô muoz ich durch die lenge
verdagen ir namen,
die mit dem bischolfe dar kâmen.
ir was ot genuoc:
manic pfaffe kluoc,
die im rât gâben,
ouch kômen im von swâben
man unde mâc,
an den sîn trôst lac.
swaz der bischolf mocht gehân
von beiern sîner dienstman,
der wâren niht gar vil,
wand im wâren an dem zil
lutzel sô holt,
als ein man sîm hêrren solt.
dar kômen ouch gevarn,
die zwischen in gemeine wârn,
die wâren, als ich mich versich,
von vrîsinc bischolf emich
unde bischolf wernhart von pazzouwe
unde bischolf liupolt von seckouwe.
von regenspurc bischolf heinrich
der vuor ouch williclich
durch ebnung in die selben stat
unde von kiemsê bischolf kuonrât.
die wâren darunder
sô gemuot unde sô munder
beide tac unde nacht,
unz man si dâr zuo brâht,
daz man aller ir sachen
ein ende wolde machen.
daz waer ouch geschehen sâ,
waeren si gewesen dâ
die vürsten loblich,
von beiern herzog heinrich
unde der pfalzgrâf von dem rîn,
Ludwic der bruoder sîn:
der entwesen was dô schaden,
wande si wâren geladen
von in beiden dar ze komen-
nû het in die vart genomen
ein ander unmuoze grôz.
dâ von gewan manegen stôz
diu ebnunge zwischen in.
ze jungist kom ez doch dâhin,
daz ein ander tac wart gesprochen
über sechs wochen,
der solt zwischen in werden
datz linz, beirischer erden
sô nâhen durch daz,
daz die hern vürbaz
heten des dehein widerrede,
si kaemen dar bêde.
ez wart ouch an den stunden
diu schidung verbunden
zwischen in alsô,
daz sîn die hern wârn vrô.
ze schidliut wurden erkorn
die zwêne hôchgeborn,
die herzogen ûz beierlânt,
die ich vor hân genant;
der dritte wesen solt
von babenberc bischolf arnolt,
unde von vrîsinc bischolf emich,
von regenspurc bischolf heinrich;
den sehsten man wesen bât
von kiemsê bischolf kuonrât;
si erwelten ouch zuo den
hôher grâven zwên,
von hiunburc grâf uolrich
unde von ortenburc grâf vridrich.
den ehten, sag ich iu,
wart enpholhen ûf ir triu
die kriege ze verrihten,
vereben unde verslihten
mit der durnehtikeit,
nâch got unde nâch der rehtikeit
solden si ez machen sleht
zwischen dem herzog albreht
unde hêrren ruodolf,
der salzpurgaere bischolf,
sô si beste möhten.
swaz ouch von den ehten
zwischen in erfunden wurde,
bî des eides burde
lobten si bêde
ân alle widerrede
staete ze haben.
darüber si gâben
dise vürsten beide
hantveste mit eide,
daz ez belibe âne bruch,
ande ûf den selben spruch
wurden si ze vriunt gemacht.
daz het besorget unde betraht
diu rîch an tugenden unde an sînne,
ich meine die herzoginne
von ôsterrîche, vroun elspeten:
die hete darunder,
daz si vüer die selben vart,
ir vater herzog meinhart,
der vürste ûz kerndenlânt,
wand er an ir wol erkant,
daz si was wîs
unde an güete het den prîs;
dârumbe riet er ir daz,
daz si des herzogen haz
gegen der pfafheit verkêrt,
des wurde si von got geêrt
unde het ouch der werlde gunst.
dârumbe si all ir kunst
unde iren vlîz daran legte,
wie si den herzogen erwegte
von ungemüet unde von zorn.
diu reine hôchgeborn
was in den getursten,
daz si den edlen vürsten,
zwischen den bêden
ir bevolhen was ze reden,
tete solch geselleschaft,
daz si der vriuntschaft
dester baz kômen zuo.
des andern morgens vruo,
dô kom der ellensrîche,
der herzog von ôstrîche,
unde der bischolf zesamde:
dô verbant man unde verklamde
zwischen in mit kraft
die ebnung unde die vriuntschaft
sô volliclichen unde sô gar,
daz man sagte offenbâr,
ez sî nû allez verriht.
ouch sach man mit gesiht
guote zeichen der minne:
der herzog unde diu herzoginne
nâmen zehant
den bischolf bî der hant
unde sazten in zwischen sich
unde gebârten sô vriuntlich,
als ob si bî al ir tagen
nie haz heten getragen.
alsô sach man si gebâren,
die wîle si ze welse wâren,
daz man nacht unde tac
niht wan kurzwîle pflac:
wand man mocht dâ schouwen
vil schoener magt unde vrouwen
gestalt minniclich,
die dar von ôsterrîch
diu herzoginne hete brâht;
die muosten unz an die nacht
tanzens unde reiens pflegen.
dô si des wâren dâ gelegen
wol aht tage oder baz
unde man verrihte allez daz,
daz man dâ verrihten mohte,
den hêrren dô niht tohte
leng ze belîben dâ.
dô schieden si sich sâ
von einander guotlich.
der herzog vuor gen ôsterrîch,
die andern al begunden varn,
von dannen si komen wârn.
swaz man dâ bischolfe sach,
die vuoren al an ir gemach,
die andern alle tôten sam.
dô der herzoge kam
hinz wienen geriten,
mit vrôlichen siten
hie heim er beleip.
die zît er vertreip
mit kurzwîle maneger hande
in ôsterrîch unde in stîrlânde,
unz daz diu zît hin verswant,
ûf die der tac was genant,
der datz lintze solde wesen.
dô begunde man ûz lesen,
die dâ gehôrten zuo dem râte.
die hiez der herzoge drâte
unde allez daz hofgesint,
rîter unde kint,
kneppelîn unde juncherren
mit niwen kleidern êren,
grâ, hermîn unde bunt,
des wart zuo der stunt
underfurrieret vil.
ein dinc ich wol sprechen wil:
swaz zêren gehôrt,
des was er niht betôrt,
kunden unde gesten
lie er nihts gebresten;
alles des man haben sol,
daz kund er allez verdenken wol.
dô ez allez bereitet wart,
des man bedorfte zuo der vart,
dô ensûmte sich niht mê
herzog albreht der vürste her
hinze linze kom gevarn.
al die hêrren, die dâ wârn
gewesen bî dem vordern tac,
der deheiner verlac,
er kaeme an der wet,
unde durch beider vürsten bet
sach man dar zogen
von beiern die herzogen.
diu herzoginne valsches bar
zdem andern mâle, niht kom dar:
daz machte daz unde anders niht,
si wânt ez waere verriht
sô wol unde sô endelich,
daz ez waer unmugelich,
daz ez durch iemen ûf der erden
möhte zeruttet werden.
dô sich gesamte diu hêrschaft
unde mit sîner geselleschaft
der bischolf was komen,
als ir habt wol vernomen,
wand ich ius genant hân,
die aht schidman,
die si vor heten erkorn,
gegen den wart niht verborn,
in wart an der stunde
mit handen unde mit munde
voller gewalt
über al ir kriec gezalt
unde über al ir ansprâch.
in der brüeder hûse daz geschach,
daz der von ôsterrîche
unde die bischolf alle gelîche
muosten des ir triwe geben,
daz si âne widerstreben
irn schrîbaern gebuten daz,
daz si âne underlâz,
des zwischen in zwein
die ehte kaemen über ein
unde daz vor was beliben,
under iren insigeln verschriben.
gegen in man ûz nam,
daz den schidliuten gehôrsam
waern ir hôhist schrîbaere
unde daz den ouch verboten waere,
swaz von in wurd verriht,
daz si des durch niht
ir hêrren melden solden.
daz gebot unsanfte dolten,
zwischen den der kriec was;
doch swaz man in vür las
unde in ze loben gebôt,
des irret si dehein nôt,
si lobten ez zehant.
dô man inz allez verbant,
daz man dâ muost besorgen,
an dem naehsten morgen
des selben tages vruo
dô griffen si dâr zuo,
den ez bevolhen was ze tuon,
daz si die suon
zende solden bringen.
an iegelichen dingen
hiezen die schidman
ir beider kriec schrîben an
unde heten die vor handen,
unde swie sô si wânden,
als ez billichen laege
unde durnehtikeit pflaege,
alsô begunden siz legen.
daz si des heten gephlegen
wol drî tag unde nacht,
daz ez zend wart brâht,
dô hiezen siz ze lesten
verschrîben unde verhantvesten.
der brieve machten si zwên,
die muosten ouch gelîche stên.
die schidliut vuogten daz,
daz ân underlâz
ieglich vürst hiez gâhen
unde sîn insigel hâhen
an der hantvest eine:
der bediutung unde der meine
in dennoch unkunt was,
wand man ins noch niht las-
ungewarheit man sus undervie.
ietweder schidman ouch hie
sîn insigel ân widerrede
an die hantveste bêde
unde gâben si dô volliclichen
von regenspurc bischolf heinrîchen.
Ccclviii . dô daz was getân,
dô hiez man zuo einander gân
den bischolf unde den herzogen.
nû kom ouch daz maer geflogen
herûz in die stat,
daz man si verriht hât.
des wart meniclich gefreut;
wan ein man sich sîn entsneut,
der vorht im kunftiger smaehe,
ob diu ebnung geschaehe:
daz was der abt von admunde,
der von sînes herzen grunde
bischolf ruodolfen was gram.
dô diu hêrschaft zesamme kam
in einen palas wîten,
dô stuont an einer sîten
Albreht, künec ruodolfes barn,
unde die mit im dâ wârn
von ôsterrîche komen dar;
anderthalben nam man war,
dâ stuont der valsches laere,
bischolf ruodolf der salzpurgaere,
unde sînes kôrs prelât
unde den daz capitel hât
an ir aller stat bezalt
ze tuon vollen gewalt,
swes der bischolf solde
bedurfen oder wolde;
sîn triwe in bescheinte,
daz er daz gotshûs meinte
lieplich unde reht,
dârumb wâren si im sleht
sînen willen ze begên.
sô sach man ouch dâ stên
die schidliut enmitten,
die begunden bitten
meniclich ze swîgen.
an herzog ludwigen
sîn geselschaft gert,
des si beliben ungewert,
daz er die rede vür gaebe;
des entseit er sich mit urlaebe.
dô bât man den von regenspurge,
daz er nihtes verburge,
swaz er geschriben weste
an ietweder hantveste.
dô sprach er al zehant:
 <als ir uns ê habt bekant,
von ôsterrîche hêrre mîn,
des solt ir noch gebeten sîn,
swes wir zwischen iu zwein
worden sîn enein
unde swaz wir haben gescheiden,
daz daz von iu beiden
belîbe unverkêrt:
dâmit ir hôch êrt
iwern vurstelichen nam
unde uns schidliut alsam .>
wîser rede kluoc
der kund er genuoc,
dâmit er von orte
von worte ze worte
schône vürbraht,
des er ze reden het gedâht.
Ccclix . dô daz was ergangen,
den brief, dâ er an het gehangen
sîn insigel her ruodolf,
der salzpurgaere bischolf,
den gap er dem von ôsterrîch
unde sprach offenlich:
 <disen brief sêt,
swaz dran geschriben stêt,
des ist iu hinfür zallen stunden
der bischolf gebunden
unde sîne nâchkomen .>
darnâch der brief wart genomen,
daran hienc man unbetrogen
daz insigel des herzogen,
den begund er dem bischolfe geben:
 <nû merket vil eben,
hêrre von salzpurge>,
sprach der von regenspurge,
 <swaz iu diser brief sag,
des sult ir sîn gevag
gegen dem von ôsterrîche.
wir wellen ouch alle gelîche,
daz in vürbaz
aller kriec unde haz
unde aller hezziger sin
zwischen iu si dâhin.
daz gebiete wir iu beiden
bî den triun unde eiden,
die ir uns habt getân.
hiemit sol ein ende hân
zwischen iu bêden
allez schiden unde reden .>
Ccclx . dô daz ein ende het,
dô kêrten an der stet
die hêrren an ir gemach.
durch ein heimliche sprach
unde durch genoetige rede
die beierfursten bêde
vuorten snelliclich
den von ôsterrîch
an ein heimliche stat
unde sâzen dâ an den rât.
die wîl si triben ditze,
dô brâhte diu vürwitze
des herzogen schrîbaere,
wie der ebnung waere,
des was in ze wizzen ger.
si lâsen hin unde her
die hantveste von orte
von worte ze worte.
dô si daz lânc getriben,
dô vunden si geschriben
einen punt strengen,
daz der herzog niht sold engen
den bischolf ze schaffen
mit prelâten unde pfaffen
sîn willen unde sînen vrum,
als in dem concilium
datz salzpurc gesetzet was.
ir einer, den brief las,
der îlte an der stunde
zdem abte von admunde,
er tete im kunt unde seit
der ebnung wârheit,
wie der solde wesen
unde waz er het gelesen.
dô der abt daz vernam,
daz er niht von sinnen kam,
daz was ein wunder grôz:
der krucken er manegen stôz
tete mit der nasen,
under im den wasen
mit dem stab er zestach,
ûz der platten im brach
unde ûz dem hirne ouch
ein tamph unde ein rouch
als ûz einer kolgruoben.
von im sich dô huoben,
die dâ bî im wâren,
dô si sâhen sus gebâren.
dô der vröudic râz
in diser tobsuht saz
eine guote wîle,
er kom mit balder île,
dâ er den herzogen weste;
der hete der hantveste
dennoch gehôret niht.
vor sîner angesiht
unde vor den râtgeben allen
wolt der abt sîn gevallen
vür sîne vüeze nider.
dô zucte in ûf wider
der herzog albreht;
er sprach: < nû verjeht,
her abt, waz iu werre .>
er sprach: < ei, lieber hêrre,
ich mac wol sîn unfrô,
daz ich gedienet hân alsô.
wande alle die tac,
sît ich der abtî pflac,
sô hân ich iemer mêre
iwern vrum unde êre
mit vlîze betraht,
besorget unde bewacht
durch den künec ruodolf.
daz sol nû der bischolf
hinfür an mir rechen!
einez daz wil ich sprechen:
ich hân noch guotes sô vil,
daz ich iu maneger jâre zil
des urliugs hiet verleit,
ob ir hiet verzeit
an iwer selbes guote
unde an menlichen muote.
als ich mich versinnen kan,
ir habt ein ebnung getân,
diu iu noch leide wirt,
wand si iu solhen schaden birt,
dârumb iu ze diser stunt
ist vil unkunt.
doch sît daz ez nû ist geschehen,
sô muoz ich zuo mir selber sehen.
ich hân wol einen list,
dâ ich mich mit vrist
unde gedinge schier:
daz guot, daz iu von mir
ze helf gegeben waere,
daz nimt der salzpurgaere
unde gît mir sîn hulde,
hiet ich halt groezer schulde
ouch zuo dem hazze, dâ ich in
von iwern schulden komen bin.
wizzet, her, waz ich iu sag:
an disem hiutigen tag
nim ich urloup von iu
unde tuon daz umbe diu,
sprach der griuliche abt,
daz ir iuch mîn geuzert habt
nâch sô grôzen triwen.
mich muoz alrêrste riwen,
daz ich durch iwern willen
mich niht hân lâzen bevillen
manic dinc begên,
dâ ich muoz umb bestên
vor dem tiuvel ze pfant.
ich wil ouch sâ zehant
ritens niemer ûf gehaben,
unz ich kume gegen swâben,
dâ ich iwern vater vinde,
ez werd mir herte oder linde.
ich weiz des die wârheit,
gefreischet mîn arbeit
der künec ruodolf,
er laet mir den bischolf
dehein unreht tuon:
sold ich iwer suon
enkelten sô sêre,
daz mînem goteshûs sîn êre
unde sîn reht wurd benomen,
des müest ich alsô zuo komen .>
der herzog erkam,
dô er reht vernam
des abtes red unde zorn.
ungern het er verlorn
des abtes vurderunge.
Albreht der vürste junge
hiez balde springen
die hantveste bringen;
er hiez im allerêrste lesen,
wie der ebnung solde wesen.
unde dô man im las,
daz wehsenecke was
dem bischolfe bescheiden,
dô begunde ez im leiden
allez, daz dâ stuont geschriben.
unde dô si in sô vaste triben,
die dem abte wâren holt,
daz er niht gestaten solt
deheinen des abtes schaden,
dô wart mit zorne überladen
der herzoge vruot.
vor grôzem unmuot
sô tobsuhtic er wart,
daz er diu insigel zart
ab der hantveste.
swaz man der schidliut weste,
dem wart ieslichem zehant
sîn wehsîn insigel gesant,
diu an den brieven wârn gehangen.
ein bote kom gegangen
unde brâht dem bischolf ouch daz sîn:
 <von ôsterrîch der hêrre mîn
iur wahs iu heizet widergeben
unde gibt, er welle noch geleben
gemeiner schidliute,
denn er hab gehabt hiute.
diu ebnung sî iu widerseit .>
dâmit der bote dannen reit.
den herzogen zorn ruorte.
als in niht guotes vuorte,
alsô rant er von dan;
deheinen schidman
wold er segen noch grüezen;
wie er im möht gebüezen
sînes herzen gelust
mit des bischolfes verlust,
darûf sêre trahte.
hinz wienen er gâhte.
nû lâz wir in varn
unde sagen, wie die gebârn,
die dâ beliben dort.
dô man reht gehôrt
des herzogen zorn,
dô si heten verlorn
ir müe unde ir arbeit,
daz was den schidliuten leit.
den was ouch von dannen gâch:
von dannen man sach
beide herzogen
gegen beiern zogen;
der hêrren iegelicher kêrte,
dâ in sîn herze hin lêrte.
der salzpurgaer mit sînen mannen
îlte ouch von dannen
ûz des herzogen lânt,
wand er was erkant,
daz in hazt unde vêht
der herzog albreht.
dârumbe vuor er an der wîle
hinz salzpurc mit balder île
unde wânde an den stunden
daz dinc hân überwunden.
swaz er dâ hete dienstman,
dâ er sich hin versan,
daz si im niht waeren holt,
an den er sich wolt
haben gerochen.
des wart in gesprochen
ein tac hinz salzpurge:
swelher sich dâ verburge,
daz er dar niht enkaeme,
der waer gewis, daz man im naeme
ân underlâz unde âne pûse,
swaz er het von dem goteshûse.
nû spehte als ein listic vuhs
abt heinrich der luhs,
swâ der iht wart inne,
daz er dehein unminne
dem bischolf möht erzeigen.
nû schouwet an den veigen,
wie er des gewan stat.
von goldecke hern kuonrât,
hern grebhart den velbaere
unde den jungen tannaere
unde zwene von noppingen
begund er daran bringen
unde gap in valsche raete,
als erz in güete taete
unde als er si wolde wârn,
ob si niht übel wolden varn,
daz si sich hüeten dâvor,
daz si inwendic der tor
ze salzpurc kaemen niht:
der bischolf sîn geriht
wolde über si lâzen gên.
ob si daz wolden understên
unde ob si wolden genesen,
sô solden si gewarnet wesen
daz si niht kaemen ûf den tac.
ir ietweder erschrac,
dô si vernomen daz,
daz in der bischolf waer gehâz,
ouch vorstuont sich der maere
ein teil der velbaere:
der sorgte unde berûst,
daz er von mittersil was enthûst,
daz waer durch etwaz geschehen.
sô begund dem noppingaere jehen
sîn herz unde sîn gedanc,
er wurde lîhte kranc
gemachet datz dem tag.
nû tete im ouch mit sag
der abt michel eise
unde griuliche vreise;
dâmit begund er bringen
die von noppingen,
daz ir ietweder versaz
den tac, den man in mâz,
daz dar niht er kam.
dô der bischolf daz vernam,
der vrâgte, waz sîn reht waere;
dô erteilten im die salzpurgaere,
man sold in nemen ab
alle die hab,
die si von im heten.
râts wart der abt gebeten,
dô si den schaden kurn
unde daz guot verlurn,
wie si solden gebârn;
dô hiez si der abt varn
zuo dem von ôsterrîch.
der enphie si guotlich.
als sîn der abt gedâhte,
dise vunf er brâhte
von dem bischolf hin dan.
ir wâren nû siben man:
sô wir hern jacoben wellen
unde hêrren sîbot zellen,
sô ist ir nû siben,
die teglichen triben
spâte unde vruo
den herzogen dâr zuo,
daz er dem bischolf übel taete.
ir unde des abtes raete
volgte dô sô verre
von ôsterrîch mîn hêrre,
daz er sich underwant,
swaz in ôstrîch unde in stîrlânt
der bischolf hete guotes.
unwilliges muotes
wart dem salzpurgaere
Albreht der vürste maere.
nieman was sô küen,
der sich torste müen
umb vride machen noch suon.
waz solde der bischolf tuon?
er wolde sich gehaben
des brieves, den im gâben
die aht schidman,
dâ ir insigel an
unde des herzogen hienc.
swie vil er schaden enphienc
von dem von ôsterrîch,
den leit er guotlich
unde wart, ob im gelunge,
daz sich der vürste junge
vil lîhte noch verkêrte
unde sich baz an im êrte.
dem was des aber niht gedâht.
er sande mit solher maht
den lângen kappellaere
unde schuof, daz er niht verbaere,
swenn er hinze stîre kaeme,
daz er dâ zuo im naeme,
die im der abt sande,
unde daz er roubt unde brande
unde verwuoste über al
in dem lavental
unde an aller der stet,
dâ der bischolf iht het.
ûzerthalp sîner gewalt
Uolrich der helt balt,
der von kappellen was geheizen,
datze stîre in den kreizen
wol anderthalp hundert man
zuo einander gewan,
mit den er tete wê
den liuten datze sant andrê,
datz risperg unde zem steine,
ez waer grôz oder kleine,
swaz den bischolf an gehôrt,
daz wart verwuost unde zestôrt;
unde der helt kecke,
her ott von wîzenecke,
enkalt sînes hêrren sider,
wande man warf im darnider
einen turn, den er hât
datze voitsperc vor der stat,
unde swâ er ihtes het,
daz wart an der stet
verderbet unde verwuost.
daz goteshûs muost
von solhem jâmer unde pîn
slehtes verderbet sîn,
sold ez lânge hân gewert.
nû kom der winder unde rêrt
den snê ûf die heiden.
dâ von begunde leiden
den liuten an dem vroste,
ouch gewan man an der koste
manegel unde gebresten.
dô schuof man zuo den vesten,
swaz man gest erkande;
die aber von dem lânde
burtic hie wârn,
die liez man heim varn
unde den winder hân gemach.
unde vil schiere darnâch
der bischolf dicke sande hin
zuo dem abt unde mande in,
daz er im gaebe wehseneck wider.
daz verzôch er im sider
von tage ze tag
mit maneger absag.
der bischolf erschrac,
dô der abt sich bewac
sîner triwen bruch
unde daz im der spruch,
den si ze linze tâten,
nihtes kaem ze staten
an vride noch an suon.
waz mocht er dô tuon?
râtes er vreit
al sîn pfafheit,
waz im ze tuon töhte,
sît er mit nihte möhte
ebnung ervinden
unde daz an im niht wold erwinden
der von ôsterrîche.
dô rieten si im alle gelîche,
daz erz mit rehte überkaeme
unde die gotesê naeme
über allez sîn erzpistum,
unde swaz in dem concilium
datze salzpurg ergie,
daz er sich dâmit werte hie.
Ccclxi . dô der bischolf gefriesch,
daz die, von den er rât iesch,
gehullen daran,
daz er sich werte mit dem ban,
dô entwelt er niht mê,
er nam die gotesê
in dem erzpistum über al
unde sande âne twâl
zuo dem bischolf von pazzouwe
unde ouch zuo dem von seckouwe
unde hiez die bêde bitten
mit kleglichen siten,
daz si der pfafheit zêren
ir triwe ruochten mêren
unde sich im ze helfe lenken.
er bât si gedenken,
waz dô waer ergangen,
dô si heten enphangen
bischolfwîch unde segen,
als man noch siht pflegen,
swenne einem got verlîhet,
daz er ze bischolf wirt gewîhet:
sô wirt er gefrâgt,
als, mir ist gesagt,
ob er dem erzpistum
unde ouch dem bischolf ze vrum
gehôrsam welle wesen;
sô im daz vor wirt gelesen,
sô sprîchet er alsô:
volo et consencio.
des wurden vlîziclich
der von pazzou in ôsterrîch
unde der von seckou in stîrlânt
gebeten unde gemant
daz interdictum ze behalten
unde der gehôrsam walten.
dô antwurt bischolf liupolt,
daz er durch nieman wolt
den herzogen verliesen
noch ze vriunt verkiesen,
unde warumb, daz hiez er sagen
dem bischolf unde niht verdagen:
daz waer vor gemeldet wider si
datz salzpurg in dem concili,
dâ waer sîn meinung wol gespurt.
der von pazzou dô antwurt,
er wold in kurzen tagen
sîn capitel râts vrâgen;
niht lenger ouch spart
von pazzou bischolf wernhart,
er gienc vil drâte
mit den sînen ze râte
unde mit des capitel brüederschaft
über die botschaft,
diu im von salzpurc was komen.
dô si heten vernomen
des bischolfes meinunge,
dô vorhten si, in misselunge,
als ouch lîhte waer geschehen:
wand ich hân gehôret jehen
die pazzouwaer lânc vor,
ir bistum unde der kôr,
daz die eigenlich
in dem lânde zôsterrîch
mê guotes haben
an urbar, wînwahs von gots gâben,
denne in dem herzogtum
von salzpurc daz bistum.
des wolden si niht gern
durch ieman enpern,
wande si westen wol,
daz der herzog wurd sô vol
zorn unde unmuotes,
daz er in alles ires guotes
deheinen geniez
her ûf von ôstrîch liez,
swenn im daz vür kaeme,
daz ir bischolf naeme
die gotesê in dem lânt,
dâ im ist benant
geistlicher gewalt
unde dâ er bischolf ist bezalt.
ob si den schaden kürn,
waz si daran verlürn,
daz begunden si wegen
unde wâgen ouch her enkegen,
waz si daran gewunnen,
des die salzpurgaer versunnen
unde der bischolf het gedâht.
dô daz wart bedâht
unde gewegen under in,
dô zôch diu verlust vür den gewin.
daz trahten si unde mâzen.
dô si in disen sorgen sâzen,
dô kômen snelliclich
des boten von ôsterrîch
unde teten an der stunt
dem bischolfe kunt,
im waere kunt getân,
der bischolf wolde bî dem ban
in sînem lânt verbieten daz,
daz man niht sunge vürbaz;
des wold er hinze rôme dingen
ande an den bâbest bringen,
wand ez waer alsô gestalt,
daz im der bischolf taet gewalt,
dâ von waere er getrôst,
daz in der bâbest wol erlôst
von des bischolfes ban,
unde al die mit im wolden stân
in dem gedinge unde belîben,
die solden im daz schrîben.
dârumb er boten sant
allenthalben in sîn lânt
zuo der pfafheit.
die wârn im des bereit,
swaz daran halt möht ergên,
si wolden bî im stên,
beide grôz unde kleine,
ân die predigaer aleine:
swarz munich unde regelaere,
Minnerbrüeder unde wilhalmaere,
wîze munich unde grâ
unde der orden von kartusâ
mit dem bischolf von pazzouwe
unde mit dem von seckouwe
an dem gedinge beliben.
dem herzogen si dô schriben,
der was des vil vrô.
ein boten sant er dô
nâch einem pfaffen wol gelârt,
der hiez meister gêrhart
unde was pfarraer datz yednic,
dem bischolf widervaeric
hete in gemacht der abt,
von dem ir wol gehôret habt,
der den bischolf alsô vêht.
der herzog albreht
meister gêrharten hiez,
daz er daz gedinge liez
schrîben, als er wolde
unde als ez wesen solde.
daz geschach nâch meisterlichem sit.
darnâch hiez er in dâmit
gegen salzpurc varn
unde sîn dinc bewarn,
als ich vor hân geseit,
vür sich unde vür sîn pfafheit,
diu an dem gedinge beleip.
die appellacion man schreip,
unde dô er daz allez bewart,
dô vuor meister gêrhart
hinze salzpurg algeriht.
er sûmte der eines niht,
swaz im ze tuon enpholhen was:
ein appellacion er las
vor dem bischolf der salzpurgaere,
unde swaz darüber reht waere,
des bât er im urkund geben;
mit dem wold er ân widerstreben
zuo dem bâbest komen.
ich hân niht vernomen,
wie ez dô nam ein ende,
ouch bin ich niht sô behende,
daz ich an disem zil
von geistlichem reht sô vil
mug gereden verstenticlich,
wan des bewîste man mich,
daz meister gêrhart
aller ding verriht wart
zuo dem bâbst ze rîten.
darnâch in kurzen zîten
wart bischolf ruodolf
von seckou dem bischolf
sô vînt unde sô gram,
daz er im niht gehôrsam
wolde wesen noch volgen nâch,
daz er des offenbâr jach,
daz des bischolf eberhart
nie sô genôtic wart
ze stiften im ze vrum
Seckou daz bistum,
er wolde werben zwir als sêre,
daz man der selben êre
erlieze unde des vrum
datz salzpurc daz bistum,
wand er daz bewaeren wolde
vor dem bâbest, swenn er solde,
daz der andâht,
der bischolf eberhart gedâht
mit der seckouwaer bistum,
waere schade unde dehein vrum
dem bistum ze salzpurge.
ob sich diu rede burge
bischolf liupolten vor?
nein, si kom in sîn ôr,
unde jach unverborgen,
die red er wênic wolt besorgen,
wande diu êrste gift
sînes goteshûses stift
waer bestaetiget sô offenlich
von dem bâbest unde dem rîch,
daz er dâr zuo iht töhte,
daz er im geschaden möhte.
Ccclxii . nû waz hulfe daz,
ob ich den nît unde den haz,
der dâ was zwischen in beiden,
sunderlich wolde bescheiden
unde mit worten ûz legen?
ich müeste lenger wîle pflegen,
swenn ich daz allez sagen solt-
si wurden ot nie holt
bî allen ir lebtagen.
ich wil iu vürbaz sagen,
als ich vernomen hân,
wie ez gestalt wart unde getân
umb die mishellung der vürsten.
nieman was in den getursten,
der sich des getorst verphlihten,
daz er wolde ab rihten
den von ôsterrîch.
daz klagte kleglich
diu tugenthaft herzoginne.
mit allen ir sinne
wart si betrahtende
unde mit den râtgeben ahtende,
wie man des zuo kaeme,
daz der kriec ein ende naeme.
darnâch si sêr begunde streben.
si bât des herzogen râtgeben
spâte unde vruo,
daz si ir hulfen dâr zuo.
die erfunden daz,
daz der kreftige haz,
der dâ was zwischen in,
niemer wurd geleget hin
âne mit einen sachen,
die si ir kunt wolden machen:
ob sich hêrre ruodolf,
der salzpurgaere bischolf,
der diemüetikeit wolt pflegen
unde einer reise sich bewegen,
sô daz er selbe rit hinz wienen,
sô woldens alle dâr zuo dienen,
daz ez wurd gescheiden
nâch êren in beiden.
Ccclxiii . der herzoginne si dô rieten,
daz si dem bischolf enpieten
solde die gelegenheit,
die ich vor hân geseit.
nû was si sô wîs,
daz si irn hôhen prîs,
ir triwe unde ir êr,
die si het brâht unz her,
besorgte tac unde nacht.
wider sich selben si gedâht,
waz ir daz beste waere.
si vorht, ez wurd ir swaere
den bischolf ze laden.
si besorgte einen schaden,
den si darunder,
ob der bischolf kaeme
ûf iren trôst dar
unde daz sînen vâr
der abt von admunde
dâr zuo kêrn begunde
unde den herzogen erwendet,
daz der kriec belib unverendet
unde lîhte boezer wurd denn ê,
daz taet ir iemer mêre wê,
die wîl si möht geleben.
zuo den râtgeben,
sprach si mit witzen,
si müest daran entsitzen
des herzogen gaehe,
ob daz vil lîht geschaehe,
daz ez im wurde bekant,
daz si den bischolf het besant
unde in sînen hof geluot,
daz in daz gegen ir muot
unde in zorn gegen ir trib.
wie si des überic belib,
darûf ir gedanc stuont.
si tete als die wîsen tuont
unde hiez der sorgen burde heben
ûf sich die râtgeben.
die vereinten sich ze lesten:
die hôhisten unde die besten,
sô man si indert erkande
datz ôsterrîche in dem lânde,
dem bischolf heimlich
enputen von ôsterrîch
bî iren triwen daz,
wold er des herzogen haz
senften unde gestillen,
unde an dem kriege sînen willen
ze volenden unde volbringen,
sô sold er darnâch ringen,
daz er kaem mit sîner tât
hinze wienen in die stat
âne vrid unde ân geleit:
si westen des die wârheit,
daz man in des wol erbaete,
daz er an den sachen taete,
daz wol gefüege waere.
dô dem salzpurgaere
disiu botschaft kam,
datz den sînen er rât nam
unde bât sich bewarn,
wie er dâmit solde varn
nâch der botschaft,
die im in rehter vriuntschaft
enpoten heten die hern,
die die ebnung sâhen gern.
dienstman unde prelât.
die zuo des bischolfs rât
von salzpurge gehôrten,
mit sinnen unde mit worten
betrahten under in,
ob ir her dâhin
ân geleite kaeme
unde ob niht ende naeme
diu sache vriuntlich
zwischen im unde dem von ôsterrîch
unde ez als vor müeste belîben,
 <sô möht er ein gaehe trîben
an unser einem zuo der vrist
etlich swâbe, der dâ ist,
der mînem hêrren treit gevaere;
swie leid ez dem vürsten waere,
sô waer ot ez geschehen.
mîn hêrre sol besehen,
waz im vliege daran,
wand er den man
baz erkent denn wir .>
dem bischolf vil schier
wart von in geseit,
waz in daran misseheit-
vil wol in der des gehal-
doch rieten si daz über al,
daz man heimlichen
ein boten hieze strîchen,
der gar snel waere,
zuo dem hintpergaere,
der dâ was bischolf zuo kiemsê.
der weste vil mê,
waz vruo unde spâte
an des herzogen râte
geordent unde getraht sî
denn ander râtgeben drî.
von salzpurc bischolf ruodolf
von kiemsê dem bischolf
hiez brüederliche liebe sagen;
darunder er im klagen
von êrste hinze leste,
des er ouch selbe weste
mê denne genuoc,
waz grôzer ungefuog,
dâr zuo schaden unde smaehe
an im teglich geschaehe.
darnâch er in manen liez,
daz er ein bischolf hiez
unde daz die selben werdikeit
ûf in gevazzet unde geleit
ein bischolf von salzpurge haete;
daz er sô wol taete
unde liez daz gotshûs des geniezen
unde geruochte im entsliezen
sîn wîsen unde sîn lêren,
ob er solde kêren
zdem herzogen ân geleite;
daz er im dâ von seite
unde enpute sînen rât,
ob er an der selben tât
verlüre oder gewunne.
swes er sich daran versunne,
daz in guot drahte getân,
dâ wold er sich kêren an,
swie ez im halt ergie.
nû sult ir hôren, wie
im der von kiemsê enpôt:
er wold ê ligen tôt,
ê er sus von êren schiet,
daz er im valschen rât riet.
bî al der werdikeit,
die er het von der pfafheit,
sô riet er im daz,
daz er ân underlâz
in des herzogen hof kaeme,
wand er dâ ebnung naeme,
der in wol genüegte
unde diu dem goteshûs wol vüegte.
die andern râtgeben er bât,
daz si durch in drât
dem bischolf an der stunt
enputen unde taeten kunt,
daz er niht vermit
unde hinze wienen rit
unde suochte dâ vriuntschaft.
dô die botschaft
der bischolf hôrte unde sach,
sînen rât er aber besprach,
die dienstman unde den kôr.
die antwurten reht als vor:
 <uns vüegt dâr zuo ze râten niht.
ir habt an sitzen solich pfliht,
daz ir wol bedenket,
war sich iur wille lenket,
ze belîben oder ze varn.
wir wellen uns bewarn:
uns ist des ze muote,
ê ir an êren oder an guote
von unserm râte iht verlürt
oder deheine smaehe kürt,
ê wolt wir verliesen
unde williclich verkiesen,
swaz gehaben mac daz goteshûs
hie dishalp menlic der klûs .>
der bischolf sprach: < nû lât sehen,
waz hie an mug geschehen.
ir vurht mîn, daz hôr ich wol:
allez, daz ich sol,
daz wil ich allez gerne tuon,
ob ich dem goteshûse suon
unde ouch mir mug gewinnen.
des bring ich gerne innen
von ôsterrîch den herzogen.
ich wil benamen dâhin zogen:
uns hât sô manic man
sîn botschaft getân
unde gerâten dar ze varn,
möhten si uns niht bewarn
vor schaden unde vor leide,
ein halbe tageweide
hieten si uns niemer geheizen
varen ûz disen kreizen .>
Ccclxiv . von lavent bischolf kuonrât
unde die dâ wâren an dem rât,
die sprâchen dô alle:
 <tuot, her, swaz iu gevalle,
wir wizzen wol daz,
daz ir den man erkennet baz
denne unser deheiner.
des ist diu sorge dester kleiner .>
der bischolf sprach: < ich vernim
eine tugent von im,
der ich mich trôst,
daz ich des hazzes werd entlôst:
er sî an triwen sô staete,
daz im nie getaete
sô übel dehein man,
als ich vernomen hân,
er sî leides wol genesen,
al die wîl er ist gewesen
in sînem hove wonhaft.
ist er sô tugenthaft,
als man von im seit,
sô gewinne wir wol geleit,
ob daz dinc übel gienge
unde ob mich niht vervienge,
daz ich tuon zallen stunden
mêre denn ich bin gebunden.
ez ist wol sorcsam;
doch duo ich mich an nam
ditze bistum,
schaden unde vrum
bewac ich mich dô.
doch waer ich des vrô,
swenne sich vüegte daz,
daz ich verdiente gotes haz,
daz er daz gerich
liez gên über mich,
sô daz mîner sunde schulde
daz goteshûs niht enkulde .>
noch sprach er ze lesten:
 <got wîse mich des besten
ze tuon unde ze behalten.
sant ruopreht sol walten
vluste unde gewin!>
ûf die salzach unde ûf daz in
im bereit wart,
swes er bedorfte zuo der vart.
nû lâze wir si varn
unde die mit im wârn,
unde hôret, wie ez hie
der abt an vie.
dô im sîn spehe kam
unde daz er reht vernam,
daz der bischolf der salzpurgaere
gegen wienen waere,
dô besand er unde hiez laden
ûf des bischolfes schaden
die beierischen geste
unde alle die er weste,
die zuo den selben stunden
dâr zuo iht gerâten kunden,
daz den salzpurgaern übel kaeme.
die wâren im alle genaeme.
ich hân si vor genant,
die von admunde der vâlânt
mit râte unde mit bet
dâr zuo brâht het,
daz si den bischolf verkurn
unde die geheime verlurn,
die si unde ir geslehte
datz salzpurc heten von rehte,
als ir wol gehôret habt.
die vuorte der selbe abt
mit im alle hinze wienen:
in dûhte, si kunden dienen
zdes bischolfs ungemach,
als ouch dâ geschach.
der abt von admunde
sich vurdern begunde
hinz wienen mit île,
unde an der selben wîle,
dô er volkom dar,
dô wart er ouch gewar,
daz der bischolf nû was dâ.
der wart vil schône sâ
von den râtgeben enphangen.
unde dô daz was ergangen,
Ccclxv . der bischolf si alle bât,
daz si im gaeben rât,
wie er des solt beginnen,
daz er den herzogen braeht innen,
daz er gern taet allez daz,
dâmit er sînen haz
senfte unde gestilte.
dârumb in nihts bevilte,
daz im ze tuon waere
ân verderbnus der salzpurgaere.
ouch bât er si alle gelîch,
daz si taeten sô genaediclich,
daz si die herzogin von sînen wegen
solden manen unde vlêgen,
daz si ir triwe unde ir tugent,
die si von kindes jugent
gezieret heten unde gêrt,
daz si die nû mêrt
unde den herzogen baete,
daz er an im taete
sînes hoves reht unde êr:
wand er waere komen her
zuo ir trôst unde gnâden,
daz si den grôzen schaden
von ir triwen undervie,
den an dem goteshûs begie
der herzog, unde sîn gewalt.
swaz er in vor zalt
unde swaz in wart vür gegeben,
daz merkten si vil eben
unde legten daz mit sinne
vür die herzoginne
hinz ende von orte
mit beinzigem worte.
dô si vernomen het
des bischolfes bet
unde swaz man ir dô vor las,
si tete als ir geslaht was.
die râtgeben si schier
alle vuort mit ir,
dâ si den herzogen vant.
si sprach: < her, mich hât gesant
ze dir an diser vrist,
der du undertaenic bist:
daz ist dîn vurstlich triwe.
diu waer iemer in riwe,
solt der bischolf niht
geniezen der geschiht,
daz ein sô hôher vürste
sô diemüetic geturste
an sich genomen hât,
daz er in iwer stat
ûf ebnung hât geriten.
nû wil ich iuch des bitten
unde al die hêrren, die hie sîn,
daz ir durch den willen mîn
unde durch ir aller bet
iuch neiget hie zestet
unde lât iuch gen im lenken.
ir sult ouch bedenken,
wie hôch êre unde gewalt
ist gegeben unde bezalt
von salzpurc dem bischolf.
iwer vater, der künec ruodolf,
der des rîches krône treit,
der naeme die diemüetikeit
von im mit êren vür vol,
sô man die wârheit reden sol .>
der wîse unde der wolgezogen,
ich meine den herzogen,
sprach zuo der herzoginne:
 <ich bring iuch gern inne,
daz ich iu volge, swâ ich mac.
iedoch daz er her komens pflac,
daran ist im gelungen.
lât hôren sîn meinunge,
unde swaz ich denn sol tuon
mit vride oder mit suon
unde swes er muot hât,
dâ wil ich iwern rât
gerne haben zuo .>
des andern morgens vruo
dô begund man reden
zwischen in bêden.
nû het der herzog geschaffen
mit dem unsaeligen pfaffen,
ich mein den abt heinrich,
daz er kleidet hêrlich
die dienstman unversunnen,
die dem bischolf entrunnen.
die selben helde kluogen
den schilt von ôstrîch truogen
unde daz pantel ûf ir wât.
der abt von admunt si bât,
daz si dem bischolf ze haz
niht vermiten daz,
si giengen alle tage zwir
vür des hûses rivier,
dâ der bischolf was zherberge.
der hôchvart unde der erge
der abt genuoc treip:
dehein tac beleip,
die beier kleiderten sich
mit dem pantel unde mit dem wîzen strich
unde giengen wider unde vür
vür des hûses tür,
dâ der bischolf wont inne.
si zalten in ze gewinne,
swenne daz geschach,
daz si der bischolf selbe sach
im ze traz vür swanzen
in den kleiden ganzen,
diu in der herzog het gegeben.
der bischolf merkte vil eben
die selben hôchvart,
diu dâ erboten wart
von des abtes wegen.
dâr zuo kund er pflegen
zuht unde wîsheit,
alliu sîniu leit
kund er gedulticlichen tragen,
nû lât iu vürbaz sagen.
Ccclxvi . diu herzoginn unde die râtgeben
begunden erheben
diu teidinc zwischen in.
nû het der bischolf des sin
unde vil guoten gedingen,
ez belib bî den teidingen,
diu datze linze geschâhen.
dem was ez aber vil unnâhen.
wand swie vast unde swie sêr
diu herzoginne hêr
dâr zuo vordert unde stiwert,
daz der herzog wurd getiwert
an lobe unde an prîse,
dô gienc sîner alten wîse
nâch der abt heinrich.
der kom iemer heimlich
zuo dem herzogen:
den het er nû betrogen
mit maneger unwârheit,
die er im staet vor seit,
daz er im volgte nâch,
alles des er vor sprach.
der bischolf kom daran,
daz er verkorn wolt hân
den schaden grôz unde starc-
ûf zehen tûsent marc
wart er gerechent über al-
den er in dem lavental,
ze kernden unde in stîrlânde
nam an roube unde an brande
unde an dem nutze sîner urbar-
diu het man im genomen gar,
sît si sô unguotlich
datze linze schieden sich-
daz wold er hân verlorn
unde williclich verkorn,
daz der vürste junge
die selben ebnunge,
diu datze linz ergie,
daz er die noch hie
staete hiet gehabt.
dô enwolde sîn der abt
durch nihtiu verhengen,
ûf manegen wec strengen
wold er den bischolf twingen
unde mit gewalte bringen.
dem bischolf seite man geriht,
daz der herzog wold anders niht,
wan swaz er gevordert hât
mit rehte datze niwenstat.
des dûhte den bischolf ze vil.
der sprach: < ich enwil
daz goteshûs verderben
unde des guots enterben,
daz ez bî herzog vridrîchen
hât gehabt geruochlichen
in gewer sô lânge zît
bî allen den vürsten, die sît
datz ôsterrîch gewesen sint.
ich waere tumber denn ein kint,
wold ich dem abt des volgen,
der mir ie was erbolgen
unde âne schulde gram
unde dem gotshûs alsam .>
den bischolf beswârt,
daz diu vordrung wart
gegen im sô herte.
dô gerou in daz geverte,
daz er hinz wienen het getân.
iedoch kom er daran,
swaz datz linze was geret,
des er guote hantvest het,
daz wold er lâzen ab gên,
sô daz ez noch sold gestên
an den selben ehten
unde daz sich die baz verdaehten,
swâ diu ebnung waere
dem herzogen ze swaere,
daz im diu selbe burde
ringer gemacht wurde
nâch got unde nâch dem rehten.
des dûht den herzog albrehten
niht genuoc dannoch,
unde des tiuvels vensterbloch,
der abt von admunde,
der hiez an der stunde
den herzogen tuon
dehein ander suon,
sît im daz dinc laeg sô eben,
daz er im hieze geben
die veste ze rastat,
die der bischolf erbûwen hât
ûf sîner vogtî eigen-
des wold er im zeigen
guote hantveste-
unde daz er im die veste
hieze bûwen herwider,
die er im het gebrochen nider,
Enspurc unde staetenecke;
Sinzenberc unde wehsenecke
waer ouch mit rehter wârheit
dem lândesherren geseit,
des wolt man in ermanen
mit sîn selbs dienstmanen.
daz enphalch man den rednaeren
dem bischolf unde den salzpurgaeren
sunderlich ze sagen
unde nihts verdagen.
daz teten si ouch gar.
der bischolf wart missevar
unde übellich gestalt,
dô man im vor zalt
sô unverborgen unde sô blôz
die vorderunge grôz.
er sprach: < ich weste aller gernest,
ob sîn waere ernest
dem von ôsterrîch .>
dô sagt im endelich
der rednaer einer schier,
er sprach: < geloubet mir,
diu vorderung, die er hie tuot,
der hât er ernsthaften muot
unde wil ouch anders niht .>
diser geschiht
der bischolf erkam,
dô er reht vernam,
daz diu teidinc ie lenger
wurden swaerer unde strenger.
den von kiemsê
unde die in heten ê
dar ze komen geladen
unde die in smaehe unde schaden
sicher heten geseit,
die bât der unverzeit,
daz si sô wol taeten
unde den herzogen baeten,
daz er in ir lieze geniezen.
dô begundens im entsliezen,
wie den herzogen het verkêrt
der abt unde wie er in lêrt
die vorderunge grôz.
dô man dem bischolf machte blôz
die sache von orte,
er gedâhte an dem worte,
wie er von dannen kaeme,
sô daz er niht ennaeme
dehein sô vür geteiltez spil.
er bât an dem zil
die hêrren, die ich vor nant,
die nâch im heten gesant,
sît des slûnte niht,
daz man si verriht
ûf suone unde ûf minne,
daz man die herzoginne
solde von im bitten,
daz si getriwen siten,
die man ie an ir sach,
geruocht noch volgen nâch
unde sô wol an im taete,
daz si im geleit erbaete
ab dem herzogen:
sô wold er von dannen zogen
unde warten bezzer zît.
niht lenger heten bît,
den erz enpholhen het,
si giengen an der stet
zuo der herzoginn ir vrouwen.
si sprâchen: < vrouwe, nû lât schouwen,
waz iwer helfe nû tug
unde wie man gewinnen mug
geleit dem bischolfe von hinne .>
dô sprach diu herzoginne:
 <an swiu ich mac oder sol,
sô wil ich erzeigen wol
nû unde zaller vrist,
daz mir liep ist
mînes hêrren êre.
ez swachet in sêre,
braech er sîns hoves reht.
dâ von, ir hêrren, seht,
wie ir den bischolf habt
her geladen: sol der abt
den herzogen kêren
von sô getânen êren,
der man unz an diser vrist
an im wol gewon ist,
daz mac ouch iuch wol iemer riwen,
wande ir an den triwen
mit samt im verderbet,
swâ ir mit vlîz niht werbet,
daz er den bischolf von hinne lâze
in sô getâner mâze,
als er ist komen her .>
 <iwer genaedigen êr
sul wir iu gerne danken,
wie man den triwen kranken,
den von admunde,
an dem râte überwunde .>
darûf si manegen sin viengen.
ze jungist dô giengen
si mit der herzoginne hin
zeiner kemenâten în,
dâ der herzog inne saz.
mit sinne unde mit schoener mâz
diu vurstinne tete
ir rede unde ir aller bet.
guotlichen sprach si zim:
 <hêrre, nû vernim,
waz wir mit dir reden wellen:
swâ man hôret zellen
die tugent alle, der du pfligst,
hêrre, sô gesigst
du mit einer tugent,
der du von dîner jugent
unz her gephlegen hâst:
daz dich nie sô vast,
sô übel noch sô harte
dehein man beswârte,
kaem er in dînen hof geriten
mit diemüeticlichen siten,
er wurde teilhaft
dîner huld unde vriuntschaft,
unde die wîl er des suochens pflaege
unde in dînem hove laege,
sô möht er leides sicher sîn.
dem tuo noch gelîche schîn
unde pflic dîner site noch
gegen dem vürsten hôch,
der ûf dîn triwe ân geleit
her in dînen hof reit
unde des hât geruocht,
daz er ebnung suocht,
diu im niht mac widervarn.
hêrre, nû solt du bewarn
vurstlich êr unde prîs,
dâ du manegen wîs
nâch ringest unde strebest,
sô daz du im geleite gebest.
unde wizz ouch, vürste hôchgeborn,
swâ daz wurde verlorn,
des waeren iemer gunêrt
unde an den triwen entêrt
dise hêrren alle .>
mit gelîchem valle
buten si sich im ze vüezen
unde sprâchen: < hêrre, wir müezen
iemer sîn verdorben,
wirt hie niht erworben
unde werd wir niht gewert,
des mîn vrouwe an dich gert
von unser aller wegen .>
den vürsten sach man pflegen
zornes unde unmuotes,
dô man im sô vil guotes
daran vür zalt,
daz er ûz sîner gewalt
den bischolf lieze rîten.
er hiez si alle bîten
unde er wolt sich besprechen.
 <waz wil du, hêrre, rechen?>
sprach diu herzoginne,
 <wirt sîn der abt inne,
der gestatet dir sîn niht .>
ûf spranc der herzog al geriht
unde reit an der stunde
zuo dem von admunde
unde sagt im an der stet
der herzoginne bet
unde der hêrren algelîche,
die man in ôsterrîche
vür die hôhisten erkant,
wie die heten besant
den bischolf ze komen,
unde swaz er dort het vernomen,
daz sagt er dem abte hie.
dô diu rede vol ergie,
dem abt was ungemach,
zorniclich er sprach:
 <mîn vrouwe ret an diser vrist,
als ir dârumbe kunt ist;
ob mîn vrouwe weste,
waz irn kinden waer daz beste,
si riet anders dâr zuo!
ich enweiz, waz ich tuo.
sît mir sîn nieman seit danc,
sô bin ich der muotes kranc,
daz ich mich müe sô sêre
umb iwer guot unde êre.
ich sag iu, wie daz dinc stât:
swie ir den bischolf von hinnen lât,
iwers willen ungetân,
sô vlieset ir die dienstman,
die an iuch sint noch kêrent,
die iuch dâ wîsent unde lêrent,
wie ir allen iwern sachen
ein ende sult machen
gen dem gotshûs unde dem bischolf
vor dem künec ruodolf.
unde habt daz ûf mir,
als balde unde als schier
der bischolf gerîtet hin,
er versüent sich mit in
mit lîhen unde mit geben:
sô wirt ez iu sô eben
niemer mê gelegt .>
den herzogen erwegt
der abt ûf sînen wec sô gar,
daz er nam deheines râtes war,
ân den im williclich
gap der abt heinrich.
des naehsten tages vruo,
dô man aber dâr zuo
wolt grîfen mit den teidingen,
dô mohte nieman bringen
den herzogen an ander iht,
wan ob der bischolf niht
sich verriht mit balder île,
sô sold er alle die wîle
unde er ze wienen wolde ligen
vrides wesen unverzigen;
wold aber er von dannen varn,
sô wolde man in bewarn
mit geleit hin in
über den semernic hin
unde ûf deheinen andern wegen;
daz geleit solt sîn ouch pflegen
niur zuo der naehsten veste,
die man underwegen weste,
diu des goteshûs waere.
dô disiu rede swaere
dem bischolfe wart kunt,
dô sprach er an der stunt
ze sînen râtgeben:
 <ich wil ê vliesen daz leben
unde iemer hie belîben,
ê ich mich lâze trîben
ze solhen teidingen.
ir sult darnâch ringen>,
zuo den sînen er sprach,
 <daz ir komt an iurn gemach .>
von dem gesinde
huop sich ein jâmer swinde
unde ein grôziu klag,
dô sich der bischolf bewac,
daz er dâ wolt belîben.
unde dô er von im trîben
begunde sînen rât,
von kiemsê bischolf kuonrât
kom dar gegangen-
er wart aber niht enphangen
als er billich solde.
der von salzpurc kûm verdolte,
daz er iht redet mê.
er sprach: < her von kiemsê,
hiet ich iu iht getân-
des ich niht enhân-
zwâr daz soldet ir
wol anders an mir
haben gerochen denn alsô.
ir mugt wol wesen unfrô,
daz von iwern schulden
ich unde daz goteshûs muoz dulden
solher smaehe übergusse.
heizet ez niht vancnusse,
daz ich an mir hie erkenne,
sô weiz ich niht, wie ich ez nenne.
doch swie ez nû geheizen sî,
sô sît vor mir iemer vrî
unde al die mit iu schulde haben,
daz si mir den rât gâben,
daz ich dâher komen bin,
den sî mîn verlust unde mîn ungwin
von mir vergeben hiute
unde helfen nur, daz man mîn liute
beleite von mir
an ir gewarheit schier>.
Ccclxvii . der von kiemsê sprach:
 <herr, iwer ungemach,
der ist mir von herzen leit,
unde wizzet vür die wârheit,
unde möht ich von hinnen bringen
mit deheinen dingen
iwer dienaere,
sô hiet ich die meisten swaere,
diu mir ze diser vrist
anligend ist,
überwunden, wizzet daz .>
 <nû versuochet ez doch baz>,
sprach der bischolf aber dô.
die trûrigen unde unfrô,
von salzpurc der rât
unde von lavent bischolf kuonrât,
enwesten gebâren wie,
dô sich ze belîben hie
ir hêrre het bewegen:
man sach si trûrens pflegen.
si betrahten under in,
ob si nû vüeren hin
unde daz ir her dâ solde
belîben als er wolde,
daz waer dem goteshûs ein smaehe,
dâ von in geschaehe
laster unde arbeit
unde solher schad unde leit,
den ez niemer überwunde.
daz best, daz ie der man kunde,
herfür si daz legten,
manegen end si ez wegten,
welhez daz beste waere
ze tuon dem salzpurgaere
der tugentrîchen herzoginne,
der herze ûzen unde inne
leides wart überladen,
daz si niht âne schaden
mocht gehelfen von dannen
dem bischolf unde sînen mannen.
dâ von der herzog wart
ein michel teil beswârt,
doch truoc er ez heimlich,
daz er sich den abt heinrich
het sô verre lâzen trîben.
dô sich ze belîben
der bischolf bewegen het,
mit râte unde mit bet
dem herzogen lâgen an
sîn hôhiste dienstman,
daz er sich baz verdaehte,
sô daz er si sô gar niht braehte
an den triwen enwiht.
dennoch half ez allez niht,
unz daz von admunt der vâlânt
ein ander niwenes ervant,
dâ gieng under noch zuo.
daz legt des morgens vruo
von kiemsê bischolf kuonrât
dem bischolf vür unde sînem rât:
si heten grôze arbeit
dâr zuo getân unde geleit,
unde ob ez dem bischolf vüegte
unde ob der rede in genüegte,
sô wurd ez geleget sô,
daz er dise hantvest zwô
liez zebrechen unde zedrum,
diu über daz concilium,
daz er ze salzpurc het gehabt
gegen im unde dem abt,
was gegeben unde geschriben,
unde diu dâ was beliben
datz linz in sîner gewalt,
dô der herzog balt
die sînen het zebrochen,
unde swaz dâ wart gesprochen
zwischen im unde dem salzpurgaere,
daz daz allez vurder waere
unde daz der bischolf
vor dem künec ruodolf
sîne sach vür leite,
unde swie ez dem beheite
unde des rîches vürsten allen,
daz sold in beiden wol gevallen
unde soldenz dâ bestaetigen;
ûf die selben rede sold ouch ligen
in des herzogen gewalt
Wehseneck unde allez daz man zalt,
daz dâr zuo gehôrte.
daz der bischolf daz erhôrte,
ditz ende sîner sache,
dô gert er einer sprâche,
dâ underwîsten die sînen in.
daz der von kiemsê gienc dâhin,
dô saz der bischolf vil drâte
mit den sînen ze râte,
waz dem gotshûs nutze waere.
dô sprachen die salzpurgaere:
 <hêrre, sô wir wellen
merken unde zellen
an iwern vorvarn,
die hie bischolf wârn
unde urliuges hânt gephlegen,
ê sich die hieten bewegen,
des ir iuch hie bewegen habt,
dem herzogen unde dem abt
hieten si ê bezalt
Libenz unde liehtenwalt.
swenne ir gedenken welt,
waz im êren ist geselt,
der datze salzpurc ist hêrre,
sô sult ir sorgen niht ze verre
umb den schaden, den ir hie enphâhet.
dâ von seht, daz ir sîn gâhet,
ê sich ir muot aber verkêrt.
daz iu almeistic trûren mêrt,
daz ist umb wehseneck.
sant ruopreht ist sô kec
unde unserm hêrren sô zart,
swaz dem gotshûs noch vloren wart,
daz ist im worden herwider.
gedenket ûf unde nider,
sô hân ich wâr geseit:
man hete gar verzeit
unde vil nâhen verkorn,
dô dem goteshûs was verlorn
Pettou diu burc unde diu stat
unde swaz daz goteshûs dârumbe hât,
daz sach man inne hân
von ungern künec wêlân,
unz daz sîn genuogte
sant ruoprehten: dô vuogte
erz wider dem goteshûse
âne strîtes grûse.
sus mac ouch wehsenecke geschehen.
sô hôr wir hie mêre jehen
den bischolf von kiemsê,
si wellen, daz undergê
daz concilium;
dâ sult ir daz bistum
dehein smaech umb dulden lâzen:
reht swenn ir komt iur strâzen,
sô ist iu bezalt
als voller gewalt
über iwer pfaffen
ze tuon unde ze schaffen
nâch iwerm willen iwern vrum,
ein ander concilium
mugt ir aber wol gehaben.
daz dritte, daz si uns vür gâben,
umb die ebnung, diu dâ geschach
ze linze, dô die brieve brach
der herzog von ôsterrîch,
daz geschach sô offenlich,
ze swie getânem zil
künec ruodolf daz hôren wil,
des gewint ir zaller stunde
sô getân urkunde
von den vürsten, die noch lebent,
dâmit si zerkennen gebent,
swer denn des rîches krône treit,
daz er wol spurt die wârheit,
wie ez hie sî ergangen.
dâ von lât iuch niht lenger pfrangen
unde traht in iwerm sinne,
daz ir komt von hinne .>
von diser wîsung guot
gewan dô bezzern muot
von salzpurc her ruodolf.
von kiemsê der bischolf
unde die andern râtgeben
begunden sêre darnâch streben
des naehsten tags enzît,
daz der vürsten grôzer nît
wurde gestillet dâ.
den bischolf vrâgten si sâ,
wes er sich noch besprochen het.
dô was daz aber sîn bet,
daz man die sînen heim beleit:
daz wart im aber verseit.
doch ret manz sô verren
zwischen den hêrren,
daz daz muost gên vür sich,
dâ man gewalticlich
den bischolf het zuo betwungen.
dô dem abt sô was gelungen,
daz ez ûz gienc
nâch sînem willen hie,
dô muoste der bischolf daz
vergewissen âne underlâz,
daz er ân alle widerrede
brâche die hantveste bêde;
swenne daz geschaehe,
daz man ze salzpurc saehe
hern uolrich den kappellaere
unde von kiemsê den hintpergaere,
die solden des boten wesen.
swaz dem bischolf wart vor gelesen,
daz tete er allez an den zîten,
daz man in lie von dannen rîten.
Ccclxviii . der bischolf trûren an sich las,
daz im misselungen was
an sîner vart hinz ôsterrîch.
er reit von dannen trûriclich
gen salzpurc die geriht.
er ensûmt sich niht
underwegen deheine wîle,
wan daz er mit balder île
strîchund vür sich reit.
er widersaz ein leit,
des im gewesen waer unnôt,
der dienstman unde des kôres spot
vorht er unde widersaz,
wand si im allez daz,
des ich vor hân gejehen,
daz im dort was geschehen,
daz sagten si im vor
die dienstman unde der kôr
unde widerrieten im vlîziclich
die vart gegen ôsterrîch.
iedoch vür die stunt,
daz in reht wart kunt,
sît er der ebnung wielt,
daz er lachte noch ensmielt,
dô liezen si den schimph
durch den ungelimph:
er wart von in wol enphangen,
unde swaz an im was ergangen,
daz wart im schône benomen.
dô der bischolf was komen,
unlânc wart dô gebiten,
daz kômen geriten,
die der herzog dar het gesant;
ich hân si vor genant,
ez was ein leie unde zwên pfaffen,
die dâr zuo wurden geschaffen.
dô man die hantvest brechen solde,-
dâ man daz tuon wolde,
daz muost durch einen ruom
geschehen in dem tuom-
dô kom des morgens vruo
der bischolf unde sîn rât zuo
unde kôrherren vil,
die man an dem zil
die eltisten weste.
dô man die hantveste
truoc hin vür beide,
dô weinte vor leide
der bischolf ruodolf.
von kiemsê dem bischolf
gap mans in die hant.
den bât unde mant
der tuombrobst heinrich
unde die kôrhern alle gelîch,
daz in des gezaeme,
daz er daz insigel darab naeme,
daz der herzog het daran,
unde daz er lieze stân
der insigel etlichez dâ.
daz widerseite er in sâ.
swaz insigel daran hienc,
alliu ehte er diu vienc
unde zarte si unde brach si ab.
den andern brief man im gap
über daz concilium:
von dem orte an daz drum
der von kiemsê si zebrach.
dem bischolf leider nie geschach
weder sît noch ê;
dem von kiemsê
wurden gehaz
die salzpurgaer umb daz,
daz er der insigel deheinez,
weder grôzez noch kleinez,
an den brieven wolde lâzen.
swaz hêrren dâ sâzen,
der deheiner lenger dâ beleip.
bischolf ruodolfen treip
sîn kummer manicvalter
vür sant ruoprehtes alter,
den bât er anden unde rechen
diser hantveste zebrechen,
dâ er zuo was betwungen.
alten unde jungen
wart ez ouch gekleit.
mir wart niht reht geseit,
waz man dem hintpergaere
unde dem lângen kappellaere
ze pfantlôs dô gaebe,
oder ob si daz urlaebe
iht lânge dâ sûmt:
von in wart gerûmt
Beiern daz lânt.
der si dar het gesant,
herzog albreht der ziere,
zuo dem kômen si schiere
unde sagten im beinzigen,
daz si im nihts verswigen,
alliu diu maere,
wie ez dort ergangen waere.
Ccclxix . der herzog niht lenger beit,
zuo der vart er bereit
den abt heinrich
unde von kappellen hern uolrich
unde einen rîter grîsen,
wol gespraechen unde wîsen
über alliu dinc,
her uolrich der prüeschinc
der selbe rîter was genant,
unde von swâbenlânt
zwêne hôhe hêrren.
sînem lânde zêren
liez in der herzog niht gebresten
alles, daz si westen
daz si bedorften zuo der vart.
der abt ouch bereit wart.
ez was sînes herzen wunne,
daz des bischolfs abtrunne
mit im vuoren dâhin.
der herzog hiez geben in
allez, daz si wolden
unde daz si haben solden.
alle die hantveste,
die der abt weste
im selbe nutze wesen,
die hiez er überlesen
unde mit im vüeren.
er begund ez rüeren
als ein guot rîter an der tjost,
unde sold ez haben gekost
alle sîn êre,
sô mocht er niht sô sêre
haben gereizt
den herzogen unde erheizt
ûf des bischolfes schaden.
manegen soumaer hiez er laden
mit silber unde mit golde,
daz man dem künec vüeren wolde.
dô der von ôsterrîch
sînen boten vlîziclich
het enpholhen allez daz,
daz er nihtes vergaz,
daz si ze werben heten,
dô wurden si gebeten,
als si sîn wolden geniezen,
daz si sich nieman liezen
datz dem hove überschallen.
daz gebôt er in allen.
dâmit schieden si von danne.
sô enweiz ich, wanne
si den künec vunden.
der was an den stunden
zertfurt in düringen.
dâ heten mit êrlichen dingen
die zwêne junge man,
lântgrâf vridrich unde diezman,
verdienet unde verschuldet daz,
daz in ir vater was gehaz,
der alte lântgrâf albreht:
die süne er sô sêre vêht,
daz er si wolt verderben
unde alles des enterben,
des man in hôrte jehen
von dem rîch ze lêhen.
sus wart ûf ir schaden
der künec dar geladen.
der vogt von wîdach,
von pflûn unde von gerach,
ouch ander hêrren, die dâ wârn,
die mohten daz niht undervarn,
swaz er het von des rîches hant,
Dürinc unde lusenzer lânt,
daz gap er ûf williclich
künec ruodolfen unde dem rîch.
daz tete er in ze leide,
durch daz die süne beide
im niht wolden gunnen
sîner ougen wunnen,
eins wîbes, die er het erkorn,
diu was von solher art geborn,
daz die süne des bedûhte,
swie si an klârheit lûhte,
si waer doch dâr zuo niht gemaeze,
daz si die êre besaeze
mit êlicher hîrât,
dâ wîlen hete stat
keiser vridrichs tohter.
daz enkund er noch enmocht er
von den sünen niht vertragen.
si was tohter, hôrt ich sagen,
eins ritters von einem schilde,
gegen der in niht bevilde
lîbes, guotes unde herzen.
in dûht, ob er ir minne merzen
mit zehen lânden widerwaege,
daz ez im dannoch eben laege.
nû lâz wir daz belîben hie.
die wîl man dâmit umbegie,
dô kômen ouch dar gevarn,
die von dem herzogen wârn
in botschaft gesant dar.
dô ir der künec wart gewar
unde ouch sunderlich,
daz der abt heinrich
komen was von sînem suon,
waz solde der künec tuon?
er enphie in harte schôn.
in sînes herzen trôn
het er den selben munich gesezt.
der künec sich mit im lezt
aller hande kurzwîle.
nû kom ouch mit balder île
von salzpurc der bischolf.
den enphie der künec ruodolf
mit tugentlichen siten.
beidenthalben wart gebiten
wol aht tage oder mê,
daz deweder diser noch der
dem künec niht ensagte,
waz in ze hove jagte.
darnâch der bischolf bât
den künec unde sînen rât,
daz er in begunde hôren.
dô er die rede begund enpôren,
dô sprach der künec: < ich hân drât
besant mînen rât,
der sol in drîn tagen komen,
sô wirt von mir vernomen,
swaz ir ze sprechen habt
gen dem herzogen unde gegen dem abt .>
nû gestuont unlânc darnâch,
daz man zuo rîten sach
des kuniges râtgeben.
dô begunden erheben
vor dem künec an der zît
iren kriec unde strît
der abt unde der bischolf.
von rôme künec ruodolf
hôrt an einem tag
des bischolfes klag.
diu was ot manicvalt.
waz hulf, ob ich ez allez zalt,
daz der bischolf dô kleit?
sît ich ez ê hân geseit
unde sît ez vor stêt geschriben,
sô ist ez als mê beliben.
dô der künec gehôrt
des bischolfs rede ûf ein ort,
dô sand er an der stunde
nâch dem von admunde
unde seit im hinz ende gar,
waz dem bischolfe gewar
hinz im unde dem von ôsterrîch.
dô sprach der abt heinrich:
 <alhie mîn gesellen
die sullen unde wellen
antwurten gern
vür den herzogen mîn hern;
hêrre, sô wil ich
antwurten vür mich.
hêrre, swie ich sol,
sô mac ich bewaeren wol,
daz der bischolf hât
gebûwen eine stat
ûf mînes goteshûs eigen .>
herfür begund er zeigen
eine hantveste breit,
daran man sach die wârheit,
vor dem vürsten unde dem rîche,
daz der herzog von ôsterrîche
von altem rehte waere
vogt der admundaere.
 <hêrre>, der abt sprach,
 <mir geschiht solch ungemach
von rastat der veste,
swer ez rehte weste,
ez müest im erbarm,
sô nôtic unde sô arm
ist mir gemachet gar
allez daz urbar,
daz ich in der vritze hân.
des vrâgt sîn selbes dienstman,
die hie sint enkegen .>
nû begunden ouch vür legen
der prüeschinc unde der kappellaere,
daz der herzog vogt waere
über die klôster bî salzpurc,
Perhtoltsgadem unde nunburc,
daran im der bischolf staete
grôzen ungemach taete.
ouch sagten si dem künec slehtes,
waz der herzog het rehtes
an enspurg unde staetenecke,
Sinzenberg unde wehsenecke,
unde daz daran gewalt
waer geschehen manicvalt
von ôsterrîche dem herzogen.
des wurden herfür gezogen
die dienstman unversunnen,
die dâ wârn entrunnen
ir rehten hêrschaft
unde wâren diensthaft
dem herzogen unde dem abt,
als ir vor gehôret habt.
die selben wâren sô vermezzen,
swes von den boten wart vergezzen
unde williclich verswigen,
des wart vil beinzigen
herfür gesuocht von in.
al ir kunst unde ir sin
si darûf kêrten,
wie si dem bischolf mêrten
ungemach unde schaden.
nû hiez ze hove laden
von rôm der künec ruodolf
von salzpurc den bischolf
unde lie si dâ bêde
komen ze gegenrede.
dô wart der kriec grôz.
der bischolf aber entslôz
dem künec unde sînem rât
allez, daz im getân hât
der von ôsterrîche,
dârumb daz er an daz rîche
unde an den bâbest zôch sîn dinc,
dô si daz teidinc
heten datz der niwenstat,
dârumb im vriesach diu stat
unde vanstorf wart zebrochen.
daz wart widersprochen
von dem abt unde von dem kappellaere.
die jâhen offenbaere,
daz vil guote reht
het der herzog albreht-
unde was ouch diu wârheit:
ê daz im ie dehein leit
der herzog het getân,
dô gewan er im an
drî veste in dem enstal
unde hiez die zuo dem mâl
ûz der erden brechen.
sold er daz niht rechen
an sîner vest ze vanstorf?
der bischolf im entworf
die ebnung darnâch,
diu datze wels geschach,
unde waz datz linz ergie,
daz sagt er im ouch hie,
wie in der herzog beswârte,
dô er die hantvest zezarte
nâch des abtes êre.
ouch sagt er im mêre
alle die smâcheit,
die er darnâch leit
von roube unde von brande,
unde wie man nâch im sande,
daz er hinz wienen riten solde,
unde wie man in dâ wolde
versüenen unde verrihten
unde aller dinc verslihten
mit dem vürsten jungen
unde wie im daran was gelungen
von des wegen von admunt,
daz sagt er allez dâ zestunt.
ouch begund er herfür reichen
des gewissiu wârzeichen:
die briefe bêde er dar gap,
dâ er diu insigel ab
datz salzpurc muoste brechen.
 <wir sullen uns besprechen>,
sprach der künec ze sînem rât.
die andern hêrren man bât
varn an ir gemach.
alsô wert diu sprach
wol vierzehen tac,
daz der künec pflac
arbeit tac unde nacht,
daz erz gern het brâht
ze vriuntschaft unde ze minne.
 <lât iu zerinne>,
sprach der künec zier,
 <her bischolf, sît ir
wol gehôret habt,
daz von admunt dem abt
sîn brieve sagent wol,
daz im der herzog sol
vor gewalte schermen sîn eigen .>
 <ich mac iu ouch wol erzeigen
solich urkunde
gen dem abte von admunde,
daz im niht nutze ist!
des ich ze diser vrist
mac noch ensol tuon.
hêrre, bringet mich ze suon
mit dem von ôsterrîch,
des bitt ich iuch vlîziclich;
swaz ich hân ze schaffen
mit mînen pfaffen
unde si gegen mir herwider,
daz lig iezuo darnider,
wand wir sîn komen wol ze pîle,
swen sîn der bâbst gewinnet wîle .>
diu rede, diu dâ geschach,
diu was dem abte ungemach.
er sprach: < her künec, nû seht,
wie er mich hazt unde vêht,
daz in niht wil gezemen
daz reht von mir ze nemen
vor iu unde vor den vürsten .>
 <in solhen getursten
man mich niemer gesiht,
daz ich geistlich geriht>,
sprach der bischolf dô,
 <verwandel alsô,
daz ich ez an die leien ziehe.
daz aber ich niemer geschiehe,
ich ziech mîn reht an daz rîch>,
sprach der abt heinrich,
 <unde swem daz versmâch,
her künec, dâ ret ir nâch,
ob ir selbe welt,
verdamt unde verquelt>,
sprach der abt von admunde,
 <hiet er mich vor lânger stunde;
dô enmocht er sîn niht zuo komen,
wand der bâbst wol hât vernomen,
wie mîn reht lît>.
 <diu red hât hie niht zît>,
sprach von salzpurc der bischolf;
 <hêrre künec ruodolf,
gedenket daran,
ob ich iu ie gedienet hân,
als ich mich doch versich,
unde lât daz goteshûs unde mich
ûz iwerm scherme niht.
mit minn oder mit geriht
gebt mir ein ende kurzlich
gegen dem von ôsterrîch .>
Ccclxx . der wîs unde menlich gemuot,
künec ruodolf der vruot,
zuo dem bischolfe sprach:
 <her, gedenket iu darnâch,
waz mir ze tuon stê,
als ir hôrtet ê,
waz die boten des herzogen
an solhe liute hânt gezogen,
die mit dienstlichem sit
habent iu gewont mit
unde dem goteshûs alsam,
ê daz ir im ie wurdet gram .>
den bischolf guoter muot vlôch,
dô der künec daz dinc zôch
mit geziucnuss an die,
die im wurden nie
holt noch getriu.
er sprach: < daz ich an siu
mîner sachen iht lâz,
sêch, wer riet mir daz?
sît daz ist schînbaere,
daz sî durch gevaere
dem goteshûs entrannen sint,
swie si doch guotes, lîp unde kint
von altem rehte eigen sîn
des goteshûses unde mîn.
her künec, tuot, des ich iuch bit,
unde êret got dâmit
unde iwer selbes êre
unde tuot weder minner noch mêre:
die ehte, die hie sîn
ûf den schaden mîn,
die stellet mir ze reht
vor den vürsten unde beseht,
ob mir daz reht sô verre tug,
daz ich si überwinden mug
mit rehter kuntschaft.
ob si der eigenschaft
dem goteshûs lougen wellen,
sô lât michs umbestellen
mit ir verchmâgen;
mac mich daz iht vür getragen
vor den vürsten unde vor iu,
alsô ob man erteilte siu
mir unde dem goteshûse zeigen,
sô antwurt mir die veigen,
als mir daz reht erteil.
geschult aber in daz heil,
daz ich si vor geriht
überwinde niht
unde si daz reht ledic sag,
an swelher zît oder tag
alhie vor dem rîche
dem von ôsterrîche
bewaerung erteilet wirt,
ob mich denn dehein geziuc irt,
dâr zuo sîn mir die,
die wider mich sint hie
unde billich waeren mîn,
möht ez anders sîn,
als verr als ander liute.
die gnâde suoch ich hiute
vor den vürsten unde vor iwer .>
senfter muot wart tiwer
dem abte unde dem kappellaere:
si vorhten, ob die salzpurgaere
der geteilten einez kürn,
daz si daran verlürn
unde nihts gewunnen.
der künec wol versunnen
die hêrren, die dâ wârn,
hiez zherberge varn
unde wolde darnâch drât
die vürsten unde sîn rât
besprechen unde berâten baz
heimlichen umbe daz,
daz der bischolf het gegert.
der hêrren iegelicher kêrt
von hove zder herberge.
maneger list unde kerge
der abt im die nacht
unde der kappellaer erdâht,
wie er dise ehte
alsô von dannen braehte.
als si dar wâren komen.
dârumbe wart genomen
rât ze manegen hêrren,
die si begunden lêren
ie der man daz beste,
daz er kunde oder weste;
doch jâhen si alle gemeine,
ez laege an dem künec aleine:
 <swaz er dâmit tuon wil,
des wirt dehein zil
gegeben noch gestacht .>
die wîl man daz betraht,
der künec mit sînem râte
 ...vruo unde spâte,
wie er daz dinc wold enden
unde dise hêrren senden
ze lânde vrôlichen,
die dâ sô sterclichen
gegen einander lâgen
unde niht wan krieges pflâgen.
nû het sich hêrre ruodolf,
der salzpurgaere bischolf,
durch sîner sunden beklag
an sant peters tag,
der in dem ougest stet
unde den man alsô begêt,
daz in got mit sînem trôste
ûz den banden erlôste,
bereit zeiner messe.
allez daz er wesse
daz dâr zuo gehôrt
mit werken unde mit wort,
des vermeit er niht,
als man ez noch siht
die bischolfe begên.
unde dô er begunde stên
zdem alter unde singen,
ich enweiz von welhen dingen
dem gotes dienaere
ein siechtum starc unde swaere
kom in daz rehte bein
niden an der klein
unde wuohs her ûf sô sêre-
ie mêre unde ie mêre
wart der smerze strenger,
unde waere dâ iht lenger
gewesen daz amt,
in biete dô verdamt
bî dem alter der siechtum.
nâch der messe drum
muoste man in vüeren,
wand er mocht niht gerüeren
den vuoz, dâmit er gên solde:
kûme er daz verdolte
vor des siechtums erge,
daz man in brâht zder herberge.
dâ half man im ab.
der bischolf im gap
selbe boesen trôst,
daz er iht wurd erlôst
von disem siechtum.
sîner sêle vrum
begund er dô schaffen.
leien unde pfaffen
klagt der salzpurgaere,
daz im leider waere
denn sîn selbes tôt
der kummer unde diu nôt
unde diu arbeit,
die daz goteshûs leit;
dâ von er sundern pîn enphie.
nû hôret, wie ez ergie.
der smerze wuohs swinde:
ê daz gesinde
hie vor het gezzen,
dô het im besezzen
der smerze in den zîten
sô gar die rehten sîten,
daz er dâ nindert enphant
vuoz, ougen noch der hant,
daz ôr im ouch wart betôrt,
daz er dâmit niht gehôrt.
sus lac er mit ungemach.
sîn gesinde an im sach
jâmer unde smerzen:
owê, wie was ir herzen,
dô si westen die nôt,
daz ir her muost ligen tôt
unde in ellende si lâzen!
vor leide si vergâzen
vröud unde hôhes muotes.
ein vürste lîbs unde guotes
gen sîm gesinde sô gemein,
diu sunne den nie beschein.
swaz erzte dâ wâren,
die hiezen alle varen,
daz man an im hie
kristenlich reht begie.
daz geschach im ouch allez wol:
mit dem heiligen ol
wart dem tugenthaften man
allez sîn reht getân.
an dem andern tac
het des siechtums slac
oberhant gewunnen,
sô daz der helt versunnen
kûme des wîle het,
daz er sîn geschefte tete.
dô begund der smerze sich erwegen
unde in die ander sîten legen,
sô daz er wart betoubt
aller kraft unde beroubt.
sus lac er mit unmaht
den ganzen tac unde die nacht.
vruo an dem dritten tac
dô starp er unde verphlac
ditze kurze leben.
ei, got, geruoche im vergeben
ob er mit sundiger tât
dich indert beswâret hât.
nû dar, sant ruopreht,
nû lâ dir dînen kneht
ûf dîn triu enpholhen sîn!
nim die gesellen dîn,
Vitalen unde virgilium,
unde schaf sîner sêle vrum,
als er den dînen hie hât geschaffen.
leien unde pfaffen
müezen im des jehen,
daz ez vor nie sî geschehen,
al die vor im dâ wâren,
daz in sô kurzen jâren,
als der dort lebte mit der zal,
deheiner sô vil trüebesal
habe dô erliten
mit getriwen siten.
des sol im got sagen danc.
daz gesinde wart vröuden kranc,
des si verweisent wâren,
unde begunden in ûf baren
als man ein bischolf sol;
schône unde wol
hiez man in besingen.
datz ertfurt in düringen
der künec êrlich
unde die vürsten alle gelîch
die bivild begiengen sâ.
nû sôt man in dâ
unde vuorte die lîche her.
wol zwelf gîsel oder mê-
daz wâren knaben junge-
die muosten vür die zerunge
datz ertfurt belîben.
sagen noch schrîben
die wârheit ich niht enmac,
von wiu sô schiere tôt gelac
Ruodolf der salzpurgaere.
wand sich zweient hie diu maere:
von etlichen hân ich vernomen,
in waer ein siechtum an komen,
apoplesiâ genant,
swem der siechtum wirt bekant,
der stirbt an dem dritten tag;
sô verrihte mich mit sag
der gewissen maere
ein rîter êrbaere
von wolfsou her vridrich,
der was gar heimlich
dem bischolf zuo der stunt,
der tete mir alsô kunt,
der bischolf waere betrogen
von einem, den er het gezogen
von kindes wîs ze man
unde macht im undertân,
swaz in sîner kamer lac,
sô daz er alles des pflac
unde als ein kameraer behielt,
des der bischolf wielt
unde swaz er mocht gehaben.
von dem selben knaben,
den er ze liebe het erkorn,
wart sîn leben verlorn.
owê der untriun starc!
niur vunfzic marc
wurden im dârumb gegeben
daz er unden unde enneben
die gift allenthalben streich
in den schuoch weich,
den der bischolf des tags an legte.
der den kneht erwegte
zuo der untriu mit miete,
ob ich drî raete hiete,
sô getrût ich in wol râten:
eine breite platten
het er ob zwein lângen ôren
unde einen lieben tôren,
der was otte genant.
dâ bî sî iu erkant,
daz der untriu was urhap.
dem er daz guot dârumbe gap,
der hiez uolrich;
der vuor darnâch kurzlich,
dô daz mort von im geschach,
ze reitenhaslach
in der grâben munich orden.
von dem ist man sîn inne worden,
wand die mordaer sint des verzigen,
daz ez belîbe verewigen.
sus wart von im diu untriwe
offenbâr unde niwe.
doch wold ich ungern
melden unde lêrn
den selben mietman,
der die untriwe kan;
râtet aber ir in ân mich,
triwen, dârumb enruoche ich.
Ccclxxi . nû lâz wir daz belîben hie
unde heben an ze sagen, wie
die salzpurgaere trûren ruorte,
dô man in zuo vuorte
iren tôten hêrren.
si bestatten in mit êren
vür sant virgilin alter.
den selben alter het er
mit sîn selbes munde
gewîchet zuo der stunde,
dô er sant virgilin erhuop.
dô man in begruop
unde beklagte sînen tôt,
vor leide liten grôze nôt
die ellenden swâbe.
wie sich vor leit gehabe
der abt heinrich?
dem erschein waerlich
ein lieber tac nie,
denn dô sîn tôt ergie.
daz geloube, swer dâ wil.
darnâch in kurzem zil
die salzpurgaer ze râte giengen,
wie si daz dinc âne viengen
unde wie man sô gewurbe,
daz daz goteshûs iht verdurbe
von dem von ôsterrîch.
si vereinten sich kurzlich,
wenn si die wal wolden haben.
eine zît si des gâben
offenlichen vür
unde zuo der selben kür
luoden si die besten,
die si nâchwendic westen,
bischolf unde prelâten,
daz in die solden râten,
wer in ze hêrren nutze waere
unde des die salzpurgaere
heten vrum unde êre.
nû trahte harte sêre
der abt von admunde,
wie er den sin erfunde,
daz im geschaech daz heil,
daz er etlichen teil
ûf dem kôr gewunne,
der im der wal gunne.
Ccclxxii . nû hôrt, wie er daz an vie.
ir erkennet wol die,
die sich heten gehabt
von dem bischolf an den abt.
die heten sît unde ouch vor
guote vriunt ûf dem kôr,
an die si wurben vlîziclich,
daz si dem abt heinrich
gehulfen zuo dem mâl
mit ir gunst an der wal:
 <des müeste daz bistum
iemer haben vrum,
wand er hât sô vil varndes guotes
unde ist ouch sô getânes muotes,
daz er dem goteshûs sîn reht
gegen dem herzogen albreht
baz ûz gerihten kan
denn dehein ander man .>
maneger hande vrumikeit
wart dâ von im vür geleit,
daz etliche kôrherren
begunden sich an in kêren
mit ir gunst zuo dem mâl
unde luoden in zuo der wal
hinze salzpurc ze komen.
ob dârumb iht wurd genomen
unde enphangen in dem rât
dehein guot kleinât
unde guoter miete geheiz,
swer daz baz weiz,
der sag ez vür mich;
iedoch sô waene ich,
sold iemen wizzen umb daz dinc,
daz waere hêrre îrinc
unde von dem spital her ortolf,
ob datz salzpurc bischolf
der abt gern waer gewesen:
die het er ûz gelesen,
daz si sînes râtes pflâgen.
dô ez nâhente den tagen,
daz si grîfen wolden
zder wal, als si solden,
swaz daz goteshûs mocht gehân
erbaerer dienstman
unde die hêrren, die dâ vor
wârn geladen von dem kôr,
die kômen âne bît
hinz salzpurc ze rehter zît.
ouch kom der abt heinrich
gevaren sô hêrlich,
swer sîn hiet gehabt goum,
wie sîn gereite unde sîn zoum
wâren geziert,
mit guotem gestein verwiert
in silber unde in golde,
unde ob er nû solde
gewîhet mit dem pallium
sîn gevarn ûf daz bistum,
sô waer der hôchvart genuoc,
die er dâ zuo den zîten truoc.
Ccclxxiii . ei, bischolf ruodolf,
daz der vröudic wolf,
der dâ geboren wart
von sô biurischer art,
sich ie dâr zuo getorst gespitzen,
daz er solde besitzen
dîn êr unde dîne stat,
des waer wol gewesen rât.
alliu diu sache,
die ze ungemache
daz goteshûs enphie,
daz kom allez hie
von dem abte dar
dem goteshûs ze vâr
unde dem bischolf ze haz.
nû geloubet mir daz,
sibenthalp jâr unde niht mê
des goteshûses pflac er,
daz in sô kurzer vrist
dehein bischolf gewesen ist
mit sô vil ansprâch bevangen
unde den ouch sî an gegangen
sô vil krieg unde arbeit,
als ich ê hân geseit.
dô sich heten über al
gesamnet, die zuo der wal
billich gehôren solden,
unde daz si welen wolden,
dô huop sich ein zweien
zwischen den pfaffen unde leien:
die pfaffen stuonden daran,
si wolden einen bischolf hân,
dem pfeflich ordnung gezaeme,
unde swenn er vür den bâbest kaeme,
daz im unde sîner pfafheit
ir welen beheit
unde unverworfen möht belîben;
sô begunden trîben
die leien daran,
daz man naem einen man,
der sô vürnuftic waere,
daz er die salzpurgaere
mit dem banne niht aleine-
wand daz waere al ze seine-
daz goteshûs ze schermen gerte,
daz er ouch mit dem swerte
sîner vînde sich wert;
dem solch gehurt waer beschert,
daz er von erbschaft
pflaeg ouch etlicher kraft.
des gehullens alt unde junge.
sus wart diu mishellunge
grôz under in.
etlich heten sin
unde begunden ringen
nâch dem von vrîsingen;
sô gehullen etlich
an den abt heinrich.
daz was nur der andern spot.
die jâhen: < nû enwelle got,
daz uns sô gar der sinne
iemer zerinne,
daz wir sus unsern orden swachen,
daz wir ze bischolfe machen
einen munich ûz swarzem orden;
sô waere uns über worden
manic wîser man edel .>
in der selben wedel,
daz si heten an der kür,
nû kômen die boten vür,
dâ si innerhalp sâzen,
unde hiezen sich in lâzen.
daz tete man zehant.
die boten teten in bekant,
daz des goteshûses man,
die man saehe inne hân
des goteshûses veste,
swaz man der weste,
unde von den steten die burgaere,
swâ der kôr die verbaere,
daz si niht welten nâch ir rât,
sô vunden si des wol stat,
daz si mit steten unde mit vesten kêrten
anderswâ unde si hêrten
an solhe hêrschaft,
diu si mit ir kraft
 <beschirmet wol die vrist,
die wîl daz goteshûs ist
in kriec sô manicvalticlich
gegen dem von ôsterrîch .>
Ccclxxiv . dô die hêrren vernâmen
von den boten, die in kâmen,
der leien meinen,
si bâten in bescheinen,
ob die dienstman
den gewalt möhten hân,
daz si selben welen solden,
wen si ze bischolf nemen wolden.
die boten sprâchen dô:
 <wir hôren alsô,
daz alle die dienstman
von beiern herzog stephan
gerne bischolf saehen wesen,
wand sô möhte man genesen
schaden unde smâcheit
unde maneger arbeit,
diu dem goteshûs an lît .>
dô sprâchen an der zît
die tuomherren über al:
 <sus lît ez niht umb die wal,
daz wir ze bischolf weln,
den man niht mac gezeln.
daz er ie sî worden
pfeflichem orden
undertân noch gehôrsam,
unde der sich nie an genam
pfefliche tât
an gebaere noch an wât:
swen wir den erkürn,
zehant wir verlürn
unser reht an der wal,
sô daz der bâbest zuo dem mâl
mit rehte het daz urlaebe,
daz er uns einen gaebe,
swen in gelust .>
gewin oder verlust
waer dem bâbst unmaere,
den die salzpurgaere
daran heten.
merket, waz si teten:
si widersagten in daz blôz.
sus wart der kriec grôz.
die welten disen, jene den,
alsô begund ez gên
under in entwer,
hiute hin, morgen her
si mit der wal irre vuoren,
unz daz die leien des geswuoren,
unde ob die pfaffen
niht wolden schaffen
dem goteshûs vrid unde gemach,
sô wolden si die râch
an nieman ander kêren
wan an die kôrherren.
dâ von huop sich enpor
ein grôzer kriec an dem kôr:
swaz man der erkande,
die von beiern dem lânde
wâren geborn,
die heten all erkorn
den herzogen stephan.
der abt reit von dan,
dô man im vür brâhte,
daz er den salzpurgaern versmâhte.
dô si gekriegten genuoc,
der wîse unde der kluoc,
von lavent bischolf kuonrât,
datz dem nâmen si rât,
wie si solden varn
unde mit den sachen gebârn.
den dûhte dô daz guot,
sît si in solhen muot
heten sich gelân
burgaer unde dienstman,
daz si den kôr wolden twingen
unde an iren vürsaz bringen
die kôrherren mit gewalt,
unde sich zin nâhe het gesalt
des capitels ein teil,
daz man denn daz heil
an den bâbest versuochte,
daz er daz goteshûs geruochte
durch veterlichen sit
begenâden dâmit,
sît dehein wal ergân
möht an dem herzogen stephan,
daz er von sîner barmunc
dem selben vürsten junc
gaebe solhe wirdikeit,
diu im daz reht verseit.
daran taet er grôzen vrum
der salzpurgaere bistum.
wold aber er des niht geruochen,
sô wolt man bitten unde suochen
an den bâbest zehant,
daz er die wal herwider sant;
swaz denne daran geschaehe,
sô erkant man unde saehe,
daz der kôr ân gevaere
gegen den lein unschuldic waere.
der rât dô in allen
muoste gevallen.
nû was niht anders daran.
dem herzogen stephan
wurden boten gesant,
man bât in unde mant,
daz er sich niht liez bevillen
ze begên der salzpurgaere willen,
sô daz er dâr zuo gaebe
sîn willen unde sîn urlaebe,
ob man den bâbest überkaeme,
daz er in ze bischolf naeme,
daz er sîn denn niht irret
unde sich dâ von iht verirret.
des wart er erbeten.
dô si daz getân heten,
dô erwelte man sân,
die man ze boten wolde hân:
den bischolf kuonrât
von lavent man bât,
daz er dar bote waere,
unde den mitterkirchaere
techant vridrich
unde von hûse meister heinrich,
der was niulich worden
tuomher der salzpurgaer orden,
den vierden man wesen sach
den abt von reitenhaslach
ouch vuoren die selben vart
meister wolfganc unde meister burchart,
die solden der botschaft pflegen
von der herzogen wegen.
die liezen dô niht gebresten,
zerung unde swaz si westen,
daz man ze reise sol haben,
williclich si dar gâben
unde sûmten ez an niht.
dô ez wart verriht
unde geordent alsô,
dô wart diu postulacio
geschriben meisterlich;
si wâren kunsterîch,
die die brieve hiezen schrîben,
si liezen nihtes belîben,
daz dâr zuo gehôrt:
von worte ze wort
verrihten si ez wol,
als man hinz rôm tuon sol,
swer dâhin iht ze schaffen hât.
dô der bischolf kuonrât
von lavent unde sîn gesellen,
die dâ varen wellen,
wurden zuo der vart
bereitet unde bewart,
man bât ir got pflegen.
manegen guotlichen segen
tete man nâch in.
sus vuoren si dâhin.
nû lâz wir si varn.
got müeze si bewarn
unde die dâ belîbent hie.
nû hôret, wie ez in ergie,
daz sag ich nû wol,
swenn ich nû komen sol
anderstunt mit den maeren
zuo den salzpurgaeren.
dô man ditze spurt,
dô was nâch krists geburt
über zwelif hundert jâr
in dem niunzgistem vürwâr.
hie wil ich ir gedagen
unde wil iu aber sagen,
wie der künec ruodolf hêr
sîn unde des rîches êr
unz an sîn ende warp;
wie, wâ unde wann er starp,
des verriht ich iuch, als ich kan
unde als ich vernomen hân.
Ccclxxv . die wîl der künec zertfurt lac
unde maneger unmuoze pflac,
der dem rîche was nôt,
dô begunde sich der tôt
nâhen ûf sîn spor;
swâ der künec gienc vor,
dâ sleich er im nâch.
dô sich der künec dô versach
des lîbes krankeit,
gen swâben er reit,
wand er durch der vürsten bet
einen hof het
gesprochen hinze vrankenfurte
dô man des hoves zît spurte,
dô kômen dar gemeine
die vürsten grôz unde kleine,
vrîen, grâven, dienstman,
unde swer sich versan,
daz er solhes iht dolte,
daz im der künec rihten solde,
unde swem ot iht gewar.
der künec kom ouch dar
unde ouch diu küneginne.
wie man sîn solt beginne,
daz was dem künec wol kunt,
wand er ze maneger stunt,
solher sache het gephlegen.
des muost er sich nû bewegen,
sô gar het in daz alter brâht
von des lîbes maht.
er beleip aber doch
bî den witzen dennoch.
nû waz half aber daz?
dô er der krefte wart sô laz,
daz im der lîp begunde argen,
daz er die burde der sorgen
selbe niht mohte geheben,
dô enphalch er den râtgeben
unde den kurherren,
daz si den hof nâch sînen êren
unde sô si beste möhten,
zeinem ende braehten.
daz was aber allez vlorn,
dô sich der künec hôchgeborn
niht selber dô vergwiste;
wand dô man sîn vermiste
an dem rât unde an dem geriht,
dô wolden lenger niht
dâ belîben die hêrren,
man sach si von dannen kêren
ân urlaebe beinzigen,
wand in beleip unverswigen
des kuniges krankeit.
daz was allen den leit,
die sîn die wârheit erfunden,
die ot dem rîche guotes gunden.
dô sich diu hêrschaft zerlie
unde der hof alsô zergie,
daz lutzel guotes dô geschach
von der krankeit, die man sach
an dem werden künec ruodolfen,
gerne heten im geholfen
mit werken unde mit rât
die wîsen arzât
an alliu diu unde si westen.
nû vunden si niht gebresten,
der im von siechtum waere,
wan die einen swaere,
daz im der kraft gebrast
von des alters überlast,
unde daz er im was nâhen komen,
der im den vater het genomen.
Ccclxxvi . die meister von gotes gunst
unde darnâch mit ir kunst
hielten in enpor
unde dem tôde mit gewalte vor
wol ein jâr oder mê.
künec ruodolf der hêr,
dô er von vrankenfurte schiet,
sîn wille im dô riet
ûf eine burc veste,
die er dâ nâhen weste,
Germersheim genant.
dâhin vuor er zehant.
dâ vertreip er die stunde,
sô er beste kunde.
her tôt, ich bin iu gehaz
unde sag iu doch, umbe waz:
daz iu solch gewalt
gegeben ist unde bezalt,
daz ist mir von herzen leit,
daz nieman sîner werdikeit
gegen iu geniezen mac,
er müeze iwern slac
dulden unde lîden.
wand woldet ir vermîden
einen sô getânen man,
der allez daz hât unde kan,
daz ein volkomen man haben sol,
zwâre sô liezet ir wol
den künec ruodolfen leben.
wand im got hât gegeben
an tugent volle genuht,
wîstum, manheit unde zuht,
milt unde diemüetikeit,
untriu was im ie leit,
barmunc, kiusche unde scham,
der gitikeit was er gram.
ich zalt wol tugent mê
von dem künec hêr:
nû ist sîn wol rât,
sît al ganziu zal stât
volliclichen an zehen,
als ich die hôre jehen,
die die kunst erkennent,
diu arismeticâ ist genent.
unde über al die zehen tugent
habent im von der jugent
in daz alter gewonet mit
zwêne tugentliche sit,
sêlic unde êrbaere,
daz er was guoter rihtaere
unde daz er gern vor vreisen
beschirmte witiben unde weisen.
unde sag iu iemen anders iht,
des sult ir gelouben niht,
daz der degen unverdrozzen
anders iht hab genozzen
daran, daz der hôchgeborn
ze kunige wart erkorn,
wan sîn selbes vrumikeit:
dâ wart sô vil von geseit,
daz sîn guot liunt erhal
in den lânden über al,
dô daz rîch was hêrren bar
unde sô dicke nâmen war
die kurhern alle gelîch,
wie si mit dem rîch
geschüefen iren vrum,
daz si gemêrten iren rîchtum;
wie daz die hern behenden
versuochten manegen enden
unde wie siz conduwierten
unde mit der wal wentschlierten,
daz habt ir allez vor vernomen.
nû was dem bâbest vür komen
des mannes vrumikeit sô grôz,
daz er sîn dô wol genôz:
wand der bâbst enpôt her,
er wolde niht mê
des irresals gestaten,
den si under in hâten
mit der wal sô lânge stunt:
er tete in alsô kunt,
im waere von einem man
solch vrumikeit kunt getân,
der waer grâf ruodolf genant
von habspurg erkant,
daz er daz riete unde ouch wolde,
daz man in erwelen solde
dem rîche zeinem hern.
daz hôrten niht gern,
die in erkanden solhes muotes,
daz er niht het varndes guotes,
dâ von trôsten si sich niht,
daz si von im gewunnen iht,
ze miete deheine gâbe.
dâ von ez nieman dâfür habe,
daz dem künec ruodolfen
iht anders hab geholfen
des rîches wan sîn vrumikeit,
die er von sîner kintheit
unz in sîn alter hât getragen.
sol der tôt an dem betagen,
des müest ich iemer trûric wesen,
waer ander ieman genesen,
die ouch bî iren jâren,
an vrumikeit volkomen wâren,
als david unde salomon,
Alexander unde sampson,
Achilles unde gahmoret,
Parzival unde lânzilet.
der aller smerz unde rê
tuot mir niht sô wê,
als des werden kuniges nôt.
dô den gewissen tôt
die erzt an im erkanden,
des kuniges rât si besanden
unde sagten in dô,
des si wurden unfrô,
der künec möht lenger niht geleben.
die erzte unde die râtgeben
wurden des ze rât,
daz man der hêrren einen bât,
daz er dem kunige seit
an den dingen die wârheit.
der tete daz ungern;
doch dô man sîn niht wold enpern,
dô giengens alle gelîch,
dâ der künec rîch
saz unde schâchzabel zôch.
al diu vröude si doch,
die si gewunnen bî ir tagen,
dô si dem künec solden sagen,
daz er sô schiere müeste sterben.
ir einer begunde werben
an den künec, daz er im gaebe
mit im ze reden urlaebe.
dô sprach der künec vruot:
 <red, swaz dir sî ze muot .>
dô sprach er: < daz erbarme got,
daz ich solher maere bot
gegen iu müeze sîn;
doch>, sprach er, < lieber hêrre mîn,
sult ir dârumb niht verzagen,
daz ich iu muoz sagen:
gedenket, daz ir sît ein man,
der wol weiz unde kan,
wie diu werlt ist gesezt,
wie si sich an vaeht unde lezt,
sô ez sich hin unde her wendet,
wie ez sich mit dem tôde endet,
unde daz nieman wart sô hôch,
der dem tôde ie enphlôch.
unde wol im, swer alsô ververt,
daz der sêle wirt beschert
êwic ruowe unde gemach.
hêrre, dâ trahtet nâch,
daz ir iwerm leben
ein guot end müezt geben-
wand iwer erzte, die hie stânt,
die habent mich gemant,
daz ich iu tuo von in kunt,
daz ir vür dise stunt
lenger mugt geleben niht;
wand ob iu daz heil geschiht,
als ich hôre an ir sag,
ob ir unz an den vunften tac
dem tôde vor west,
vürbaz ir niht genest .>
Ccclxxvii . nû prüevet unde merket
ein dinc, daz übersterket
alle die manheit,
von der ich ê hân geseit:
ein man sol gedenken,
waz mê mug gekrenken
mannes muot unde betouben
unde an witzen berouben,
denne sô dem man
kunt wirt getân
des gewissen tôdes zil.
ich hân gehôret vil
unde hân ez ouch gesehen,
daz ez ist geschehen,
swen man den liuten seit
solich herzenleit,
daz si verzagent sô sêre,
daz si sich sîn niht mêre
an ir kraft envollen
mugen erhollen
unde vor zagheit verderbent,
daz si dâ von sterbent.
der künec des niht entet:
der im diu boesen maere het
sô lûte kunt getân,
den sach er guotlich an
unde sprach: < daz du hâst geseit,
sag an, ist daz diu wârheit?>
 <jâ leider, hêrre>, sprach er.
 <wol ûf, sô sullen wir niht mê
belîben alhie>.
des wundert alle die,
die dâ wârn enkegen.
war er sich wolde wegen,
des vrâgten si in.
 <zuo den andern hin,
wil ich>, sprach er, < an diser vrist,
hinz spîre, dâ ir mêre ist
mîner vorvarn,
die ouch kunige wârn;
den wil ich in belîbens siten
zuo komen geriten,
sô daz mich nieman darf vüeren dar>.
nû prüevet unde nemet war,
ob iwer deheiner hab gesehen,
daz ez mêre sî geschehen,
daz ein künec geriten hab
mit verdâhtem muote zuo dem grab,
als an disem zil
tuon muoz unde wil
der künec ûzerkorn.
von im wart unverborn,
er urloubt sich sô schône,
daz im sîn got noch lône,
ze germersheim von dem gesinde.
sich huop ein klage swinde
von wîben unde von mannen,
dô der künec von dannen
alsô scheiden wolde,
daz er niht ensolde
hinwider komen vürbaz.
dâmit er ûf saz
unde wolt von dannen rîten.
an ietweder sîten
ein pfaffe bî im reit,
der im von got vor seit
unde underwîst in guotes.
der künec edles muotes
an tugenden sich verkêrte niht,
als doch manegem geschiht,
der an tugenden sich verkêrt,
sô er der kraft gevider rêrt
gegen des tôdes mûze.
rehte als der strûze
machet lebenthaft
mit sîner gesihte kraft
sîner tôten eier vruht,
alsus wart al diu suht,
diu von krankeit des muotes kumt,
zefuoret unde zedrumt
den, den diu saelde geschach,
daz si der künec an gesach,
ê er solde sterben.
darnâch begunden werben,
die sîn tugent erkanden,
allenthalben in den lânden
begundens an den wîlen
zuo den strâzen îlen,
daz er si sach unde si in.
unde dô er kom gen spîre hin,
dô muost er sich nider legen.
mit vlîze sach man in pflegen,
daz der sêle nutze was.
swaz man im vor las,
daz im nutz waer ze tuon,
dâmit er gotes suon
unde sîn huld erwurbe,
daz tete er, ê er sturbe.
er gap wider unde galt,
swaz man im vor zalt,
daz er ze gelten waer gebunden.
darnâch in kurzen stunden
enphienc er gotes lîchnam,
als im wol gezam.
unde dô der tugentrîche
umb sîn dienaer alle gelîche,
leien unde pfaffen,
sîn dinc het geschaffen,
daz heilic ol er enphie.
unde dô allez daz an im ergie,
daz billich sol ergân
an einem solhen man,
nû was daz zil komen,
als ir wol habt vernomen,
darûf die erzte heten geben
ein ende sînem leben.
dô gienc ez an ein scheiden
zwischen den beiden,
dem lîchnam unde der sêl.
ei, süezer engel sant michêl,
aller engel erzian,
lâ dich niht dringen hin dan
den argen tiuvel swint,
dîns amts dich underwint,
daz dir von got enpholhen ist!
underwint dich an diser vrist
sîner sêle, vüers enpor
in der werden engel kôr!
waerlich, des ist er wol wert,
wande sîn herz ie gert
volfüeren die rehtikeit.
lônet got der arbeit,
die man in sînem dienst hie tuot,
ist er alsô gemuot,
als ich die pfaffen hôr bredigen,
sô sol er billich erledigen
sîn sêl ûz allem trüebesal.
diu klage unde diu quâl
wart michel in der stat,
dô man vernomen hât
die kleglichen nôt,
daz der künec was tôt.
dô der künec was erstorben,
mit vlîze wart geworben
von den hêrren dô gelîche,
daz man die lîche
edel unde werde
bestatte zuo der erde,
daz si sîn heten êre.
man darfte nieman sêre
zuo der bivilde laden:
die bî des rînes staden
allenthalben sâzen,
ungerne heten die lâzen,
si waeren alle komen dar.
dô die bischolf begiengen gar,
daz in ze tuon stêt,
dâ man solch bivild begêt,
zuo dem grabe man in truoc.
daz hete der künec kluoc
ûz gezeigt unde gegeben,
dô er noch was bî dem leben,
daz er dâ wolde ligen.
des wart er niht verzigen,
er wart darin bestatet schône
got in des himels trône
sînes tôdes uns ergetze!
ein kluoger steinmetze
ein bild sûber unde rein
ûz einem merbelstein
schône het gehouwen.
wer daz wolde schouwen,
der muoste im des jehen,
daz er nie bild hiet gesehen
einem manne sô gelîch:
wand sô der meister kunsterîch
deheinen gebresten vant,
sô liuf er zehant,
dâ er den künec sach,
unde nam darnâch
die gestalt hie ab,
die er dort dem bilde gap.
under andern dingen
lât iu ze liehte bringen
einen albaeren sit,
der dem meister wonte mit:
er het sô gar gevedemt
unde in sîn herz begedemt
al des kuniges gestalt,
daz er die runzen zalt
an dem antlutze,
daz het der meister nutze
allez gemarht.
unde dô daz bilde wart gewarht,
als er sîn het gedâht,
nû het den künec brâht
gebreste manicvalter
unde allermeist daz alter,
daz der künec hêr
einer runzen mê
an dem antlutze gewan;
daz wart dem meister kunt getân.
der huop sich ûf sîn strâzen
unde liuf hinz elsâzen,
dâ der künec dô was:
dâ nam er ûz unde las
an den sachen die wârheit,
als man im het geseit.
unde dô er daz ervant,
dô kêrt er zehant
gegen spîre wider
unde warf daz bilde nider
unde macht ez aber gelîch
Ruodolfen dem künec rîch.
der stein wart nû sîn dach.
nû gedenke ich darnâch,
ob ich an kunste waer sô vrum,
daz ich ein epitaphium
von wârhaften sachen
über in solde machen,
daz müest alsô ergân,
daz daran müeste stân
gemalt oder ergraben
oder mit buochstaben
ûf den stein geschriben
die tugent, die der künec getriben
bî sînen tagen hât.
daz bedorfte wîter stat:
ich gedag umb ein grabstein-
ez waer dâr zuo ze klein
ein ganze absît
in einem munster wît;
sô vil der tugent was,
die der künec an sich las,
daz ich unde mîn sin
dâr zuo ze kranc bin,
daz ich mich ez mug an genemen.
ob sich sîn het lâzen gezemen
her wolfram von eschenbach,
dô man in bî dem leben sach,
swie gar er was an tihten kluoc,
er müeste arbeit genuoc
darûf hân geleit.
swie vil er hât geseit,
mit schoenen maeren geziert
unde mit worten gefloriert
die grôzen ritterschaft,
der diu hêrschaft
pflac ze litmarveil,
unde swaz er von dem brackenseil
schoener maere hât geseit,
nâch dem vrouw sigûne leit
Schinatulândern ir amîs,
swaz meisterschaft unde prîs
er hât geleit ûf daz getiht,
daz waere hiegegen enwiht,
swen diu wârheit
solt belîben unverdeit,
waz dem werden künec ruodolfen
des prîses hât geholfen,
dâmit er sîner vrist
über alle künec getiwert ist,
wand sîn werdez lop
in allen swebet ob
als der krâ der adelar.
unz in daz niunzehende jâr
rômisches rîches er pflac,
unde an der zwelfpoten tac,
als si got teilte unde sant
allen enden in diu lânt,
dô verschiet ab diser erd
Ruodolf, der künec wert.
dô man nâch kristes geburt
zwelf hundert jâr spurt,
in dem ein unde niunzgisten darnâch
des kuniges tôt geschach.
dô der von ôsterrîch
vernam kuntlich
diu leiden maere,
daz der künec tôt waere,
den klagt er, als er billich solt,
wand er vil rede het gedolt,
sô daz man im drôt,
swen sîn vater laeg tôt,
waz er müeste lîden sa:
von bêheim künec wenzlâ
swuor des vil tiwer
sîns wîbes heimstiwer
müeste im sîn swager geben,
sold er den künec überleben;
des jach ouch sunder spot
von beiern herzog ott,
herzog heinrîches suon,
er müeste im daz selbe tuon,
wand er der swester ouch het eine.
swie doch diu reine
was lânge vor tôt,
sô was im als nôt
nâch der heimstiwer.
von der pfalze diu gehiwer
iren vater sêre klagt,
dô ir wart gesagt,
daz er waere tôt.
des mêrte sich ir nôt.
sam tete diu von sahsen:
der begunde wahsen
smerz unde jâmer diu beide
vor grôzem herzenleide,
daz si den vater het verlorn.
ûz bêheim diu hôchgeborn,
diu künegin vrouw guot,
herze unde muot
wart ir beswârt,
dô si inne wart,
daz si verweisent waere,
wand si maneger swaere
was überhebt,
die wîl ir vater lebt,
diu ir zungemach
nâch sînem tôde geschach.
den künec sîniu kint
alliu klagten swint.
zwâr des heten si reht.
der herzog albreht
boten ûf sant,
Trivels er sich underwant:
kriuze, sper unde nagel,
unsers ungeluckes hagel,
Karles swert unde krône,
des hete man vil schône
dâ gephlegen die stunt,
sit dem künec wart kunt
sînes lîbes âmaht.
der pfalzgrâve ouch gâht,
unde swâ er iht weste vinden,
des er sich mohte underwinden,
daz tete er vil balt.
er gâhte über walt
gegen egerlânt.
die heten nû gesant
zuo der bêheim vürsten,
ob er waer in den getursten,
daz er sich ir
underwunde schier,
wand man den pfalzgrâven
saehe dâher draven
ûf den trôst unde den wân,
daz si im wurden undertân.
dô daz der bêheimkunic vernam,
er macht sich ûf unde kam
hinz eger mit balder île.
nû was ouch an der wîle
der pfalzgrâf ludwic
den gerihten stîc
unde wolt hinz eger sîn.
unde dô der pfalzgrâf von dem rîn
underwegen ûf der vart
des kuniges inne wart
datz eger in der stat,
er legte sich als drât
in ein klôster dâ bî,
ich waen, daz ez gelegen sî
in einer halben mîle kreizen,
Waltsahsen ist ez geheizen,
dâ herbergt er in.
nû was ouch komen dâhin
von nurnberc der sinnerîch,
burcgrâve vriderich,
der ouch vil het verlorn
an dem künec hôchgeborn,
wand er al sîn tac
sînes râtes pflac
unde volgte im ouch nâch
vür alle, die er ie gesach.
der underwant sich sâ
gegen dem künec wenzlâ
des pfalzgrâven rede,
wande si im bêde
des getrûten wol:
swaz man wizzen unde kunnen sol,
daz des rîches reht an gehôrt,
des was er unbetôrt.
der pfalzgrâf in sande,
daz er den künec mande,
daz er im des rehtes gunde,
daz in vor maneger stunde
hete an geerbet:
sô daz rîche wurd enterbet
unde hêrren waere bar,
sô sold er sich gar
von rehte underwinden,
swaz er möhte vinden
burge unde stet,
die daz rîche het
datz eger unde düringen.
wold in der künec dringen
von dem reht unde von den êrn,
daz saech er niht gern
unde müest sichs ouch beklagen
in vil kurzen tagen
gegen den kurherren allen;
daz ez den müeste missevallen,
des getrûte er in,
wand er engerte niht gewin
dâ von ze haben noch geniez,
wan daz er ungerne liez
von reht unde êren beiden
sich alsô scheiden,
der burcgrâve daz
hundertstunt baz
mit rede dort vür brâht,
denn ich sîn hie hab gedâht,
sô wol er reden kunde,
des antwurt an der stunde
von bêheim wenzlâ der junge,
daz er in ungerne drunge
von deheinem rehte sîn,
daz er hete bî dem rîn.
ez waere wizzenlich,
daz er dem rîch
dâr zuo envollen waere
nutze unde êrbaere,
daz er het in sînen pflegen,
swaz im waere gelegen:
 <ich hânz ouch wol dâfür,
daz ich an der kür
unde an dem amte von dem rîch
sî belêhent als volliclich
als dehein vürste, den ich weiz,
in rômisches rîches kreiz;
swaz dem rîche ist benant
unde hie stôzet an mîn lânt,
ob ich daz selbe guot-
wan durch getriwen muot-
mir die wîle ziehe zuo,
swaz ich daran missetuo,
des die vürsten mugen jehen,
darüber lâ daz reht geschehen
ein künec, swenn uns den got gît .>
diu rede werte lânge zît
unde wart ouch dâ sô vil,
daz ich si mac noch enwil
gar zende bringen.
der burcgrâf begunde ringen
sêre darnâch,
daz zuo einer sprach
ietweder vürste kaeme
unde von dem andern vernaeme
sîn selbes wort unde rede.
daran brâht er si bêde.
zwischen eger unde waltsahsen
ein gefüeger berc ist gewahsen
unde heizt der siechen birkech;
dâ wart daz gespraech
geleget zwischen in,
dâ kômens ouch bêde hin.
von bêheim künec wenzlâ
lieplich er dâ
den pfalzgrâven enphie;
darnâch er mit im gienc
ûf hôher snelliclich.
der burcgrâf vriderich,
den man von nurnberc nant,
sprach zuo den hern zehant,
dô si kômen her dan:
 <ir sult gedenken daran,
wes ir aneinander gebunden sît,
unde lât iuch ze diser zît
von einander niht dringen
unde durch niht bringen
in vremde unde in haz.
ir sult bedenken daz,
daz iwer wîp sint swester,
dâ von sît dester vester
mit aller triwen kraft
an ganzer vriuntschaft.
ir bêde habt der wal zwô
unde mugt ez liht alsô
orden unde schaffen
mit den selben pfaffen,
die ouch habent die kür,
daz sîn hin vür
daz rîche iemer mêre
hât vrum unde êre,
mit swem ir sîn gunnen welt,
werdet ir geselt
unde vriuntlich vereint .>
als vil er in bescheint
wîser unde kluoger rede,
unz daz er si bêde
mit einander versliht.
ez wart alsô verriht,
daz man daz zil alsô stiez
unde die wal liez
datz eger den burgaeren,
an swelhem si lieber waeren,
des solden si zuo dem mâl
haben vrîe wal.
die besprachen sich dô
unde jâhen herwider sô,
waz si erliten heten swaere,
dô daz rîche waere
sô lâng ân hêrren gestanden
unde dô si ze sînen handen
der pfalzgrâf inne haete,
wie er in dô taete
unde wie vil si liten gebresten,
vil wol si daz noch westen;
dârumbe si sich niht
vürbaz mit deheiner pfliht
wolden an in kêren,
daz si in ze hêrren
möhten oder wolden haben.
dem kunige si gâben,
swaz daz rîche hât
datz eger umb die stat,
unde swuoren im ân argen list
ze warten alle die vrist,
unde daz rîch waer hêrren lôs.
daz der pfalzgrâf verlôs
sîn müe unde sîn arbeit,
daz was im zorn unde leit
unde etlichen sînen mannen.
doch schiet er von dannen
mit dem kunige wol vereint,
als ich iu vor hân bescheint.
von bêheim künec wenzlâ,
der beleip lenger dâ,
unde warumbe, daz wil ich iu sagen.
ez was in kurzen tagen
unde gar niulich
marcgrâf heinrich
von mîhsen erstorben
unde âne sun verdorben.
er het aber doch
ein tohterlin dennoch
hinder im lâzen.
die mîhsenaere mâzen
daz dinc dô vil eben,
wem si sich solden ergeben
unde die wîl ze hêrren nemen,
der sich der triwe liez gezemen,
daz er waere sô gemuot,
daz er dem kinde sîn guot
behielt als ein vormunt
unz ûf die rehten stunt,
daz diu magt gewahsen waere,
daz si wurde minnebaere,
sô sold er ir ân widerstreben
lânt unde liute wider geben.
des erwelten si gemeiniclich
von dürinc marcgrâf vriderich,
der was nâch rehter sippe sag
des kindes naehster mâc,
den ez von dem vater het.
nû was des kuniges bet
gewesen guote wîle,
daz der lântgrâf mit île
dâ selbe zuo im kaeme
unde dâ von im vernaeme,
swaz er mit im het ze reden.
des was zwischen in bêden
ein tac hinz waltsahsen genomen,
dâ was der lântgrâf hin komen.
dô des der künec wart gewar,
der kom ouch zehant dar.
darnâch in kurzen stunden
ir râtgeben sich verbunden
der teidinge zwischen in.
von bêheim des kunigs sin
stuont alles ûf daz eine,
ob er sache deheine
möhte gewinnen vor hant
dâmit er mîhsen daz lânt
braeht in sîn gewalt,
darnâch er sêre stalt.
ze jungist wart ez sô verriht,
daz mit hîrât verphliht
der juncfrouwen von mîhsen wart
des kunigs sun an der vart
mit solher bescheidenheit,
ob daz rîche verseit
dem kint daz lânt ze lîhen,
sô solt si sich verzîhen
unde des kunigs sun ir man;
ouch wart gewisheit dâ getân
von dem lântgrâven karc
umb silbers drîzic tûsent marc,
daz er die ân widerstreben
dem kinde solde geben,
ob der lântgrâf vridrich
erwurbe umb daz rîch
Mîhsen daz lânt,
sît er waer erkant,
daz der selbe guote kneht
zuo dem lânde het erbreht,
ob des kindes niht enwaere.
vür aller hande gevaere
wart des gesworn
von den vürsten hôchgeborn
unde von ir hôhsten mannen.
dâmit schieden si von dannen,
her zbêheim der künec rîch,
gen mîhsen lântgrâf vriderich.
Ccclxxviii . sus wart künec ruodolf geclagt.
doch wart mir gesagt,
daz ân sîn wîp unde ân sîn kint
in nieman klagte sô swint
noch von herzen lenger
mit grôzer klage strenger,
als der sinnerîch,
von nurnberc burcgrâf vriderich,
unde der abt von admunde.
der muoste vür die stunde
mit groezern vorhten leben,
wand swenn erz het übergeben
gegen dem herzogen albreht,
sô macht imz der künec sleht;
des er nû het manegel.
dâ von muost er sich angel
hüeten vürbaz
vor des herzogen haz.
ouch wil ich niht verdagen hie,
wie ez der küneginn ergie,
dô der künec was tôt.
zweier hande nôt
muoten si sêre:
daz eine was diu êre,
der si mit dem kunige pflac,
ê daz er tôt lac,
diu nû was verlorn
unde mit alle verkorn;
daz ander, daz si muoste lîden,
daz si niht wolde vermîden
grôziu armuot.
wand zuo des rîches guot
zugen sich zehant,
die dâr zuo sint benant,
daz si ez tuon sullen
unde dâmit erfullen
des kunftigen kuniges willen.
dô liez ouch sich niht bevillen
der herzog von ôsterrîch:
er underwant sich snelliclich
aller der hêrschaft,
darûf im erbschaft
sîn vater het gegeben,
dô er noch was bî dem leben.
des muoste si sich kummers nieten,
wande si ze gebieten
hete über niht.
ez was ein bermiclich geschiht,
diu an ir dô geschach,
wand al zehant darnâch,
dô man den künec het begraben,
dô mohte si niht gehaben
datz spîre kost sô lânge,
daz si dâ het begange
des kunigs drîzigisten tac.
swaz si dâ koste pflac,
dârumbe muoste si zehant
ir kleinât setzen ze pfant,
ouch wurden etlich dâ verkouft.
dô si wart bestrouft
maneger guoten kleinât,
diu ir der künec geben hât,
darnâch si vil schiere
vuor gegen triere
unde was dâ sô lânge stunt,
unz daz ir armuot wart kunt
ir vriunden unde ir mâgen.
den begund si dicke klagen
ir grôzez herzenleit
unde die arbeit,
daz si was sô arm.
die liezen sich es dô erbarm
unde sanden nâch ir
her gegen trier.
hin vuor diu vrouwe
gegen tischouwe.
wie lânc si dâ beleip
unde die zît vertreip,
des wil ich gedagen,
wand ich ein lutzel wil sagen,
wie die kurhern alle siben
den triblian triben
under in mit der wal,
sît in die got zuo dem mâl
in ir hant het gegeben
nâch künec ruodolfes leben.
der künec von bêheim
ze sînem ôheim,
von branburc dem marcgrâven,
manegen boten hiez draven,
die daz wurben zwischen in,
daz ir beider sin
gehael über ein,
sô daz von in zwein
wurde erkorn
ein man in solher aht geborn,
der nâch des kunigs ger
weder minner noch mê
mit dem lânt ze mîhsen taete,
wan des in der künec baete.
ze disem anevange
jach marcgrâf ott der lânge,
er taete daran gern,
swes der künec niht wold enpern;
möht aber ez geschehen,
sô wold er ouch besehen,
ob im diu stat indert getöhte,
daz er geniezen möhte
an disen zîten der kür,
wand er sich hin vür
trôste des niht,
daz er mê gewunne pfliht
an deheiner wal
wan zuo dem einen mâl;
sô gar het den ellensrîchen
besezzen niulichen
gebreste manicvalter,
den dâ bringt daz alter.
Ccclxxix . der von sahsen ouch traht
mit aller sîner maht
unde der herzog ludwic,
ob si inder ûf den stîc
mit deheinen dingen
die andern vürsten möhten bringen,
daz erwelt wurd ein man,
der si lieze inne hân
unde bî dem guot belîben,
daz in zuo ir wîben
het gesetzet künec ruodolf.
von kolne der bischolf
trahten nâch begunde,
wie er den wec vunde,
daz ein künec wurd genomen,
mit dem er möhte überkomen
unde den er des überpredigt,
daz er in erledigt
von dem herzogen von brâbant,
burgen, brieve unde pfant,
die er het von im inne,
dâmit er ze minne
unde ze suone komen was,
dô er sô kûm genas
der vancnus, die er het erliten-
unde hiet sîn helfe vermiten
der bâbest zuo der selben zît,
er waere âne widerstrît
von kummers übergusse
verdorben in der vancnusse.
werbend ouch wart
von magenz bischolf gêrhart,
wâ er einen künec naeme,
mit dem er überkaeme
die kriec, die gegen im heten
die burgaer ûz den steten,
unde manic grôz ansprâch,
diu von den steten geschach
vor dem künec ruodolf
ûf den selben bischolf:
der künec in übertruoc
maneger ungefuoc,
die er begie envollen
mit unrehten zollen,
die er nam ûf des rîches strâzen
unde die er nie wolt vrî gelâzen
sît keiser vridrichs tôt,
swie dick man imz gebôt
bî des rîches hulden:
si muosten schaden dulden,
die dâ werbende sîn
ûf unde zetal bî dem rîn.
Ccclxxx . der bischolf von trier,
daz sult ir gelouben mir,
der meinte die rehtikeit,
wand im von herzen was leit,
daz der von vrancrîche
rômischen rîche
sô vil des sînen vor hât;
dârumb er die vürsten bât,
daz ein solher helt
ze künec wurd erwelt
den man erkande der kraft,
daz er mit reht unde ritterschaft
dem rîche braehte in
den saeldenrîchen gewin,
ich mein die krône durnîn,
die ûf dem houbte sîn
unser hêrre selbe truoc.
dô man ims mit ungefuoc
in sîn houbet dranc,
ei, waz bluotes her ûz spranc,
dâ sunder ieglich dorn
sîn loch het erkorn
in dem houbt des süezen kristes!
gewaltes unde listes
der von vrancrîch hât sô vil,
swelich rômisch künec wil
die krône unde daz kunicrîch arl,
daz der gewaltige karl
rômischem rîche gap,
wil gewinnen, der hab
gewalt, witze unde kraft
unde solhe ritterschaft,
dâmit er gewalticlich
mug gevarn in vrancrîch.
daz riete ich, sold ich ez tuon.
ganzer vrid noch staeter suon
zwischen vranzoisen
unde den helden kurtoisen,
die dâ gehôrent ze triere,
wirt niemer ûf der riviere
der zweier rîche gemerke:
wande mit sîner sterke
der von vrancrîch unde mit gab
dem rîche hât betwungen ab
sîner liute unde lânde;
daz nieman sô wol erkande,
als swer datz triere bischolf ist,
wande er ze maneger vrist
von in schaden dulden muoz.
des doch ein teil tete buoz
von triere dem bischolf
der sêlic künec ruodolf,
unde wie daz dâr zuo kom,
daz habt ir vor wol vernom.
die kurhern alle siben
des selten ledic beliben,
man saech ir boten wandern
von einem hinz dem andern,
von den leien zuo den pfaffen;
wie si ez wolden schaffen,
des vereinten si sich ê.
wie ez umb die wal ergê,
daz lâz wir nû ligen:
ich hân lânge geswigen,
daz ich niht hân geseit
von der unger gelegenheit.
Ccclxxxi . lât iu kunden unde sagen,
wie diu maere gelâgen
in der unger lânde.
den hêrren tete daz ande
unde zorn âne mâzen,
daz der künec het lâzen
verwüesten den von ôsterrîche
ir ungerischez ertrîche.
daz dûht si widerzaeme:
ob in niht genaeme
waer gewesen grâf yban,
er sold ez haben getân,
jâhen si, durch sîn êre,
daz er daz lânt sô sêre
niht het lâzen verwüesten.
des selben si im müesten
alle haben geholfen.
si klagten den bischolfen,
die in ungerlânde sint,
daz der künec waere blint
an êren unde an triwen,
unde er liez sich niht riwen
die unfuor unde die missetât,
die er vor begangen hât
unde dem bâbste het verlobt,
nû wüetet er aber unde tobt
mit der velbischen undiet.
den bischolfen man daz riet,
ez waer ir amt unde ir reht,
daz si solden wesen sleht
an der rehtikeit,
daz der künec von in geleit
wurd ab dem wege der unfuor,
die er dem bâbst unde in verswuor,
dô er gevangen was.
den vürsten man vor las
sîner untaet sô vil,
daz ez ninder hete zil.
daz si in der rihten ab,
der von gran unde der von rab,
der von vezprim unde der von goltschâ.
die vier vereinten sich sâ,
daz si zuo dem künec sanden
unde daz si in manden,
daz er sich selber dâmit êrte
unde sîn leben verkêrte,
daz er sich het genomen an:
in waer aber kunt getân
sîn altez, unvertigez leben;
wold er dem niht ende geben,
sô wurden im die hêrren gram
unde die liut ungehôrsam,
die in ungerlânde waeren.
ouch enputens im die swaeren
ungemaches burde,
diu im kunftic wurde,
ob er sich bezzert niht.
die boten al geriht
vuoren an den stunden,
dâ si den künec vunden,
unde wurben, als man si hiez.
der künec des niht enliez,
er hiez überlûte lesen,
waz diu botschaft möhte wesen,
diu im was komen dar.
dô er der wart gewar,
dô wart er zornes vol.
er sprach: < ich wil unde sol
der unger hêrre sîn
unde ir deheiner der mîn.
si sullen mich niht vil lêren,
wie ich sul pflegen mîner êren,
die ich noch nie verkôs.
ungetriu unde êren lôs
sint si selben unde ir kint.
heizent si mich êren blint,
daz wirt alsô gerochen,
daz in ûz gestochen
werdent diu ougen.
si müezen mir der red verlougen,
ich heize denn niht ladizlâ .>
die valben, die er bî im dâ
zuo den zîten het,
den klagt er sâ zestet
der unger botschaft.
diu geheim unde diu geselleschaft,
die er in vor het erzeigt,
darinn sich neigt
zehenstunt mê,
denn er sîn het begangen ê.
dô si ersâhen daz,
die unfuor wâren gehaz,
daz künec ladizlâ der junge
deheine bezzerunge
sîns lebens ûf sich nam,
dô wurden si im gram,
unde gehabten sich ir rehtes,
wand er durchslehtes
dem bâbest het geheizen
unde ûz ungrischen kreizen
den grâven unde den prelâten,
wurd er mê als ungerâten,
als er was ê gesehen,
sô solt sîn nieman jehen
vürbaz ze hêrren.
daran begunden sich kêren
die unger alle gelîche;
beide arm unde rîche
die trahten vil sêre
umb des lândes êre
unde wâ si hern bekaemen.
nû hôret, wen si naemen.
ir habt vor wol gelesen,
wer diu vrouwe mohte wesen,
die die unger sanden
heim gegen welhischen lânden,
dô si datz ungern witibe wart,
unde wie si an der selben vart
datz saders in der stat
vlîziclichen bât
beide man unde wîp,
daz man schout ir lîp:
dâmit sich diu guote
vor arcwân behuote,
wand alle, die si wolden sehen,
die muosten ir des jehen
unde gestên, daz si swanger was
des kindes, des si genas,
dô diu rehte zît kam.
Andrê wart des kindes nam.
darnâch gestuont vil unlânc,
daz die vrouwen des betwanc
gebreste manicvalt,
daz si muost werden sô balt,
daz si einen nam êlich
irm vordern manne ungelîch.
hôrt, welher geburt er waere:
er was ein venediaere,
armuot in sêre vlôch.
daz kint er vil schône zôch,
unz daz ez ze manne wart.
dô künec ladizlâ alsô gebârt,
daz im die unger wurden gram-
wie er ûz der vancnus kam,
als hie vor geschriben stêt,
unde wie er nâch des bâbstes bet
wart genomen ûf bezzerunge-
dô lobt künec ladizlâ der junge,
swenne daz mêre geschaehe,
daz man in in solher vuore saehe,
als er ê was gewesen,
sô müest er solher zuhte besen
von den ungern dulden,
daz er von den schulden
des kunicrîchs wurd verstôzen.
mit gelubden grôzen
bant er sich des in.
dô in sîn tumber sin
an tugenden macht sô laz,
daz er des alles vergaz-
als ir vor habt gehôrt,
wie in ein velbin betôrt,
daz er began an tugenden hinken-
dô was ouch lîht ze winken
grâf yban unde sînem geslehte,
sît daz man in mit rehte
des rîches mocht verstôzen:
mit den grâven grôzen
wurden si ze râte,
daz si sanden drâte
nâch hern andrên von este,
den man dâ den naehsten weste
an der sippe zal
von künec wêlân zetal,
sô was her andrê der bederbe
des kunicrîches naehster erbe.
wol ist daz diu wârheit,
sô man die sippe reit
von den vroun, die töhter sint,
sô waeren diu kint
von beiern herzog heinrîches
nâher erben des rîches,
herzog otte unde herzog stephan-
wizzet, daz die zwêne man
von rehter arte sint
künec wêlâns tohter kint-
unde von bêheim künec wenzlâ,
der ouch von künec wêlâ
muoterhalp ist komen-
ich hân alsô vernomen,
sîn âne was diu von matschouwe,
sô was diu selbe vrouwe
von künec wêlân geborn.
doch habent si verlorn
erbschaft diu kint,
swa der süne erben sint,
dâ müezen si ûf hôher stên.
dâ von den selben andrên
die unger besanden,
wand si daz wol erkanden,
daz künec wêlâ, als wir lesen,
sîn alter ene ist gewesen
unde sîn ene künec stephan.
dâ manden si in an
unde bâten in, daz er kaeme
unde daz kunicrîch in naeme,
daz sîn veter het verworht,
wand er ûz gotes vorht
aber wolde leben;
diu gelub, diu er het geben
dem bâbest unde in über sich,
der waere er gewislich
hinder sich getreten.
vlîzlich wart er gebeten
von rîchen unde von armen,
daz er sich liez erbarmen
des lândes unverrihtikeit,
sô daz er schiere sich bereit
unde sich nihtes sûmen liez,
als liep im waere der geniez
kuniclicher êren.
her andrê begunde kêren
darûf allen sînen sin,
wie er schiere kaem dâhin;
ungern er sich verlac.
er bât vriunde unde mâc
daz si im hulfen in daz lânt.
bereitschaft unde pfant
wart im vil geborget,
vil lutzel er sorget,
wie ez wurd vergolten:
swem die unger wolten
gehôrsam wesen,
der mohte wol genesen
vor solher gulte vorhte.
maneger hand man im worhte
trincvaz unde wât.
sîn ôheim er bât,
hêrren albertin,
daz er mit im vüer dâhin.
daz geschach durch sîne bet.
dô er sich bereitet het,
mit einem kleinen her
saz er ûf daz mer,
datz saders kom er zuo den staden;
die in dar heten geladen,
den selben er zehant
sîne boten sant
unde bât si, daz si kaemen
unde in zuo sich naemen,
er waer dar ûf ir triwe komen.
dô daz heten vernomen
der bischolf von gran
unde der grâf yban,
die riten im enkegen
unde heten in ir pflegen,
unde der bischolf von vezprim,
die heten vil gerne im
geholfen des rîches.
dô wurden ungelîches
muotes die hêrren:
etlich begunden an in kêren,
sô wâren ouch etliche dâ,
die den künec ladizlâ
sô harte widersâzen,
daz si ir triun vergâzen
an dem, den si geladen heten.
dô si unendiclich teten
zuo hern andrês sachen,
dô begund sich wider machen
her albertin sîn ôheim
gen venedi wider heim.
daz was im vil guot,
wan ez beleip unbehuot
her andrê von este,
wand er enkunde noch enweste,
wes er sich rihten solt:
die im dâ wâren holt,
die rieten im ze belîben;
sô begunden gegen im trîben,
sô si beste kunden,
die im nihts guotes gunden,
beide spâte unde vruo,
wie siz braehten dâr zuo,
daz er vüer gen walhen wider.
er reit ûf unde nider
von einem hinz dem andern,
wîslôs begund er wandern
zuo dem hiute, zuo dem morgen.
mit sô getânen sorgen
er alle wîle ranc.
nû ergie darnâch unlânc,
dô der marcgrâf von este
volliclich niht enweste,
wellent er kêren solt,
nû kom von trigou grâf arnolt.
den zêch man unde was ouch wâr,
sîn herze waere triwen bar.
vil wol erzeigt er daz dâ.
hern andrên bât er sâ,
daz er mit im ze hûse rit
unde dâ von im lit
hûsêre unde gemach.
durch sîn bete daz geschach.
vil sêre in daz sît gerou:
wande dô in gen trigou
grâf arnolt mit im brâht,
als er sîn het gedâht,
alsô volfuort er ez ouch.
wê dem ungetriwen gouch,
daz er des niht wold ab gestân,
er wolt der triwen werden ân.
warumbe tete er die geschiht
hie vor ûf dem velde niht,
dô er im widerfuor
unde ê daz er im swuor
sô manegen starken eit,
er wolde liep unde leit
iemer mit im tragen?
got rech ez über sîn kragen,
daz er sô schiere des vergaz!
wand dô er ob dem tische saz,
dô vienc in der boesewiht.
im wart ein leidiu riht
ze jungist vür getragen,
dô er im hiez sagen,
daz er gevangen waere.
Arnolt der trigouwaere
het des starken muot,
im wurd ein grôzez guot
von venedien gegeben,
daz er in lieze leben.
dâ von tete er im grôz leit.
nû wart im kuntlich geseit,
daz ez in niht vervienge,
ob er in brande oder hienge
oder swie er in vêht:
ez waer venediaer reht
unde vester saz,
daz in daz waer ein traz,
daz deheinem venediaere
sîn vriunt sô liep waere,
den er getorste lôsen
umb einen pfenninc bôsen.
zehant er verzagte,
dô man im daz sagte,
ez waer im unvervenclich.
dô vuor er gegen ôsterrîch
unde vuort in dâhin.
er het des starken sin,
im taet der vürst solch stiwer,
dâ von er wurde tiwer
unde gebezzert an dem guote.
Arnolt der valsch gemuote,
dô er ze wienen kam,
sîn gevangen er nam
unde vuort in bî der hant,
dâ er den herzogen vant.
der neic mit gruoze im.
er sprach: < hêrre, nim
disen man; er ist der,
der von walhen ist komen her
durch etlicher unger laden
ûf künec ladizlâ schaden,
der dîn guot vriunt ist.
dem mahtû an diser vrist
groezer êr erbieten niht,
denn ob du in algeriht
bî dînen boten sendest,
wand du dâmit erwendest
grôzen ungemach,
der dem selben künec hernâch
von den ungern kunftic wurde,
die der triwen burde
ab in legen wellent.
si heten gern mich gesellent
zuo ir untriwen:
sô müez mich iemer riwen,
swenn ich mich alsô vergaeze
unde mit in in die pfliht saeze,
daz ich von mîner jugent
hân gephlegen der tugent,
diu triwe ist genennet.
swer mich erkennet,
der weiz wol, ob ich hân wâr>.
dô daz eine wort kom dar,
dô wart er gehônt
dâmit, daz er beschônt
sîn offenbaere missetât:
wand swer sîn dehein kunde hât,
der west wol, daz er misseseit,
wande nâch der wârheit
sô was in ungerlânt
sô ungetriwes niht erkant.
nû hôret, wie dem ende waere:
maneger hande maere
dem herzogen er vor sagte,
wes er êren bejagte
unde wes er vrums naeme,
ob dem künec von ungern kaeme
der marcgrâf von este.
der herzog wol weste,
waz er dâr zuo tuon solt.
von trigou grâven arnolt
er schône vertigen hiez;
doch sô getânen geniez,
als er gewinnen sich versan,
dâ wart er versûmet an.
sîn tugent in daz lêrte,
daz er sîn prîs mêrte
an dem ellenden:
er wold in dehein wîs senden,
dâ er verlür daz leben,
swie doch die valschen râtgeben
in triben dâr zuo
beide spât unde vruo,
daz er machte groezer kraft
der geheim unde der geselleschaft
zwischen im unde künec ladizlân,
sô daz er im den man
hin heim gevangen sande.
nû bedâhte unde erkande
vil wol der herzoge daz,
daz diu pfâht unde daz mâz
vil dicke übergriffen wirt.
sît man des hart enpirt,
die vürsten müezen alsô leben,
daz si haben râtgeben
durch vurstlicher tugent amt,
die solden alsô sîn besamt,
daz si waeren ûz gelesen,
sô daz si kunden wesen
getriu unde reiner gewizzen,
die selben sich ouch vlizzen,
daz si valschen rât verbaeren
unde daz si râtgeben waeren
nâch der sêl gewarheit.
nû ist ein gewonheit
leider komen al ze verre,
daz ein ieglicher hêrre
zweier hande rât
in sînem hove hât:
daz tuont si durch den list,
swen der sache alsô ist,
daz si daz erger meinent,
daran si bescheinent
iren willen den,
die dâ niht anders begên
mit râte unde mit bet,
wan darnâch unde ir wille stêt.
nû wunschte ich des gern,
wolt mich sîn got gewern,
daz der selben smeichenaere
doch sô lutzel waere,
daz si ze deheinen stunden
möhten noch enkunden
an dem râte widerstreben
den, die den vürsten kunden geben
solhen rât unde êre,
dâ von sich mêrt ir êre,
sô wurd manic arger rât verkorn.
der wunsch ist leider verlorn,
wand die hern sint sô gemuot,
ez sî übel oder guot,
darnâch ir wille stât,
swer dâr zuo mit rât
vordert oder stiwert,
der wirt von in getiwert;
swie swach er von geburte sî,
wont im liegen unde triegen bî,
smeichen unde lôsen,
rûnen unde liepkôsen,
er wirt zuo dem rât geschriben.
dâ von sint leider beliben
an der minnern zal die getriwen.
nû lâzen sichs niht riwen,
die dâ getriun rât geben!
sol herzog albreht leben,
si werdent im noch als unmaere
als der alte tûfersaere,
der dâmit vullet sînen sac,
daz er valsches râtes pflac.
zêther über künec ruodolfen,
daz er im ie was geholfen,
dô er verkarkert wart
von herzog meinhart.
jâ, was erz ouch der,
der dem vürsten gap die êr,
daz er den von este sande
dem künec von ungerlânde.
dô tete der von ôsterrîche
nâch sîner art gelîche,
er huote sîner werdikeit.
er sprach: < mir müeste wesen leit,
west ich mich niht sô vrumigen,
daz ich möht den kunigen
ir vriuntschaft ab gewinnen,
denn daz ich von hinnen
ûz mînem hove sant gevangen,
umb der leben ez waer ergangen.
daz ich daz taet, nû enwelle got,
ez wurd ein êwiger spot,
swâ ez vür kaeme,
daz ich mînem hove naeme
sîn reht unde mînem nam.
ich wart nieman sô gram,
er het hoffenunge,
im waere wol gelunge,
unde diuht er waere genesen,
sold er in mînem hove wesen.
bî dem reht ich iemer wil belîben>.
nû begund ouch dâr zuo trîben
diu tugentrîche herzoginne
mit ir witz unde mit ir sinne
beide spât unde vruo,
unz si ez brâht dâr zuo,
daz der herzog tete daz beste
dem marcgrâven von este-
sô im sîn got iemer lône!
er hiez sîn pflegen schône.
tugende noch milte
die herzoginne niht bevilte,
daz erzeigte si dâ wol:
swaz kleider haben sol
ein man von solher art,
dâmit er gekleidert wart.
sîn swaerer muot wart linde:
herberg unde gesinde,
daz im solt wesen undertân,
diu herzoginne im gewan.
durch sîn êr unde durch ir bet
guotlichen man im tete.
der herzog durch sîn zuht,
daz er von hôher vruht
was zer werlde brâht,
an im er daz bedâht
unde gewert in, swes er gert.
dô daz het gewert
wol ein halbez jâr,
der nû was armuot bar
and vor arm was gewesen,
der begunde an sich lesen
welhische tucke.
daz kom im zungelucke.
wand dô er enphant der wirm,
dô mocht er niht gehirm-
daz selbe sprichwort
hân ich ê gehôrt,
dô man im tete wol,
dô wart er hôchvart sô vol,
daz er des waenen wolde,
daz in der herzog haben solde
vür der unger hêrren.
alsus begund er mêren
sînen hôhen muot.
etwen dûht in niht guot
diu êr, die man im bôt.
daz was doch âne nôt,
wand swaz im êren unde minne
erbot der herzog unde diu herzoginne,
daz si sich an im êrten,
ir prîs si daran mêrten,
niht durch deheine schulde,
wan durch êr unde gotes hulde,
der man muoste waerlich
jehen dem von ôsterrîch.
eins tages ez alsô kam,
daz im der herzog nam
ein wîle ze gejeide.
von wienen zwô tagweide
mit manegem helde balt
was er geriten in den walt.
im tete sô wol daz jagen,
daz er in vunf tagen
niht her wider kam.
unde dô man vernam,
daz er kunftic waere,
die dâ wârn hofpaere,
daz gesinde unde ouch geste,
vrâgten den von este,
ob er mit in
wolde dâhin
dem herzogen an den zîten
ûf daz velt enkegen rîten.
 <nein ich>, sprach er,
 <dâr zuo bin ich ze hêr
an geburde unde geslehte;
daran taet ich niht rehte>,
der von este sprach,
 <daz ich im rite nâch,
daz ich vil edler bin .>
owê, tôrehter sin,
wie dicke du in vellest,
dem du dich zuo gesellest!
alsô ouch dô geschach.
kurzlich hernâch
wart ez dem vürsten geseit-
wolt got, waer ez im verdeit,
daz waere gewesen guot.
der wolgezogen unde der vruot
herzog albreht von ôsterrîch
sprach gezogenlich:
 <swer den andern êrt.
sîn lop er daran mêrt.
ich hân niht dester wirs gâz,
ob er die reise versaz,
dô ich her in geriten kam.
sîn hôch geburt unde sîn nam
sol von mir sîn ungekrenket,
mit dem si im geschenket,
swaz ich liebes hân getân.
vürbaz sol er grîfen an
datze venedien sîn hab>.
von tac ze tage lie man ab,
daz man sîn niht pflac als vor.
er ist wol ein tôr,
der niht guot vür guot hât,
die wîl sîn dinc alsô stat,
daz er sîn niht verbezzern mac.
dô man sîn niht als ê pflac,
dô begund er sorgen,
wâ er vund ze borgen.
die dâ koufliute wârn
unde hinz venedien varn,
die schuofen im borc ein wîle,
doch sanden si mit île
gegen venedien,
ob man in wolt ledigen,
ob er iht schuldic belib,
die wîl er die zît vertrib
datz wienn in ôsterrîch.
der bot kom snelliclich
unde sagte den koufliuten daz,
swer im iht borgte vürbaz,
denn sîn pfant überkaeme,
daz er saech, wâ er ez naeme.
dô diu botschaft wider kam,
allerêrst wart man im gram,
sô daz im nieman borgte niht.
daz gesind vuor algeriht,
swâ si ez mohten verkêrn.
ich waen er hete nû gern
gen dem herzogen geriten
unde die tôrheit vermiten,
diu im zestôrte den gemach
unde daz guot, daz im geschach
von des vürsten wegen.
armuot begund er pflegen.
mir wart kunt getân
von einem geistlichen man,
einem bruoder der wilhalmaere,
daz er ze lest sô arm waere,
daz er nam von des bruoders hant
zwei lînîniu gewant.
selten er daz verlie,
in der brüeder hûs er gienc,
swenne in begunde hungern.
wirt er iemer künec datz ungern,
sô gedenk in sînem muot,
ob armuot iht wê tuot,
unde lâ sich dester baz erbarmen
die ellenden armen.
Ccclxxxii . nû lâz wir in belîben dâ
unde sagen, wie künec ladizlâ
sîn dinc âne vie.
daz wil ich iu sagen hie ...
grôzen haz begund er tragen
den hôhen grâven allen gelîche
in sînem kunicrîche
unde den bischolfen alsam.
den wart er sêre gram
unde lie im wesen al ze swaere
die manung êrbaere,
die si im teten al durch guot.
im wart sô übel ze muot,
daz er ez al ze ringe wac,
wie sîn gescherte lac
gen den grâven unde der pfafheit.
im was weder liep noch leit.
wie daz kunicrîche stuont,
er rihte noch versuont,
swaz dârinne was verwarren.
alsus begund er harren
bî den valben ûf den sin,
daz er belîben wolt bî in,
ob im datz ungern misselunge.
man sagt, daz in betwunge
einer velbinne minne,
daz er sîner sinne
unde sîner gelubde gar vergaz.
er wart an tugenden sô laz,
daz er si lie underwegen.
der unfuor, der er ê het gephlegen,
der wart michel mêre.
hinz den valben tete er kêre
unde was staetlich bî in.
sîn herze unde sîn sin
was unz ûf den grunt
verkolen unde enzunt
zeines valben wîp.
der nam im den lîp
eines tages, seit man mir,
daz er sich het zuo ir
geleget durch gemach.
ein swert er durch in stach,
daz er zehant was tôt.
jâmer unde nôt
huop sich in dem lânde.
sîn tôt tete nieman sô ande,
der in hete gerochen
an im, der in het erstochen.
ei, daz mir nieman hilft klagen
den künec, der dâ ist erslagen,
dâ missetuont die unger an!
hiet er solhs werkes iht getân,
diu dâ waeren unbederbe,
sô was er doch rehter erbe.
durch mînen willen nemet war,
swâ rehter erbeherren bar
ein gefurstez lânt wirt,
wie gar ez ab birt
von tage ze tag:
Ungerlânt, dâ von klag,
klag unde klage âne mâzen,
daz er niht erben hât lâzen,
zuo den du hetest trôst.
du bist vürbaz erlôst
der saelikeit unde êre,
daz dîn hêrschaft iht mêre
der heiligen zal.
künec ladizlâ val
hât dir den trôst gezuct.
hiet er ein teil geruct
ûz ordenlichem leben,
sô hiet im got gegeben
ein sô getânez kint,
daz lîht ân underwint
hiet gelebt in gotes vorht.
Unger, daz habt ir verworht
dem lântvolke gemeine.
iuch dunkt der schade ieze kleine:
er wirt dir noch sô grôz!
wand du wirst sô blôz
vrides unde gerihtes halben;
swenne ietwederhalben
in dem lânde werdent kuniglîn,
sô wirt allerêrste schîn,
waz du hâst verlorn.
nimmermêr wirt geborn
ein künec in ungerlânt,
dem als wol gê enhant
vurstlicher gewalt,
als den daz rîch bezalt
von erbschaft was.
an einem buoch ich las,
daz der künec davit
hete zeiner zît
wider got getân,
dârumb er gebuozt wolt hân
Daviden zehant.
got sînen engel sant,
der sagt im algeriht,
got wold enperen niht,
ez wurde gerochen,
daz er het zebrochen
gots unde der ê gebot.
dô hiez in got,
daz er naem die wal,
daz des gerihtes val
über in ein ergie,
oder über alle die,
die dâ wârn in dem kunicrîche.
dô tete davit dem gelîche,
daz dem menschen niht lieber ist
denne sîn selbes genist,
unde wolde, daz im got vertrüege
unde daz volc slüege.
Ccclxxxiii . nû hôret, wie ez ergienc.
dô sich der ander tac an vienc,
von dem morgen unz an den mitten tac
dô hete der gotes slac
drîzic tûsent mensch ertôt,
dâ von jâmers wart genôt
der künec davit.
in dûht, er het sîn zît
hinze gote ruofen:
schrîen unde wuofen
gegen got er begunde,
daz sîn zorn erwunde
an dem unschuldigen bluot,
swie sîn gnâde diuhte guot,
daz er sô raeche über in.
in dem selben sin
ist got hie niht gewesen:
die unger waenent sîn genesen,
ob ir künec sî aleine tôt.
zwâr ez wirt ein nôt
groezer, denn si hân gedâht:
ir wirt manic tûsent brâht
zuo dem tôde von dem leben,
ê si dem ding ein ende geben
unde ê si sich vereinent,
wen si ze kunige meinent.
zdem andern mâl, wil ich iu sagen,
sol man den künec klagen,
durch daz er gewîht ist.
an der alten ê man list,
wie samuêlen got
gap êr unde gebot,
daz er soulen solde wîhen.
des wold er in niht verzîhen
Samuêl, der prophet,
als in got gewelt het,
Soulen er zehant
gap ze künec in daz lânt
unde heiligt in mit der wîhe sâ.
doch vil schiere darnâ
verlôs er gotes hulde.
umb die selben schulde
got samuêlen hiez,
daz er des niht enliez,
daz er soulen naeme
daz kunicrîch unde daz er kaeme
zuo daviden, jesses suon,
dem sold er mit wîhe tuon,
als er soulen het getân.
Samuêl, der heilic man,
tete als in got lêrte:
Daviden er dâmit êrte,
mit der heiligen wîhe
unde mit dem kunicrîche.
dô des soul wart gewar,
Daviden het er in vâr
unde legt im ein lâge,
unz an einem tage
zuo daviden kom ein kneht.
der sprach: < her, soul, der dich vêht,
den hân ich tôten gesehen>.
Davit sprach: < wie ist daz geschehen?>
der kneht sprach alsô:
 <er ist gewesen gar unfrô
umb den schaden unde den spot,
daz er ist alsô von got
des kunicrîches entsezt
unde er des niht ist ergezt
mit dînem tôde, als er gert,
dârumbe hât er ein swert
durch sich selp gestochen
unde alsô gerochen.
dannoch mocht er niht verderben.
dô begund er an mich werben,
daz ich nâch sîner bet
im den tôt tete .>
dô er volgesprach,
Davit ein wîle nider sach,
wande im got zehant
sant den geist, daz er erkant,
daz er hete missetân
unde einem gewîhten man
sîn bluot het verrêrt,
den got selp dâmit êrt
durch die wîch, diu an im lac,
wand im got des gewac,
daz dehein sîn vînt mit kraft
an im wart sigehaft.
Davit sprach zuo dem kneht:
 <du hâst getân unreht.
dîn hant was dâr zuo ze lîht,
daz der gotes gewîht
von dir entêret ist .>
er hiez in tôten an der vrist.
sît got unde davit
zuo der selben zît
Soulen dâmit lônten,
daz si der wîhe an im schônten,
sô solt wir baz ahten
der wîhe unde betrahten,
wie ez umb der kunige wîhe stê.
nû unde in der alten ê
ist ez gar ungewegen
der wîhe, der wir nû pflegen:
wand daz saelic unde daz reine ol
ist heilikeit sô vol,
ez ist sô edel unde sô guot,
daz ez den bâbest wirdic tuot
der êren gar, diu an im lît;
den bischolfen ez gît
die wirde unde den gewalt,
daz in diu êre ist bezalt
unde dâr zuo gedîhent,
daz si die bischolf wîhent;
an den kan ouch daz ol schaffen,
daz si ouch wîhent pfaffen
unde si versigelnt in gotes ric;
die priester tuot ez wirdic,
daz si die messe singent,
dâmit si got bringent
von himel ûf den altar:
nû prüevet unde nemet war,
waz gnâde an dem ole lît,
dâmit man alle zît
die kunige wîhet schône,
an zepter unde an krône
unde an dem aphel guldîn,
der voller erden sol sîn
unde ein kriuz dârinne oben.
diu kleinât muoz man loben-
niht durch die koste, die den liuten
daran schînt, wan durch bediuten,
daz si tuont bezeichenlich.
nie keisers krône wart sô rîch
von golde noch von guoten steinen-
daz si bezeichenlichen meinen,
daran lît mê wirdikeit,
als ich vor hân geseit
an dem buoch der keiser.
ir unger, ir sît heiser
an êren unde an triwen,
daz ir iuch niht lât riwen
daz edel unde daz hôhe bluot,
daz sô gar unbehuot
ist vergozzen unde gerêrt
an im, den dâ het geêrt
got unde sîn hôhe geburt.
ob man dehein triwe an iu spurt,
den valben solt ir nâch
volgen mit râch
mit aller iwer kraft
unz an die heidenschaft,
unde die sibenburgaere,
die sich dunkent sô gewaere
unde an manheit sô vermezzen,
die doch sint gesezzen
ze râche wol den valben
bî der tîzach allenthalben,
zdem dritten mâle sol man klagen
den künec, der dâ ist erslagen,
niht aleine durch sîn tôt,
sunder durch die nôt
unde den kunftigen ungemach;
wand ich vurht, ez werd hernâch
gemeiner, denn ez sî gewesen.
die kunige sint ê wol genesen
vor solhem ungelucke:
dise verfluochte tucke
sint uns von ungern komen her.
wê hiute unde immermêr,
daz man ez ist an worden,
daz man die künec sol morden.
ze solher gevaere
hiez im stechaere
ziehen listiclich
der keiser vriderich
von den bergen den alten;
der kunde solher witze walten,
daz er si zôch under der erden.
nû wellent si leider werden
ob der erd sô gemeine.
owê daz man sô seine
mit râch dârumbe ist,
daz müez erbarmen krist.
dô der künec ladizlâ
begraben wart, vil schier darnâ
huop sich in ungern grôze nôt.
der bâbst den hêrren allen gebôt,
ez waere alsô her komen,
swenn ungerlânde wurd benomen
von dem tôde sîn erbherre,
sô waer daz reht unde diu êre
dem stuol ze rôme bezalt,
daz er von sînem gewalt
einen künec dar solt geben.
des begunde widerstreben
datze ungern arm unde rîch.
si jâhen, ez waer wizzenlich,
die pfaffen mit ir zungen
Ungerlânt heten niht betwungen
ûz der gewalt der heidenschaft:
ir vordern hetenz mit grôzer kraft
den heiden ab erstriten
unde heten ouch dârumb erliten
vil manegen bluotes guz;
si heten deheinen nutz
von dem bâbst niht mêre
denn alein die êre
kristenliches gelouben;
ê si sich liezen berouben
ires lântrehtes,
ê wolden si sich slehtes
des gelouben mâzen
unde dem bâbest lâzen,
des si von im jâhen.
dô daz die pfaffen sâhen,
die dâ sint in ungerlânt,
dem bâbst enputen si zehant
der unger vürsaz unde ir willen,
unde rieten im, daz er gestillen
daz volc allez hieze,
daz er si selbe lieze
einen künec nemen.
des lie sich gezemen
der bâbst, wand er was vruot;
in dûht, ez waer mê guot
dem stuole unde der kristenheit,
ob er zuo der zît verdeit
sînen vrum unde sîn reht.
den ungern wart der bâbest sleht,
wand er in zuo der stunde
verhengte unde gunde
ze welen einen hêrren.
wellende si nû kêren
mit der wal hin?
etlich wârn under in,
die dârumb huop unhôch,
ob sich daz dinc verzôch,
dârumb daz si nâch irem muote
vuoren mit des kuniges guote;
des in nieman was wider,
als man wol ervant sider,
wer die selben wâren.
etlich ouch hart enpâren
kuniges durch gemach,
wand man lutzel iemen sach,
der vrides vlîzic waere:
daz beswârte die burgaere
unde die pfaffen hart.
dâ von in ungerlânde wart
widerteiles vil.
daz wert unz an daz zil,
daz der gebreste wart sô grôz,
daz si sîn selbe verdrôz,
die man des kunigs guot sach niezen.
dô liezen sich niht verdriezen,
swaz aber der wâren,
die des geniez enpâren
durch ir zuht unde durch ir êre,
die trahten darnâch sêre,
wie man vrides bekaeme
unde wâ man einen künec naeme,
der sich alsô enthielte
unde solhes wîstums wielte,
daz er mit witzen unde mit kunst
behielte der liute gunst
datze ungern in dem lânde.
die pfaffenfursten man besande.
grâf yban unde sîn geslehte
die wâren in solher mehte,
sô rîche unde sô vrumic,
daz nieman wol künec
ân ir dienest mohte wesen.
die begunden an sich lesen
die pfaffenfursten über al.
des half in wol zuo dem mâl
der bischolf von vezprim.
der het die triu an im,
swaz er kund unde weste
den brüedern sîn daz beste,
daz treip er als er beste mohte.
als verre als im tohte
liez er daz schînen.
grâf yban mit den brüedern sînen
unde mit sînen vriunden gemein
kom er des râtes über ein,
die vest, die im het an gewunnen
von ôsterrîche der versunnen,
unde swaz er im het genomen,
des möht er niemer widerkomen,
im gehulfe sîn der künec zuo.
dâ von er spâte unde vruo
traht, wie daz ergienge
unde wie erz an vienge:
er brâht die botschaft daran,
daz si gebuten bî dem ban
den hôhen grâven allen gelîche
datz ungern in dem kunicrîche,
daz si zesamme kaemen
unde einen künec naemen
unde daz mit dem wurben,
daz diu lânt iht verdurben,
daz triben si gar vesticlich.
grâf yban ouch listiclich,
als die wîsen alle tuont,
mit allen den sich versuont,
die im ungunstic wâren
datz ungern bî den jâren.
daz tete er allez umbe daz,
daz er dester baz
sînen vürsaz voltrib
unde an der wal belib
mit den hôhsten uramen.
ze jungist überkâmen
die bischolfe des die leien,
daz si ir mishelndez zweien
liezen underwegen
unde begunden pflegen
staetikeit unde einunge,
sô daz alte unde junge,
die dâ heten hêrren namen,
zuo einander kâmen
unde giengen dô vil drâte
umb einen künec ze râte.
an der selben kür
maneger slahte man gap vür,
ob man den von este naeme,
wie ze grôzem vrum in daz kaeme:
des êrsten man daz an im spurte,
daz er der geburte
was êlich geborn unde rehte
von künec wêlâns geslehte.
zdem andern mâle sach man an,
daz ungern undertân
êwiclich möhte werden
deheinem manne ûf der erden-
wurde niht zungern erkorn-
er waere denne geborn
von welhischer art:
wand nie dehein sprâche wart
den ungern sô gemeine
sam welhisch aleine;
der truogen gunst gelîche
datz ungern arm unde rîche.
Ccclxxxiv . zdem dritten mâle si erkanden,
daz er in welhischen lânden
het solch vriunt unde geburt,
ob im iht durfte wurt,
daz si sîn armuot
wol verlegten mit guot.
unde daz er von in ân widerstrît
gefordert wurde zaller zît,
gegen dem bâbest von dem rîche,
si gâben alle gelîche
iren willen dâr zuo.
ir hêrren, seht, daz man im tuo
anders, denn im ê geschach,
der bischolf von gran dô sprach;
gedenket, waz an im ergie,
dô in grâve arnolt vie
unde vuorte gegen ôsterrîch,
dô man in ouch gemeiniclich
her ze kunige nam
unde er ûf unser triwe kam
her zungern gevarn.
welt ir daz bewarn,
daz im alsô iht missegê,
darüber wil ich ê
iwer aller triwe
mit eiden machen niwe.
daz dûhte si vil guot getân.
der erzpischolf von gran
nam ir aller eit,
daz im dehein leit
noch dehein smaehe
an lîp noch an guot geschaehe.
dô daz ergie alsô,
ze rât giengen si dô,
wie man des erdaehte,
daz man in von wienen braehte,
daz man sîn niht wurde inne,
der herzog noch diu herzoginne.
si begunden daz besorgen,
belib ez unverborgen,
wurd sîn der herzoge gewar,
unde daz ez wurde offenbâr
unde daz er vürwâr weste,
daz der von este
ze kunige waer erwelt,
daz er sich im geselt
mit sô vriuntlicher suon,
dâ von er im müest tuon
zuo der selben stunt
etlicher gelubde, bunt,
diu datz ungern dem rîch
wurden lîhte schedelich.
vür die selben gevaere
lobten in die wilhalmaere,
si wolden in den selben man
sô heimlich bringen von dan,
daz ez belibe wol verswigen.
niht lenger man stille ligen-
die sichz heten an genomen,
die wolden sîn zende komen-
hinz wienen sach man gên
der selben brüeder zwên,
unde dô si kômen in die stat,
dô sanden si vil drât
ir besehaerinne,
dâ er dô was inne
der marcgrâf von este;
vil wol si daz weste.
si tete im ouch kunt,
er sold in kurzer stunt
gên hinz den wilhalmaeren:
des ordens zwêne brüeder waeren
von ungern gestrîchen her,
den waere harte ger,
daz si in solden sehen.
er sprach: < daz sol geschehen .>
dô er zuo in gienc,
als bald er si enphie.
 <wol ûf>, sprâchen sie,
 <belîbt ir lenger hie,
sô verliest ir die êre,
die ir niemer mêre
muget überkomen:
ir sît ze künec genomen
über daz ungerlânt,
unde sî wir nâch iu gesant.
Ccclxxxv . nû seht, wie ir vart,
daz ir ez alsô bewart,
daz ez belîbe verholen .>
er sprach: < dâ muoz ich verstolen
von hinnen varn durch nôt,
wand ich möht niht ein brôt
vergelten mit bereitschaft
die lieplichen vriuntschaft,
dises lândes hêrre
mich an legt durch sîn êre
unde mîn vrouw, diu herzoginne.
mîn tumpliche sinne
verdienten mir daz,
daz si wurden laz
gegen mir an vurderunge:
die êrbaeren handelunge,
die ich hie von in kôs,
daz ich die ie verlôs,
daz mac ich wol klagen:
ich mocht êr unde guot niht getragen,
des dult ich nû ungemach.
ein hôchvertic rede geschach
von mînem tumben munde:
des hân ich nû lânge stunde
gegen in enkolten;
doch weiz ich wol, unde solden
mîn vrouwe unde der herzog
wizzen, wie ich von hinnen zog,
sie taeten noch an mir ir zuht,
sô gar habent si genuht
an tugenden unde an güete.
nû si: daz got behüete!>
unde swîgt der rede stille:
ez ist niht der unger wille,
daz man siz sol wizzen lâzen.
si biten kûme, unz si gâzen,
dô leiten si den man
ir kutten eine an,
als er irs orden bruoder waere.
hin suchen die glihsenaere
datze wienen ûz der veste,
ê dârumb ieman iht weste,
hin vuoren si âne twâl,
ûf der tuonou zetal.
si vuoren spâte unde vruo,
daz si ninder kêrten zuo,
unz daz die helt versunnen
gegen oven gerunnen.
dô giengens ab dem wazzer.
nieman was dâ sô lazzer,
der iht êren kunde pflegen,
er engie im enkegen.
si enphiengen in alle wol,
als man einen hêrren sol,
dem solch êre sich geselt,
daz er ze künec wirt erwelt.
Ccclxxxvi . darnâch in kurzen zîten
begunden zuo rîten,
swaz der hôhsten hêrren was,
die man zuo den êren las,
daz nâch ir râte unde ir êre
des lândes vrum unde êre
solden werden verriht.
si wurben nâch der sliht
etlich under in,
den ir muot unde ir sin
stuont nâch wirden unde nâch êren.
doch begunde kêren
allen sînen sin daran
der listige grâf yban,
mit wiu er des möht zuo komen,
daz im dô het genomen
mit urliuc der von ôsterrîch.
er trahte darnâch vesticlich,
daz er zende kaeme
unde daz der künec naeme
ein êlich wîp,
diu an geburde unde an lîp
waere dâr zuo gefüege,
daz si datz ungern krône trüege.
dâ wart sêr nâch betraht:
manegen end man aht,
wâ man vunde die,
die man suochte dort unde hie.
ze jungist dô vant man
einen vürsten ze pôlân,
des lânt heizt glogouwe,
dem was ein juncfrouwe
ze kinde erkorn,
wand si von im was geborn.
diu was sô tugenthaft unde sô klâr,
daz die unger rieten dar,
dem der ze künec erwelt was.
vier hêrren man ûz las
wîs unde êrbaer erkant,
die man ze boten sant
gegen pôlân.
daz wart vil schier getân.
nû kom daz maere geflogen
von glogou dem herzogen,
daz man sîn tohter wolde vrîn
zeiner êlichen amîn
der unger künec, irm hern.
der sach daz vil gern
unde was sîn vil vrô.
vil minniclich er dô
die selben boten enphie.
unlânc darnâch ergie,
als si westen unde kunden,
die boten begunden
die botschaft ze trîben.
si liezen niht belîben,
dârumb si wâren ûz komen.
unde dô ir botschaft wart vernomen,
der herzog des niht verlac.
er besande man unde mâc,
sô er si beste het.
den ungern er daz tete
zêren unde ze wirde.
darnâch stuont ir girde,
des vleiz man sich dâ.
kurzlich darnâ
den herzogen man bât
umb die hîrât
antwurten ûf ein ende.
daz was gar âne wende,
swaz den boten beheite,
nieman daz widerseite.
dem vürsten von pôlân
rieten mâg unde man,
swes der künec von ungern gert,
daz er in des gewert.
die hêrren gemein
kômen des über ein,
ê daz man von dannen vüere,
daz man die hîrât swüere.
unde dô daz ergie,
der von glogou niht enlie,
nâch vurstlicher art
sîn tohter schône wart
zuo ir heimvart bereit.
unde dô hinz ungern wart geseit,
daz si vüer dâher,
des vreute sich sêr,
der si sînem lîbe
het erkorn ze wîbe.
vil schiere darnâch
die vroun man komen sach.
der künec dô niht vermeit,
hin enkegen er ir reit
mit maneger ungerischer schar,
die im zêren kômen dar.
wîchâ! lâz schouwen
die unger ir vrouwen,
wie si in gevalle!
mit sô wunniclichem schalle
die gest wurden enphangen.
dô daz was ergangen,
dô sach man die hêrren
gegen oven kêren
unde ir messenîe gar,
die von pôlân kômen dar.
über al ungerlânt
nâch den hêrren wart gesant,
daz si kaemen zder hôchzît.
daz geschach ân widerstrît.
teglich sach man zuo draven
bischolf, ebte unde grâven,
swaz der hôhsten in ungern ist,
die kômen all in kurzer vrist.
unde dô diu hêrschaft
mit rîcheit überkraft
mit al hinz oven kam,
der künec die vrouwen nam
zeinem êlichen wîbe.
dâ was sînem lîbe
wol an geschehen.
allez daz man mac gesehen,
daz zieren sol vrouwen jugent,
geburt, schoene unde tugent,
des het si gar den vollen rât.
dô man die hôchzît hât
mit êren volbrâht,
grâf yban gedâht
darûf spâte unde vruo,
wie er ez braehte dâr zuo,
wie der künec gekrônet wurde:
sô möht im sîn swaere burde
geringet werden ein teil.
ez was an sînem heil,
daz die hêrren dâ beliben
unde alle dâr zuo triben,
daz der künec zuo dem mâl
vüer gen wîzenburc zetal
unde ouch diu küneginne.
dâ sold er gewinne
kuniges reht genzlich
mit kroenung unde mit wîch.
als im gerâten wart,
alsô began er der vart.
dô die vürsten alle drî
unde al des hoves messenî
gen wizenburge kam
unde daz man dâ vernam,
daz man den künec wolde krônen,
dô kom ouch dar vil der schônen,
rîch unde edelen vrouwen,
die dâ wolden schouwen
die wîhe, diu dâ ergie.
dô si sich gesamten hie,
der man bedorfte dâr zuo,
des naehsten suntages vruo
der bischolf von gran
des amtes began
nâch rehter ordenunge pfâht,
als sis her habent brâht
die unger ir gewonheit.
ein saeligez kleit
legt man den künec an,
daz hâte sant stephan
an sînem lîp getragen,
von dem wir hôren sagen,
er sî ouch künec dâ gewesen.
dô mit singen unde mit lesen
der bischolf daz amt volfuorte
unde daz er geruorte
den künec unde sîn trût
an die blôzen hût
mit dem heiligen ol,
als man si tuon sol,
dô krônet er si schône
mit sant stephans krône
unde gap dem künec zehant
daz zepter in die hant
unde den aphel guldîn.
dô der künec unde diu künegin
wîch unde krône heten enphangen,
dô kom vür si gegangen,
die man die hôhsten nant
über al der unger lânt,
unde sprâchen: < her, her künec seht,
daz ir der krône tuot ir reht>.
dô sprach der künec: < des wîset mich,
swaz ir mich lêret, daz tuon ich>.
die unger sprâchen dô:
 <unser reht stêt alsô,
daz wir iu niht swern sullen
iwer gebot erfullen,
uns werd ê von iu gesworn,
daz an iu belib unverborn,
daz an diser hantvest stêt.
unde swenne daz ergêt,
swes wir denne jehen
dem kunicrîch ze lêhen,
daz sul wir zehant
enphan von iwer hant
unde iu erbieten unsern eit
unde ganzer triwen sicherheit .>
einen brief man dô las,
daran geschriben was,
des der künec sweren wolde
unde ouch behalten solde:
des êrsten, daz er waere
vrides unde suone ein hüetaere;
daz ander, daz er waer bereit
dem bâbest unde der pfafheit
kristenlicher gehôrsam;
daz dritte, daz er waere gram
allen den, die in dem lânt
stiften roup oder brant;
daz vierde, daz er vor vreisen
schermte witiben unde weisen;
daz vunfte, daz er durch nihtes
verphlaege rehtes gerihtes,
er pflaege sîn ân widerstrît;
daz sehste, daz er zaller zît
ungrischez reht mêrte;
daz sibente, daz er kêrte
daran al sîn maht,
swenne wurd vür brâht
unde swâ man im möht gezeigen,
daz unser vrouwen eigen-
daz ist ungerlânt-
waer ze vremder hant
an tiutsche vürsten komen,
daz den daz wurd benomen
unde braeht ez an sîn rehte stat.
grâf yban gienc dâhin vil drât
vür den künec unde sprach:
 <ich klag iu mînen ungemach,
edel künec hêr,
mîn schaden unde mîn unêr,
daz der von ôsterrîch
hât gewalticlich
mich mînes guots entwert
unde âne reht behert,
daz wir von alter inne heten,
Mertînstorf unde sant margreten,
Guzzinc unde eckendorf,
Grunse unde koboltstorf,
Sliunic, rechenz, pinkavelt>.
ouch wâren in der selben meld
alle die veste,
die man kand unde weste,
die dem grâven yban
unde sînen vriunden an gewan
von ôsterrîch herzog albreht.
 <hêrre künec, nû seht,
wie ir des beginnet,
daz ir daz wider gewinnet
in iwer gewalt .>
swaz man im vor het gezalt,
daz swuor er behalten schône
ûf sant stephanes krône
unde ûf ander heiltum.
nû wolden ouch iren vrum
die befursten pfaffen
mit dem künec schaffen.
bischolf, ebt enphiengen sâ
von dem künec ir regalia
unde swuoren im gelîche
ungerischez rîche
helfen befriden
mit worten unde mit liden.
Ccclxxxvii . unde dô daz geschach,
zehant darnâch,
dô giengen si hinfür
mit williger kür
die leienfursten zehant,
den herzentum sint benant.
ich waen ez sî niht beliben,
ez sî vor geschriben,
waz hôher êren unde gewalt
dem von ungern ist bezalt
unde wie drî kunige hêr
zepter, krôn unde vurstlich êr
von sîner hant müezen enphâhen
unde im ze dienste gâhen,
swenn er in gebiut.
irn namen ich iu bediut:
der von matschou unde der von sirvî
unde der von râzen, die drî
sint dem von ungern undertân
unde dienent im als sîn dienstman.
dâr zuo swaz allenthalben
Zôkel unde valben
kunige sint bezalt,
der hât er aller gewalt.
wie aber daz gevelt,
daz man si niht enzelt
zuo der andern kunige zal,
des bewîse ich iuch sunder twâl:
si scheidet von den êrn,
daz si manegelnt gern
des saeldenrîchen vrums,
des heiligen kristentums,
unde daz nindert ist benant
dehein eigen lânt,
dâ bî man si möht erkennen
oder mit nam von genennen.
daz macht in den schaden.
von des kunigs gnâden
ist in beschert
bî der tîzach ein wert,
von dem ist uns geseit,
er sî sô lânc unde sô breit,
wahs daz gras dâ sô swinde,
daz si unde allez ir gesinde
gemaches haben genuoc.
weder arlen noch pfluoc
nutzen man dâ siht:
ir rîchtum ist anders niht,
wan daz si ires vihes lebent
unde nâch roube iemer strebent,
swâ si den mugen erjagen.
sô hôre ich ouch sagen,
daz vunf herzentum jehen
der lânde von im ze lêhen,
der nam iu vor ist worden kunt.
ob die dâ waeren zuo der stunt,
des weiz ich niht vürwâr;
doch wârn si dâ niht gar,
sô wârn ir etlich dâ,
die enphiengen sâ
ir lêhen von im:
der von über walt unde von agrim,
die sach ich dâ wol.
swaz ein man sîm hêrren sol
erbieten nâch lêhensreht,
daz wart dem künec von in sleht.
darnâch hin vür drungen
die alten zuo den jungen,
die lântherren über al,
unde enphiengen zuo dem mâl
ir lêhen von dem künec andrên.
swaz man mit eiden sol begên
gegen dem künec durch sicherheit,
des wâren si im alle bereit.
dô daz allez geschach,
ûf stuont der künec unde sprach,
als er gelêret was:
 <swaz man mir hiut vor las,
des hân ich alles gesworn
unde belîbet unverborn
unde unzebrochen ouch von mir,
ob daz ist, daz ir
mir ze diser zît
der reis gehulfic sît .>
die unger alle an der stunde
jâhen mit gemeinem munde,
si liezen sich durch sînen willen
der reise niht bevillen,
si vüeren mit im, swie er gerte.
den künec man dô lêrte,
daz er ungespart
swüer die hervart
ûf alle die gelîche,
die ungerisch ertrîche
mit gewalt inne heten.
darnâch wurden gebeten
die lântherren über al,
daz si zuo dem mâl
die hervart swüeren
unde si ouch volfüeren.
daz geschach ân widerstrît:
si swuoren alle zuo der zît
leien unde pfaffen
des kuniges êre schaffen
gegen dem von ôsterrîch
unde gegen allermeniclich,
als verr unde si lîp unde guot werte.
als sîn grâve yban gerte,
sus nam ez ouch ende.
der künec was sô behende,
daz er niht lie belîben,
er hiez sunderlich schrîben,
wie vil im dâ ze stet
ieglicher hêrre het
liute gelobet dar ze bringen.
dô man die sunderlingen
rechente unde gezalt,
dô wart diu zal sô manicvalt,
daz man daz wol aht,
wurden si zeinander brâht,
die dâ wurden an geschriben,
ez wurd ein künec vertriben
mit dem her ûz sînem lânde.
künec andrê si mande,
daz si triwen wielten
unde ir zuht an im behielten,
sô daz si kaemen sunder wanc,
swen daz gras wurd sô lânc,
daz diu pfert heten zezzen.
diu zît wart gemezzen
ûf die naehsten sunnewenden.
daz siz alsô verenden,
dô kêrte ie der man
mit urloup von dan
unde kêrte sunderbâr,
von dann er was komen dar.
die aber nâhen gesezzen wârn,
die sach man mit dem kunige varn
ûf gegen oven wert.
swaz grâf yban den künec lêrt,
daz tete er williclich.
sîn sweher wart ouch êrlich
gevertigt gegen pôlân.
des danct der künec grâf yban,
sô er beste mohte;
swaz im ze tuon tohte
durch des kuniges willen,
des lie er sich niht bevillen,
er taet ez durch bezzerunge.
wie künec andrê der junge
den winder vertreip
unde wâ er beleip,
des verswîg ich iu niht.
er sande algeriht
hinz walhen nâch sîner muoter.
vil manic walch vruoter
von walhen ungebeten kam,
dô man rehte vernam,
wie in got het berâten.
die vor im übel tâten
unde im niht wolden borgen,
dô er zwienen was in sorgen,
die kômen durch schulde
alle nû ze hulde
unde sigen im datz ungern zuo
beide spâte unde vruo.
dem künec si rât gâben,
wie er den hof solt haben
unde sazten im amtliute-
dise morgen, jene hiute
triben si in.
dô den teglichen gewin
die walhe dâ ersmahten,
stercliche si dô trahten,
wie si daz dinc gemaezen,
daz si diu amt besaezen,
diu dâ sint geniezsam.
swelch burc dem künec in kam,
darûf er zehant
ein walch ze burcgrâven sant.
daz dûht die unger enwiht,
doch reten si dâr zuo niht.
daz teten si durch daz,
daz er sich dester baz
umb daz dinc an naeme,
sô daz her wider kaeme
den ungern in ir gewalt
die veste, die ich vor zalt.
ich hôrt, daz an dem râte
vruo unde spâte
sô wol nieman waere
als den wilhalmaere.
die kunden des niht verstên,
daz man si liez umbe gên
mit dem künec, swie si wolten,
unde daz daz die unger dolten
niur ûf einen list:
swenn in kaem diu vrist,
daz siz niht lenger wolden dulden,
daz si in etlicher schulden
möhten gezîhen;
si liezen in geben unde lîhen,
swie in gelust;
ûf sîn selbes verlust
wart daz gegen im verswigen.
nû lâz wir daz ligen
Ccclxxxviii . unde sagen, wie man
der hervart began.
nû hôret, wie ez ergie.
dô sich der summer an vie,
nâch ôstern zehant,
der künec sîn boten sant
gegen ôsterrîche
zdem vürsten ellensrîche,
als ich hân vernomen.
dô die boten wâren komen
ze wienen, dâ si vunden
den vürsten an den stunden,
dô schuofen si in gemach.
des andern tages darnâch
begunden si zogen
vür den herzogen,
der gruozte minnicliche siu.
 <gnâde, edler vürst, sî iu
von uns hie geseit .>
ir einer dô niht lenger beit,
der der botschaft ouch pflac,
der hiez peter der wahtelsac,
der gap dem herzogen einen brief.
einem schrîbaer er dô rief,
der den brief las;
swaz daran geschriben was,
daz sagt er im dô.
er sprach: < der brief stêt alsô,
swaz iu hie ze stunde
die boten mit dem munde
sagen von ir hêrren,
dâ solt ir iuch an kêren,
unde geloubet vürwâr,
daz ez von sînen wegen var .>
dô sprach der herzog albreht:
 <swes ir mir verjeht
von dem künec iwerm hern,
daz geloub ich gern
unde antwurt iu darnâch .>
der boten einer sprach:
 <edel vürste hêr,
sô gedenkt an iwer êr
unde an die grôzen zuht,
der ir mit voller genuht
sît überladen,
unde überseht von iwern gnâden
unde lât uns iwers zornes vrî,
ob iht an der botschaft sî,
die wir sullen sagen,
daz iu mug missehagen,
daz uns daz iht schaden bringe .>
 <des sî mîn triwe iur gedinge,
daz iu niht arges geschiht,
swes halt der künec gegen uns giht .>
Ccclxxxix . die boten sprâchen dô:
 <sô enpiut iu sâ
künec andrê genant,
swaz ir in ungerlânt
guotes habet inne,
daz ir im daz mit minne
durch sînen willen widerlât,
wand ez alsô dârumbe stât,
daz er des hât gesworn,
swaz des lândes ist verlorn,
dâ er künec von genant ist,
daz er daz in kurzer vrist
wider gewinnen sol.
nû getrût er iu sô wol,
daz ir im des stat tuot,
daz liebe unde daz guot,
daz im von iu ist geschehen,
als man in staete hôret jehen,
daz er iu des gedank:
wand er diuht sich muotes kranc,
belîbet ir ûzen der minne,
die ir unde mîn vrouw diu herzoginne
im erboten habt,
wand ir sô rîchlich im gabt
iwer guot hie ze wienen,
daz er ez wil iemer dienen
die wîle unde er lebt,
ob ir im sîn stat gebt.
daz kan doch müelich ergên-
ir wellet denne gestên
von allen den eigen,
daz im die unger zeigen
in iwer gewalt .>
 <habt ir mir gar vür gezalt>,
sprach der vürst gar tugenthaft,
 <iwers hêrren botschaft,
sô hôret ouch mich.
daz wolt got unde hiet ich
im liebes iht getân,
daz waer mit willen ergân;
daz aber er des giht,
des im ist widervaren niht,
sîn zuht er daran mêrt:
wand swer den andern êrt,
der hât ouch êren dester mêre.
tete ich im lutzel êre,
sô underfuor ich doch daz,
daz der ungetriwen haz
an im ist niht ergangen.
die in dâ brâhten her gevangen,
die wolden in haben verkouft,
dâ er waere bestrouft
lîbes unde guotes.
dô vant mich des muotes
von trigou grâf arnolt,
daz ich des niht enwolt,
daz im dehein smaehe
in mînem lânt geschaehe
noch dehein unminne.
dô si des wurden inne,
die in dô inne heten,
dô wart ich von in gebeten,
daz ich in anderswâ
verre oder nâhe
von hinnen vüeren liez.
durch sînen geniez
underfuor ich daz
unde gestilte iren haz
gegen im mit mînem guote.
dârumbe ich niht anders muote,
wan daz er sich lâz gezemen
minn unde reht von mir ze nemen
umb daz, daz ich innen hân.
daz ist mich alsô komen an,
swer mîn reht gehôret,
der ist des unbetôret
unde muoz mir des jehen,
swaz dâ ist geschehen
von mir grâf yban,
ez sî durch nôt getân.
wand er durch mîn lânt
sô dicke roubt unde brant,
daz ich die smaechlichen nôt
dem künec ladizlâ enpôt
unde sô dicke klagte,
unz daz er mir versagte
mit vriuntlicher pfliht
minne unde geriht,
unde swaz inder het getân
der grâve yban,
daz ich des zuo kaeme
unde râche ab im naeme,
swâ sô mir töhte,
wand er im selben niht enmöhte
geschaffen vrid noch suon,
noch dehein reht getuon.
dô enliez ich dennoch niht,
ich sant hin wider algeriht
unde tete im an der stunt
mînen schaden kunt
unde bât dâ bezzerunge nâch.
swes der künec dô verjach,
des jach er an der wet.
dô was daz mîn bet,
sît daz er daz wolde,
daz ich mich selben weren solde,
daz er mir über daz urlaebe
sîne offen brieve gaebe.
daz tete der künec wolgemuot.
die sint noch alsô behuot,
swen die der künec wil sehen,
daz lâz ich geschehen,
daz ich des niht hân getân
gegen dem grâven yban,
ân daz mir erloubet ist.
ze swelher zît unde vrist
mir der künec gelten lât
nâch gemeiner liute rât,
swaz mit roube unde mit brande
grâve yban mînem lânde
unde mîner marke hât getân,
sô wil ich gerne lâzen
die vest ûz mîner gewer,
die ich mit kostlicher zer
hân mînen vînden an gewunnen .>
die boten versunnen
sprâchen aber dô
zdem herzogen sâ:
 <herr, ir sult uns verjehen,
ob daz mac geschehen
mit guotlichen siten,
des iuch der künec hât ze bitten,
daz ir dem grâven yban
welt wider lâzen,
swaz ir des sînen habt inne,
unde daz ir reht unde minne
nemt von sînem hern .>
 <daz nim ich vil gern,
sprach der herzog albreht,
ze minne unde ze reht
ich vil gerne île;
ich lâz aber die wîle
der veste von mir niht .>
 <her, tuot ir anders iht?>
er sprach: < nein, zewâr!>
 <sô hôret offenbâr
mînes hêrren botschaft:
minne unde vriuntschaft
mîn herr iu widerbiut
an disem tage hiut,
dâr zuo vride unde suon,
swaz er iu vürbaz mac getuon
ze schaden unde ze vâr .>
einen brief gap der bote dar,
dâ stuont diu selbe rede an,
die die boten vor heten getân.
die boten sprachen mê:
 <edler vürste her,
dir widerbietent ouch an diser vrist,
swaz hêrren datze ungern ist,
si sîn leien oder pfaffen:
mit den hât der künec geschaffen,
daz si werben dînen schaden,
unde hât si geladen
zeiner hervart,
diu wirt niht lenger gespart
her gegen ôsterrîch.
er wil sich kurzlich
der unger künec lâzen sehen .>
 <daz ist ouch ê geschehen,>
sprach der herzog albreht,
 <daz die unger habent gevêht
mîne vorvarn
unde sint mit her ûf si gevarn
unde sint doch beliben
von in unvertriben
bî ir êren unde ir hab .>
 <inâ>, sprach ein swâb,
 <durch des bockes tôt,
wie genese wir diser nôt
vor den krâmaeren,
die manegen sac swaeren
habent ûf ir kragen
von venedien getragen
zirem neven von este?
swaz uns die welhischen geste
tuont zuo leide
mit gegenrennen ûf der heide,
des hân ich mich bewegen.
si möhten wol pflegen,
des si vor hânt getân,
unde vüerten iren safran
veile in daz geu.
zeiner understreu
leg ich ir zehen alterseine .>
der wîse unde der reine,
der herzog albreht,
sprach: < hêrre, guot kneht,
warumb sprecht ir alsô?
guot taet unde lutzel drô
sullen die wîsen tuon.
swie gerne ich nû suon
mit der unger künec het,
sô irret mich mit sîner bet
der grâve yban.
nû lât hin gân!
varnt si her zôsterrîch,
sô bin ich gewalticlich
sô lâng in ungern gelegen,
sol manz gegen einander wegen,
daz mîn laster ist dester mîn .>
mit urloube sach man hin
gegen ungern kêren
die boten mit êren
vertigte zehant
der herzog in ir lânt.
Cccxc . nû lâz wir si varn.
wie sich der herzog warn,
daz tuon ich iu kunt.
er hiez an diser stunt
sîne boten kêren
zuo den lântherren,
daz si kaemen alle gelîch,
unde von admund abt heinrich
wart ouch ze hove geladen.
den geheizen schaden
unde der unger drô
hiez der herzog dô
künden unde klagen
vriunden unde mâgen
unde swem er guotes getrût.
dô diu maere wurden lût,
die hêrren niht lenger biten,
ze hove kômen si geriten
alte unde junge.
sîn meinunge
diu was, daz er si mant,
daz si im daz lânt
hulfen wern unde retten.
des wâren liht erbeten
die von ôsterrîche,
die lobtenz alle gelîche.
darnâch er vil drât
die von stîr erbât,
daz in ir helfe niht verbaere.
an dem seckouwaere
huop er die bete an:
 <hiet ich iu liebes iht getân,
hêrre von seckouwe,
wie lutzel mich daz nû rouwe!
doch swaz niht ist geschehen>,
hôrt man den vürsten jehen,
 <sô lât mich des geniezen,
daz mit triwen nie verliezen
iwer vorvarn,
die dâ des lândes hêrren wârn,
si wâren in mit triwen holt .>
dô sprach bischolf liupolt:
Cccxci . < ich bin wol des muotes,
ob ich mich lîbs unde guotes
niht durch iuch bewaege
unde gewonlich ze tuon pflaege
gen iwern kinden unde iu,
sô taet ich ez doch durch diu,
daz ich vil ungern
liez an mir ab bern
die geheime unde die êr,
die gen lândes vürsten enther
mîne vorvarn habent brâht.
ich wil unde hân mir des gedâht,
daz ich vil gern
mîn goteshûs wil êrn
sô getâner rîcheit,
ist daz mînem goteshûs dehein leit
oder mir dehein smaehe
von ieman geschaehe,
daz ich denne sicherlich
iuch, hêrre von ôsterrîch,
vrîlichen man,
daz ir die dienst seht an,
die iu sîn widervarn
von mir unde mînen vorvarn;
daz ouch ir daran gedenket
unde ze gnâden iuch lenket
mir unde mînem goteshûs,
wil ich schiuhen deheinen sûs.
ich wil si unervorht rüeren,
ze diser zît wil ich iu vüeren
wol bereiter sechzic man.
von mir armen kappelân
lât iuch gezemen
den dienst vür guot nemen.
dârumb ich ouch niht muot,
daz ir mir dehein guot
ze disen zîten gebt,
wan die wîl ir lebt,
daz sîn mîn goteshûs genieze .>
 <swenne ich daz lieze,
sô solde mich got vellen!
alle, die nû wellen
liep unde leit mit mir tragen,
die sullen iu danc sagen,
des ir mir tuot ze diser stunde.
hêrre von admunde>,
sprach der herzog albreht,
 <nû sprechet unde seht,
wes ich mich mug an iuch gelâzen .>
swaz dâ hêrren sâzen,
die sprâchen alle gelîch:
 <swâ iu der abt heinrich
ze sô getânen sorgen
den âbent unde den morgen
iwer herz niht ringet
unde iu ze helf niht bringet
vunfstunt als manegen man,
als bischolf liupolt hât getân,
sô waer übel bewant,
daz er in iwerm lânt
het sô grôziu eigen,
als man wol mac gezeigen .>
swie diu red in schimph geschach,
doch het si vür ungemach
des vâlândes kappelân.
bitterlich sach er an,
die den schimph heten gesprochen,
vil nâhen het er zebrochen
mit dem kinne die krucken,
hin unde her begund er rucken
mit dem lîbe ûf der banc.
dô sprach er über lânc
in die gemeine zorniclich:
 <hêrre von ôsterrîch,
als etlicher hie giht,
alsô lît ez dârumb niht.
ez sint die salzpurgaere
die êrsten stiftaere,
als ich hân gelesen,
unser zweier goteshûs gewesen.
Admunt gestift wart
von einem bischolf gebhart;
sô ist mîn abtî
der vurderunge vrî,
daz ir von dises lândes hêrren
iht guotes oder êren
inder sî gegeben:
allez, des wir leben,
daz selbe uns gewunnen wart
von dem bischolf gebhart,
unde der keiser heinrich
hât ouch genaediclich
an mînem goteshûs getân,
wande allez, daz ich hân
ze kircheim unde ze lungeu-
got danke im der treu
mit sîner gnâden runs!-
wand daz eigen gap er uns.
unde dô mit gewalt
keiser vridrich der alt
den selben bischolf het geschriben
in sîn aehte unde vertriben
von liuten unde von lânde,
schaden unde schande
dem selben bischolf zuo dem zil
tete der keiser vil.
unde swer daz dienen wolt,
daz im der keiser waere holt,
der tete dem bischolf etwaz
zuo gevaere unde ze haz
dem keiser zêren.
alsô begunden mêren
dem goteshûs herticlich
die hêrren alle gelîch
schaden ungemezzen,
die im dâ wârn gesezzen,
unz daz sant ruopreht
umb got erwarp daz reht,
sô daz der keiser sîner schulden
mit dem bâbste kaem ze hulden.
dô vereinten si sich beide,
swelich hêrre iht ze leide
dem selben bischolf het getân,
daz den nieman ûz dem ban
wan der selbe bischolf liez:
swer dâ durch der sêl geniez
ûz dem banne wolde komen,
den er ûf sich het genomen,
unde mit diemüetikeit
dem bischolfe sîn leit
benam unde sînen haz,
der muost iemer etwaz
vrîes eigens gift
hinz admunt geben sîner stift.
alsô gap uns der wacker
von stîre herzog ottacker,
swaz des eigens mocht gesîn
bî gretze datz sant mertîn,
unde eichdorf daz eigen.
sô hân ich niht mê ze zeigen,
daz mîn goteshûs hab
von der lântherren gâb.
aber ir, her bischolf liupolt,
daz ir sît getriu unde holt
dem vürsten von ôsterrîch,
daz tuot ir billich,
wand dô iur bistum gestift wart
von bischolf eberhart
iwerm bistum gap er
sehs kirchen unde niht mê;
ûz sînem urbar
gap er iu vürwâr
ein huob nie>, sprach der abt;
 <swaz ir verlihen guotes habt,
dâ von ir vürste sît genant,
daz gehôrt almeist zuo dem lânt,
unde swaz ir noch hiute
habt eigener liute,
die wârn ê der stîraere.
iur dienst unde iur hab waere
dem von lavent gelîch,
waer niht der von ôsterrîch .>
Cccxcii . dô sprach der bischolf liupolt:
 <daz ir mich heizet wesen holt
von ôsterrîche mînem hern,
des wil ich iuch gewern
unde getriulichen volgen,
ob ich iu halt waer erbolgen,
unde wil in allen mînen tagen
danc unde gnâde sagen,
daz mîne vorvarn
sô wîs unde sô vrum wârn
unde an vrumikeit bederbe,
daz si dem goteshûs sîn erbe
gemêrt unde niht geminnert haben.
swaz in die lântherren gâben,
ob daz niht ist verdient von in,
sô stêt darnâch iemer mîn sin,
daz ich daz verdienen wil
unz an mînes lîbes zil,
unde wil mich des vlîzen,
daz solhez itwîzen
mînes goteshûses êre
von tac ze tage wahs ie mêre.
unde ob ich des niht enkunde,
her abt von admunde,
sô gêt ir mir daz spor
in sô guotem bilde vor,
daz ich mich billich lâz gezemen
guot bilde von iu ze nemen.
wand ir an hêrren ruodolf,
der salzpurgaere bischolf,
habt getân sô guotlich,
daz er iu sîn vlîziclich
vor dem bâbest hât gedanct-
wande ir nie gewanct
an den salzpurgaern dehein zît,
von den ir gestift sît-
unde der iu hât getân sô wol,
ob man die wârheit reden sol-
ist ez denne wâr-
sô ist guldîn iwer hâr .>
dise rede geschach in schimph
unde het doch solhen gelimph,
daz beidenthalp diu wârheit
nindert was verdeit.
aber der abt
sich zorniclich gehabt
unde sprach genôt < wêâ!>,
dô im der bischolf hete dâ
sîner untriu an disem zil
verwizzen sô vil.
der herzog unde die hern
die hieten vil gern
verbizzen lachen unde smutzen.
der buocheimaer begunde dutzen
den abt unde sprach: < heinrich,
lâ dich gen dem von ôsterrîch,
den bischolf niht ûz dienen!>
 <erlât mich iwers vienen>,
sprach der ungehiwer;
senfter muot was im tiwer,
wand er dem bischolf liupolt
nie wart mit triwen holt
unde er im herwider gram.
welt ir hôren, wie daz kam,
sô wil ich iuz sagen.
ez geschach vor lângen tagen,
daz mit gemeinem ruof
der jâmer unde der wuof,
den der abt hie
in dem lânt begie
mit manegem unreht,
vür den herzogen albreht
kom unde vür die herzoginne.
diu trahte mit al ir sinne,
wie ir lânt ledic wurde
der grôzen swaeren burde,
diu im lac an,
wand lântschrîbaer unde houbtman
was zuo der stunde
der abt von admunde
unde begie sô manic unbilde,
daz vremde unde wilde
was vor sîner zît.
unbarmekeit unde gît
gehûset in sîn herze heten.
ûf dem lând unde in den steten
tete er wan swes in gelust,
sînes herzen âkust
volfuort er sô gar,
daz ich daz sag vürwâr,
daz ich vor noch hernâch
nie gehôrte noch gesach
einen man, der darnâch strebte,
daz er sô gar lebte
nâch sînes herzen willen.
in kunde niht bevillen,
swaz in sîn herze tuon hiez,
durch got er des niht enliez,
ez waer übel oder guot,
sô gar was sîn muot
vröudic unde râz.
nû vuogt diu herzoginne daz,
daz ir vater herzog meinhart
mit dem von ôstrîch ze râte wart,
daz si des wîle naemen,
daz si zesamme kaemen.
dô wart zwischen in beiden
ein tac hinz marchpurc bescheiden.
dar kom der herzog niht seine
enther von kreine,
ouch kom dar snelliclich
der von ôsterrîch
unde diu herzoginne zier.
herzog meinhart mit gir
sîne tohter bitten hiez,
daz si des niht enliez,
daz si diu kint mit ir vuorte,
wand in diu ande nâch in ruorte.
nâch sîner bete daz ergie.
dô si zeinander kômen hie,
dô huop sich an dem zil
vröud unde kurzwîle vil
gewan der kernaer mit genuht,
dô er sînes lîbes vruht
sô vröudenbaere vor im sach.
leit unde ungemach
sînem herzen entran,
dô er sach an
die wunniclichen ougenweide.
dô die vürsten beide
gekurzwîlten genuoc,
diu herzoginne kluoc
die râtgeben zuo ir las
unde gienc, dâ ir vater was.
dô wart dâ niht verswigen,
man zalte im beinzigen
allen den gebresten,
den si von dem abte westen,
daz dem lânt was schedlich.
nû was der abt heinrich
zuo den zîten dâ.
die lântherren sâ
mit der herzoginne rât
herzog meinharten man bât,
daz er durch si taete
unde den lântherren baete,
daz er verbaere
durch die gemeine der stîraere
einen kleinen geniez
unde si des abtes erliez,
dârumb si iemer mêre
sîn gefuore unde sîn êre
gerne vordern wolden,
als si von rehte solden.
ir vater unde diu herzoginne
alle ir sinne
legten dâr zuo
spâte unde vruo,
mit guotlichen siten
mit vlêgen unde bitten
lagen si sân
dem herzogen an,
daz er dâ ze stunde
den abt von admunde
entsazte von dem amte
unde des gewaltes in verdamte,
dâmit er dem lânde nôt
warp unde im der sêle tôt.
als lânge si dem man
mit bete lâgen an,
unz daz er sîn den sweher gewerte,
alles des er gerte,
doch bât er sich lêren,
sît er den abt solt verkêren,
wie er des solt beginne.
daz schiet diu herzoginne
unde die hêrren über al,
daz zuo dem selben mâl
sô vil klag ergie
über den abt, daz er enweste, wie
er darüber solde
antwurten oder wolde.
mit der selben rede
die herzogen bêde
den abt kômen an.
nû was sô gemuot der man,
swenn in iht sorgen an gienc,
ê er denne herz gevie,
sô erschract er sô sêre:
er engert niht mêre,
wan daz den herzogen gezaeme,
daz er sîn reitung naeme
von im guotlichen,
sô wold er gern entwîchen
den amten beiden, diu er het.
daz geschach sâ zestet.
in dûht, daz im gelungen waere,
dô er der reitung swaere
zuo einem ende kam.
diu amt man von im ûf nam.
her volcmâr unde der klôsterman
die muosten diu amt bestân.
dô riet der herzog meinhart,
daz zhoubtmann erwelt wart
von seckou bischolf liupolt.
daran er begie unde ervolt
des herzogen willen.
er lie sich niht bevillen
gewaltes noch êren:
swie vil man der gekêren
mocht ûf in unde gevazzen,
daran het er sich lâzen
ungerne traegen sehen.
alsô solt noch geschehen
einem biderben man:
swie vil dem got êren gan,
der sol er sich dunken wert,
ist daz sîn herz êren gert.
dô ez alsô verriht wart,
dô kêrt der herzog meinhart
wider heim ze lânt.
der herzog ouch ervant
gegen gretz ze kêren:
dâ schuof er mit den hêrren,
daz er dâ ze schaffen het,
unde kêrte sâ zestet
gegen ôsterrîche wider.
nû lie sich der abt nider
unde wolde haben gemach.
offenlich er jach,
daz er niemer mêre
wolt grîfen nâch der êre,
der er vor het gephlegen-
des het er sich gar bewegen,
het man gewalts erlâzen in.
nû riet sîn hôchvertiger sin
von gretze hêrren volcmâren,
daz er teglichen beswâren
hiez, swâ er kunde,
den abt von admunde.
swen man im daz kunt tete,
sô kleit er ez sâ zestet
bischolf liupolten, dem houbtman;
der liez ez denne hin gân,
daz im niht bezzerung geschach.
dô der abt den ungemach
niht lenger erlîden mohte,
dô tete er, als im tohte.
gen swâben kêrt er zehant,
dâ er künec ruodolfen vant.
den bewîst er der maere,
wie er verstôzen waere.
ob dem künec an der stat
dehein edel kleinât
mit anderm silber wurd gegeben,
wer wil des widerstreben?
diu reis, die er getân hât,
diu kom im wol ze stat;
wande dô er etlich tac
mit dem künec kurzwîl pflac,
dô vertigt er den abt schône:
 <geloubet mir, ich lône
iu der triwen unde des dienen,
daz ir mir tete ze wienen-
ir habt ouch den von ôsterrîch
gefordert manicvalticlich-
unde noch tuon sult.
iur wille wirt erfult:
des gewartet her ze mir,
daz iwer goteshûs unde ir
von mir unde mînen kinden
gnâde sult enphinden
unde lôn dârumb enphâhen .>
den abt hiez er gâhen
her wider heim ze lânde.
nâch im er balde sande
einen boten sinnerîch
ze sînem sun hinz ôsterrîch.
dem hiez er itwîzen,
daz er sich niht wolt vlîzen
sînen willen begân,
sô daz er den amtman,
den er im ze stîre liez
unde des si grôzen geniez
dicke heten gehabt,
von admunt den abt,
daz er den het verstôzen.
zeiner smaehe grôzen
der künec sich daz an zôch,
wand er jach dannoch,
Stîr unde ôsterlânt
het er mit sîner hant
ervohten unde errungen.
herzog albreht, den jungen,
den strâft sîn vater sêre.
waz sol diu rede mêre?
im tete der künec rîch
solch botschaft heimlich,
daz er zehant
nâch dem abte sant.
er enruocht, wer im sîn gunde,
er sazt den abt von admunde
wider zuo den amten beiden,
dâ er vor von was gescheiden.
swie sêr ez halt beswârt
den herzogen meinhart
unde ob ez ungern
saehen die lânthern,
des enaht er harte kleine.
was er vor unreine,
des was nû michels mê;
er wart vil wirs denn ê.
her volcmâr unde der klôsterman
heten nû getân,
als noch ist gewonlich,
daz man munze jaerlich
verkêrt unde die pfenninge;
von dem selben dinge
heten sich bereit gar
her jacob unde her volcmâr.
unde dô daz allez kom ze hûf,
daz si die pfenninc wurfen ûf
unde daz gewert het ir ganc
wol sehs wochen lânc,
nû het ouch der abt
diu amt wider behabt
unde tete daz ze gevaeren
den selben burgaeren,
daz er die pfenninge verbôt
bî des lîbes nôt:
swer die wolt niht lîden,
der solde daz vermîden,
daz man ze deheiner stunde
der pfenninge vunde
in sîner gewalt
über zwelf gezalt,
unde swer sich des niht behuot,
dem naeme man lîp unde guot.
sîn vröudikeit den abt lêrte,
daz er die munze verkêrte
nâch sîn selbes willen.
er lie sich niht bevillen,
swâ er mohte beswâren
den von seckou unde hern volcmâren,
des tete er in mê,
denn si im taeten ê.
ouch tete dem bischolf zorn,
daz er sô schier het verlorn
die houbtmanschaft unde den gewalt,
diu im vor niulich was bezalt.
sus wart des hazzens under in
von tac ze tag ie mê, niht mîn.
unde vil kurzlich darnâch
dem von admunt geschach
ein grôzer widerdriez.
ein kneht hiez durinc von griez,
der het des abtes bruodertohter-
mit wie getânen sachen mocht er
sîn gewesen in vriuntschaft
einem pfaffen mit geswîschaft!-
dâ von der selbe durinc
über allez des abtes dinc
datze gretze gewaltic wart.
mit triwen er daz bewart
darnâch manic stunde.
nû gewan der abt von admunde
gegen durinc einen zorn
unde jach, er het verlorn
an der munze des jâres.
arcwâns unde vâres
Durinc sich versach,
wand der abt zim sprach,
daz er sich bereit dâr zuo,
er wolde des morgens vruo
mit im reiten, sô ez tagt.
nû wart durinc gesagt,
daz er zuo im selben saehe,
der abt in vancnuss unde smaehe
niemer erlieze.
nû was durinc von grieze
burcgrâf datz gallensteine.
dâhin kêrt er niht seine
unde enpôt sider
dem abt von admunt herwider,
er wolt ze gallensteine bîten
zuo sô lângen zîten,
daz er gewis wurd gemacht,
daz er belibe ungeswacht
unrehtes unde gewaltes vrî.
ouch enpôt er im dâ bî,
wold er sich lâzen gezemen
sîn reitung guotlichen nemen,
der wold er in verrihten schône;
aber nâch sô swachen lône,
als im waere bezalt
nâch sînem dienste manicvalt,
wold er haben in huot
sîn lîp unde sîn guot.
daz geschach ouch ninder baz,
denn ûf der burge, dâ er saz.
dô dem abt diu maere kômen
unde daz er het vernomen
Duringes zorn,
dô vorht er hân verlorn,
des er ze haben pflac,
daz ûf gallensteine lac.
des was ein solich guot,
daz den abt niht sô sêr muot
sam der grôzen sorgen burde,
daz der herzog inne wurde
des kreftigen guotes.
überladen unmuotes
wart des tiuvels kappelân,
nieman mohte gehân
mit im deheine stift,
sîn gesehen ein vergift
tugenthaften liuten was.
wunder was, daz er genas,
dô er des hûses verlust gefriesch.
rât er allenthalben iesch,
swâ er sich triwen hin versach,
wider die er offenliche jach:
 <wirt der hêrre ruodolf,
der salzpurgaere bischolf,
des hûses verlust inne,
daz kumt mir zunminne:
er ist mir sô gehaz,
daz er sichz laet kosten baz,
denn daz hûs wert ist,
mac er vinden den list,
dâmit er duringen
von dem hûs mac bringen,
er tuot mirz ze schaden .>
sîn herz was überladen
maneger hant gedanc.
nû riet im überlânc
her ortolf vom spital,
der hete zuo dem mâl
in geheim allez sîn dinc,
unde von prilep her îrinc:
 <wir râten iu, her, daz,
daz ir allen haz
unde iwern sît hôchvertigen
ze disen zîten lâzet ligen.
welt ir unsers râtes ruochen,
sô sult ir versuochen
von seckou an den bischolf:
dem von salzpurc, hern ruodolf,
ist er ouch niht gar holt,
unde swie der bischolf liupolt
mit iu ze diser zît
hinz gallensteine rît,
der mac iu duringen
in rehten wec bringen
unde ander nieman mêre .>
 <nû gebt mir die êre,
wie ich sîn mug bekomen,
wand ir habt wol vernomen,
wie ez zwischen uns ist gelegen,
wand wir lânge hân verphlegen
geheime unde geselleschaft,
unde deheiner slahte vriuntschaft
ich mich hinz im versan>.
 <lât uns mit im umb gân>,
sprâchen dise zwêne dô.
des was nâch ungenâden vrô
der abt . er bât dise zwên,
daz si geruochten gên
zuo dem von seckou.
alrêrst in gerou
alles, daz er ie
wider in begie.
her îrinc unde her ortolf
giengen zuo dem bischolf
des morgens vil vruo.
si legten dâr zuo
alle ir sinne,
daz si ir beider unminne
braehten ze suon.
wie si des pflâgen ze tuon,
sold ich iu daz entsliezen,
des möht iuch lîht verdriezen
unde durch die leng betrâgen,
wand ez lânc waer ze sagen,
wie der bischolf was an gehabt,
daz er mit dem abt
kom ze suone wider.
dô si gelegten nider
zwischen in allez daz,
daz unminne unde haz
geprüefet unde gemachet het,
dô kom an der stet
zdem bischolf vriuntlich
der abt heinrich
in sîn herberg gegangen;
dâ wart er baz enphangen,
wand ez was selten mê geschehen,
daz der abt waere gesehen
in des bischolfs hûs gegân.
der abt klagen began
dem bischolfe sîn swaere,
wie im geschehen waere
von durinc von griez;
der abt des niht enliez,
er sagte im besunder,
durch ein unbillich wunder
wie durinc waer betrogen
unde wie man im het gelogen
unde geseit solhe maere,
des er gar unschuldic waere:
 <ich weiz den kneht sô getriu,
sprach der abt, bring ich iu
hinz gallenstein mit mir,
daz ir in habt schier
brâht von lasterbaerem muot.
jâ klage ich daz guot
noch daz hûs sô sêre,
als daz er sîn êre
dârumbe möht verliesen.
wie möht ich daz verkiesen,
vlür er sîn wirdikeit,
darûf ich hân geleit
mîn tac sô vil triwen?
daz möht mich niemer volriwen,
solt daz werden verlorn>.
nû het wol gesworn
der bischolf liupolt,
er waer dem man sô holt,
als er dô verjach;
daz aber diu rede geschach,
die im der abt dô seit,
mit listen unde mit gunterveit,
dâfür erz niht enhet.
dâ von er der bet,
der der abt an in gert,
guotlichen wart gewert
unde reit mit im sâ zestunt
gegen admunt,
darnâch hinz sant gallen.
mit swiu der abt mocht gevallen
dem bischolf underwegen,
dâmit hiez er sîn pflegen
schôn an allen dingen.
nû enpôt man duringen,
daz er herab kaeme
unde zuo geleite naeme,
swen sô er wolt.
den bischolf liupolt
nam er zuo geleit,
dô im wart geseit,
daz er dâ waere.
der was im ouch êrbaere.
über daz geleit
hantvest unde sicherheit
muoste man duringen
an sîn gewarheit bringen
unde ûf daz hûs senden,
ê er herab wolt wenden.
dô der bischolf daz erhôrt,
daz man des abtes wort
niht wol getrûwen mohte,
dô tete er ouch, daz im tohte.
er begunde darnâch streben,
daz im der abt solde geben
sîn hantveste.
Durinc wol weste
des abtes untriwe grôz,
unde enpôt ez ouch blôz
dem bischolfe liupolt,
daz er sich bewâren solt,
sô er beste kunde,
gen dem abte von admunde.
swie getân gewisheit
dem abte wart ûf geleit,
die tete er an der wîle
unde pflac ot grôzer île,
daz man daz dinc volfuorte,
wand in diu sorge ruorte,
die er ûf den von salzpurc het.
dô man duringen tete
gewisheit über daz geleit,
zehant er herab reit.
Cccxciii . dô daz was ergangen,
nie man wart baz enphangen,
denn durinc von dem abte wart.
 <waran hân ich dich ie beswârt,
lieber mîn geswî?
des lâz mich niht vrî,
du sagest mirz enzît .>
 <ich sag iu, wie ez lît,
her bischolf liupolt.
mîn her der abt wolt
mich âne schulde gevangen hân:
daz sol er mich wizzen lâzen,
mit wiu ich daz verdienet hab .>
 <
Durinc, tuo dich der rede ab,
wand ich bin sîn unschuldic.
nû was ich doch vlîzic
alle mîne tac gewesen,
swaz ich êrn ûf dich mocht gelesen,
unde tuon ez noch gern,
ganstu mir der êrn,
daz ich ez noch sol tuon .>
daz zwischen in suon
ân vergwissen waer geschehen,
daz hiet der abt gerne gesehen,
dârumb sîn rede was sô guot.
nû was sô vorhtic unde sô gemuot
Durinc, daz er des niht entet,
wand er des abtes kunde het;
dâ von riet im sîn sin,
daz er sich niht liez an in.
sold ich ez schrîben sunderlich,
wie sich der abt heinrich
verrihte mit dem griezaere,
daz wurd ze lânc an dem maere,
dâ von sul wir sîn enpern;
doch sag ich iu den kern:
ez wart alsô gescheiden
zwischen in beiden,
daz der von admunde solt
setzen den bischolf liupolt
ze burgel duringen,
daz er an allen dingen
unbeswârt solt von im belîben,
ouch muoste man dâ verschrîben,
daz den abt solt gezemen
redlich reitunge nemen
von dem griezaere.
unde ob dehein kriec darunder,
der wurd alsô gemacht sleht,
daz der abt daz reht
vor dem bischolf von im naeme,
unde ob halt der griezaer kaeme
gen dem herzogen in dehein schulde,
des sold im der abt hulde
genzlichen gewinnen.
swie vil si pflâgen sinnen
unde swie sêr man des mannes huot,
daz dûht den abt allez guot,
daz ot er kaeme in die klûs
ze gallensteine in daz hûs.
mit swie getânen sachen
man daz staet mocht gemachen,
vergwissen unde vervesten
mit guoten hantvesten,
unde swie die haben wolt
der bischolf liupolt,
die wurden im gegeben
ân allez widerstreben.
dô ez alsô versliht wart,
dô kêrte wider an der vart
der bischolf gegen lîbnitze.
nû gestuont ditze
niht envollen ein jâr,
daz duringen wart war
der kunftige smerze,
den im sîn herze
wîssagte staeticlich
von dem abt heinrich.
Cccxciv . nû hôret, wie der tobt.
allez daz er het gelobt,
daz was nû allez enwiht.
er hiez die sînen algeriht
hinz rôtenmanne gâhen
unde hiez durinc vâhen
in der selben stat
unde hiez in als drât
ze strechou vüeren hin.
in einen boien sluoc man in.
wie lâng er dâ laege
unde waz er kummers pflaege,
des wil ich hie gedagen,
wand ez geschiht mir ze sagen,
sô wir mit den maeren kômen,
wie der abt hab end genomen
unde wie er darnâch warp,
daz er sô unrehte starp.
doch hôret, wie ez nû ergie
unde wie erz an vie.
dô der bischolf liupolt hôrt,
daz der abt het zestôrt
sîn wârheit unde sîn triwe
unde die brief alsô niwe,
dô huop sich zwischen in nôt.
der bischolf widerbôt
dem abte von admunde.
darnâch in kurzer stunde
kômen si bêde
mit einander ze rede
vor dem herzogen albreht.
 <hêrre, tuot mir daz reht,
ob ir dem reht ie wurdet holt>,
sprach der bischolf liupolt,
 <hinz iwerm lântschrîbaer, dem abt!
ob ir sîn niht gehôret habt.
wes ich gegen im gich,
sô hôret, hêrre, mich:
er kund sîn triwe niht verkoufen.
er muoste ouch mich bestroufen
mit im mîner triwen.
daz mac mich niemer volriwen,
ez tuo denne iwer gnâde,
daz mîn laster unde mîn schade
iwern triwen sî geklagt .>
dem herzogen er sagt
von êrste, wie ez was ergangen;
wie ez der abt het an gevangen,
des versweic er im niht.
 <vind ich, hêrre, niht geriht,
sô wizzet vürwâr,
daz ich ez dâhin spar,
daz mir gerihte widervert.
swaz halt mir wirt beschert
ungemaches dâ von,
ich wilz den bâbest wizzen lâzen>.
dô sprach der abt heinrich
vil hôchverticlich:
 <swen wir vür den bâbest komen,
sô wirt mîn red als schier vernomen
als eines bischolfes .>
 <iwers unreinen wolfes?!>
sprach der bischolf liupolt,
 <sô wurd ich mir niemer holt.
sold iuch rehten helleraben
diu pfafheit neben mîn haben,
sô müest mich iemer riwen.
von êren unde von triwen
wil ich iuch vor dem bâbest bringen
mit wârhaften dingen
unde mit iur selbs hantvesten .>
der herzog zuo dem lesten
begund den kriec scheiden
zwischen in beiden,
wand er ungern von in hôrt
sô hezliche wort,
als si dô bêde heten.
der bischolf kûme wart erbeten,
swâ sich der abt het überzogen,
daz er des den herzogen
liez wesen bezzeraere.
nû hân ich iu diu maere
gesaget genzlich,
warumb der abt heinrich
unde der bischolf liupolt
nie wurden an einander holt.
Cccxcv . nû kom wir, dâ wirz vor liezen.
der herzog wolde geniezen
gegen dem abt-
als ir wol gehôrt habt,
waz im ze helfe vüeren wolt
von seckou bischolf liupolt-
daz im der abt vüert darnâch.
daz widerret er unde sprach:
 <hêrre, tuot iuch der bet ab,
daz ich iu nâch der hab,
die mîn goteshûs hât,
iht diene; wand ez stât
zwischen uns ungelîch>,
sprach der abt heinrich:
 <ich muoz âbent unde morgen
wol driu hundert mensch besorgen,
den ich deheinen tac
nihtes entwîchen mac,
ob ich mit êren wil leben.
wil denn der bischolf iht geben,
daz tuot er, ob er wil,
wande im dehein zil
ist gestact dâr zuo:
ez sî spât oder vruo,
swenn er gezzen hât,
sô sint si alle sat
die munich unde die nunnen sîn>.
 <ez ist wol schîn>,
sprâchen aber die hêrren,
 <er zert ez wol nâch êren,
swaz sîn goteshûs hât guotes:
daz im mîn her sî holdes muotes,
daz kan er dienen wol .>
 <hêrre, habt vür vol,>
sprach aber der abt,
 <sît ez mich alle habt
sô hôhe gewegen hiute,
ich wil iu werlicher liute
hundert man dâher bringen,
die iuch an deheinen dingen
des iwern nihtes kosten .>
 <ir sît mir wol enprosten>,
sprach der herzog albreht;
 <ir hêrren von stîre, seht,
wie ir mir helfen welt .>
 <hêrre, ûf mich zelt
bereiter liute sechzic man>,
sprach hêrre hertnît sân
der wildoniaere.
dô sprâchen die stubenbergaere:
 <wir vüeren iu besundert
bereiter liut zwei hundert,
die nemt von uns verguot .>
des danct in der wolgemuot.
herzog albreht der unverzagt
die pettouwaere dô vrâgt,
wes er gewarten solt von in.
die lobten im ze vüeren hin
hundert man beide-
ez was in dem êrsten leide,
daz ir vater was erstorben.
nâch dienste wart dô geworben
an die brüeder kecke,
die dâ hiezen von stadecke,
hern hertnîden unde hern liutolten;
die jâhen, daz si vüeren wolten
vunfzic man werlich.
des danct in der von ôsterrîch.
ze vüeren lobt im dô aleine
her otte von liehtensteine
sechzic man wol bereit,
des wart im grôzer danc geseit.
von emerberc her perhtolt
jach, daz er vüeren wolt
hundert man oder mêre,
wand er datz ungern grôz êre
von dem herzogen inne het.
darnâch gienc diu bet
an die minnern dienstman,
den dâ niht ist undertân
sô vil êren unde gewalt,
als die ich vor hân bezalt,
unde sint in doch etelich
an der geburde wol gelîch.
ich getrûw ir bescheidenheit,
ez sî in niht leit,
ob ich si hie nenne,
swaz ich ir erkenne:
die schenken unde die nîpergaere
von perneck unde wilthûsaere,
von marchpurg unde von tiufenbach,
swaz man der hêrren sach,
die lobten al datz wienen
nâch iren staten dienen.
ez waer niun ein arbeit,
ob ich iu nû seit
unde si sunder nande,
die dâ gehôrent zuo dem lânde
unde die dâ burcgrâven heizen,
waz die ûz dises lândes kreizen
dem vürsten ze dienste brâhten.
ouch hiez der herzog ahten
den abt zuo dem mâl
mit den steten über al,
als si sîn wolden geniezen,
daz si bereite liute liezen
gen den ungern hinz ôsterrîch.
daz gebôt man in ouch vesticlich.
dô daz zend was komen,
meniclich dô nâmen
urloup heim ze varn.
wie die von ôsterrîch gebârn
mit helfe gegen des lândes hern,
daz seite ich iu gern,
waer ez mir baz kunt.
darnâch in kurzer stunt,
dô die hêrren kômen her ze lânde,
der herzoge nâch in sande
unde mande si ir triwen,
daz si sich liezen riwen,
daz sich die unger drât
heten gehebt von der stat
unde vüeren im gewalticlich
in daz lânt ze ôsterrîch
ze schaden unde ze haz,
daz si sich dester baz
vorderten hinz wienen.
daz wold er umb si dienen.
nû was niht anders daran,
die hêrren unde ir man
wurden bereit,
dô ez in wart geseit;
daz was vor sunnewenden.
der abt begunde senden
zuo den hêrren über al,
daz si niht lenger naemen twâl,
si vüeren gegen ôsterrîch.
nû samten si sich gelîch
zuo einander alle
unde vuoren ûz mit schalle
über den semernic.
vrôlichen blic
der herzog an sich nam,
dô daz her von stîre kam,
wand man der unger her nû sach
nâhen bî der lîtach
ûf dem gevilde ligen.
ez beleip unverswigen
dem herzogen ir geverte.
wie er sich ir erwerte,
darûf begund er sorgen
âbent unde morgen.
des was ein teil nôt,
wand man im enpôt
michel vreise
von der unger reise.
wunder man ouch seite
von der leng unde breite
ires hers anschou.
vür ungerisch haslou
die unger teten kêr
gegen ôsterrîche her.
dô si kômen an die wît,
an der selben zît
der künec den tiutschen ze haz
Rôrou besaz
unde lac dâvor unlânc.
die selben liut er des betwanc,
daz si im teten sicherheit
mit ir triu unde mit ir eit,
ob er vüer her nider
gegen ungern wider
unverriht mit dem herzogen,
daz si im unbetrogen
gaeben âne pûs
Rôrou daz hûs.
dô zogte der künec darnâch
zwischen brucke unde vischach
ûf einen berc wît erkant,
der ist der kunigsperc genant.
darûf daz her lac
unz an den vunften tac,
unde die wîle si dâ lâgen,
grôzer nôt si dô pflâgen
mit roube unde mit brande
über al in dem lânde.
den künec man dô lêrte,
daz er zder swechent kêrte
unde al die wîl dâ laege,
unde er des urliugs pflaege,
wand swenn er wolde drât
hinz wienen vür die stat
gâhen mit îlen,
daz geschaehe in zwein mîlen.
als man den künec hiez,
mit dem her er sich nider liez
bî swechent dem pflûm.
si muosten haben rûm
wîten unde niht enge,
ein raste nâch der lenge
unde ein mîle nâch der breite.
ob ir geverte iemen seite
oder hinz wienen enpôt,
des waer gewesen unnôt,
wand man in ôsterrîch
ir kunft schedlich
teglichen bevant
bî manegem grôzen brant,
der michel was unde ungehiwer.
daz kreftige viwer
begunde trîben ouch
die vanken unde den rouch
unz hinz wienen an die mûr.
solher nâchgebûr
sold ein ieglicher man
gerne rât hân.
Cccxcvi . nû het der herzog albreht
zuo gesinde einen kneht,
der was sô seltsaeme,
daz er den hern was genaeme
umb sîn vuore baltlich,
wand er im alle gemlich
niht liez entslîfen.
dâr zuo kund er pfîfen.
die wîle der künec andrê
datz wienen was gewesen ê,
dô het er in wol erkant.
nâch der selben kund er rant
under daz her,
dâ er mit kostlicher zer
die unger ligen sach
under maneger hutten dach.
zehant begund er gên
vür den künec andrên.
der gruozt in guotlich.
ein gewant kostlich
mit gesmîde wol beslagen
hiez er im dar tragen.
noch baz mêrt er sîn hab,
wand er im dô gap
einen meidem unde zehen pfunt
unde behabt in dâ unz an die stunt,
unz daz daz her mitalle
des âbends kom mit schalle,
die des tags wârn ûz geriten.
Gemperlîn begunde bitten,
daz er im urlaebe
daz her ze schouwen gaebe;
des was der künec bereit.
er gap im ze geleit
ein ungerischen grâven,
der muoste mit im draven,
unz er unger unde valben
gesach allenthalben
unde daz her von êrst hinz orte.
swaz er dô sach unde hôrte,
daz merct er vil eben.
swaz im der künec het gegeben,
des gnâdet er im sêre.
nâch sîner sinne êre
Gemperlîn den künec bât,
daz er hinz wienen in die stat
in beleiten hiez.
der künec des niht enliez,
er bât den grâven yban,
daz er sich naeme an
daz selbe geleit.
der was im des bereit,
daz er in âne schaden brâht
hinz wienen, dar er het gedâht.
unde dô gemperlîn kom dar,
dô nam er vil eben war,
daz er sach stên
vor dem herzogen den,
der vor dem vürsten sprach,
daz ez des kunigs bot ensach,
künec andrê der waere
von venedien ein krâmaere;
des selben oeden gouch
spot dô gemperl ouch.
dô er ze hove gienc,
der herzog in enphie
unde die hêrren alle besunder,
si nam des michel wunder,
von wann im waere gesant
daz sô rîche gewant;
si vrâgten in der maere,
wâ er gewesen waere.
 <gewesen?> sprach gemperlîn,
 <swelch swâbe nû enwil arm sîn,
der wil ot daz gerne tuon!
ez hât der krâmaerinne suon,
daz wil ich iu vürwâr sagen,
bî der swechent ûf geslagen
die allerrîchsten krâm,
von der ich ie vernam.
vil lieber herzog albreht,
nû versuochet unde speht,
ob ir den list mugt ervinden,
daz wir den krâmaer überwinden,
unde wirt des krâm von uns zestôrt,
sô sî wir des unbetôrt,
mac uns sô wol gelingen,
daz wir her zwienen bringen
die krâm unde den krâmaere,
wir büezen all unser swaere
unde haben sîn vrum unde êre .>
sus wart gespot sêre
ze hôrn etlichen swâben,
die vor mit red vür gâben,
des kunigs hôhste mâge waeren
geboren von krâmaeren,
unde ander spotrede vil,
der si zuo dem selben zil
sô sêre wurden widertriben,
daz ez waer bezzer vor beliben.
Gemperlîn hôrt man verjehen,
swaz er dort het gesehen
in der unger her:
wie gar mit kostlicher zer
dort lac ûf dem plân
manic ungerischer spân;
unde swes der herzog vrâgt,
daz wart im allez gesagt
hinz ende von orte.
dô man des genuoc gehôrte,
nû wâren si ouch komen,
als ir vor habt vernomen,
die der vürst het besant
von stîre dem lânt,
unde ouch die von ôsterrîche.
Albreht der vürste lobes rîche
minniclich si enphie,
unde dô daz ergie,
dô herbergt man si drât.
kûme man erbât
datze wienen die burgaere,
swaz der hôhen hêrren waere,
daz man die in der stat liez;
swaz aber ir gesinde hiez,
die wurden des verzigen,
wand si muosten ligen
vor der stat allenthalben,
dâ die unger unde die valben
emziclich hin randen
unde sô sêre branden,
daz daz selbe tiwer
unde der rouch ungehiwer
datz wienen in die stat gienc,
alsô daz man dâ von enphie
grôzen ungemach.
ich waen nie leider geschach
dem herzogen albrehten,
daz er niht solde vehten
mit der verwâzen diet,
die die wiennaer schiet
unde den vürsten von der êr,
wande man niemêr
het gehôrt sagen,
daz bî deheinen tagen,
swenne die wiennaere
unde des lândes vürste waere
mit einander sô vereint,
daz er si mit triwen meint
unde si herwider in,
daz ie kaem dâhin
dehein vînt sô nâhen.
daz muost dem vürsten versmâhen,
daz man si dâ muoste sehen,
daz vor niemêr was geschehen.
daz hiet er gerne gerochen,
als ich ê hân gesprochen,
hiet man im sîn gewolt volgen.
den er dâ was erbolgen,
dâ hiet er gerne mit gestriten,
dô begunde man in bitten,
datz er witze wielte
unde sich dâmit enthielte,
wand man daz wol aht,
daz des herzogen maht
was mê denn halp dâ niht.
diu leide zuoversiht,
die man zuo der selben stet
zuo den leiden vînden het,
diu lêrt die hêrren sorgen
âbent unde morgen
umb ir selber veste,
die man sô kranc weste,
daz si niht lânc möhten getûren
vor den leiden nâchgebûren,
die dâ lâgen in dem lânde.
dârumb ie der hêrre sande
daz best, daz er het in dem her
hin heim ze hûswer.
daz wart zuo der stunt
ze wizzen unde kunt
dem herzogen gemacht,
daz im vor leid erkracht
in sîner brust daz herze,
daz sô schedlicher smerze
in sînem lânde sold ergên
unde er daz niht möht understên.
doch gebârt er vrôlich
unde tete ninder dem gelîch,
daz er trüeg leides burde:
daz iemen zaghaft wurde
von solher geschiht,
des enwold er niht.
durch schoun er dick ûz reit,
wie man die sîn her jeit
unde si si wider hin.
der unger verlust unde gewin
wac nâhen gelîch:
si nâmen teglich
solhen schaden an liuten,
daz nieman mocht bediuten
eigenlich die zal
der veigen unger val.
ouch giengen die vrouwen
dicke durch schouwen
ûf die hôhen turn,
welhe dâ verlurn
oder welhe dâ gewunnen.
herzog albreht der versunnen
der trahte darnâch sêre,
ob er dehein unêre
den ungern erbieten möhte:
ob im diu stat inder töhte,
dâ er in mit sîner maht
möhte bî der nacht
mit etlicher kerge
gerenn in die herberge,
des goumten sîn spehaere.
dô erfuorens im diu maere,
daz die unger vruot
pflâgen grôzer huot
mit warte unde mit schiltwache
wand si ûf die selben sache
heten grôze vorht,
daz mans alsus iht entworht,
dâvor huoten si sich
vaste unde wîslich.
Cccxcvii . dô si des gephlâgen
unde in dem lânt gelâgen
wol sehs wochen oder baz,
nû erfunden die unger daz,
daz den bischolf von gran
vür einen wîsen man
heten die tiutschen dâ
unde den bischolf von golitschâ.
nâch ir gewonlichen siten
eins tages si vür wienen riten
unde sanden vil drât
ein boten in die stat.
ich hôrt, der selbe bote waere
ein bruoder der wilhalmaere,
der vil wol reden kunde.
si enphulhen im an der stunde,
daz erz heimlich taete
unde die bischolf bêde baete,
den von pazzouwe
unde bischolf liupolt von seckouwe,
daz si her ûz kaemen
unde ir rede vernaemen,
waz si mit in bêden
heten ze reden.
si enputen in mêre,
daz si lîbs unde êre
heten ganze sicherheit,
ûf ir pfeflicheit,
unde al die zuo der wîle
her ûz durch kurzwîle
zuo in rîten wolden,
daz die selben ouch haben solden
den selben vrid unde suon.
waz solden die hêrren tuon,
die ich vor hân genant?
diu botschaft, diu in was gesant,
mit der sach man si rîten
ze hove an den zîten
unde teten an der stunt
dem herzogen kunt
alliu diu maere,
waz in enpoten waere.
des was der vürste vrô.
die hêrren hiez er beide dô
an den selben zîten
zuo den ungern rîten;
eine grôze gumpanî
der vürst ûz sîner messenî
hiez disen zweien pfaffen
den marschalc ze schaffen.
durch ein geuden daz geschach,
daz man hie vor ouch sach,
daz dise bischolf vruot
heten ouch êr unde guot
in stîre unde in ôsterrîch.
die zwêne hêrren snelliclich
ûz ze velde kêrten.
ir sinne dô lêrten
den von golitschâ unde von gran,
dâ si über den plân
ir zweier banier sâhen wegen,
daz si in riten enkegen.
dô si zuo einander riten,
dô wart mit hôchvertigen siten
zwischen in vieren
ein grôzez salutieren.
dise hêrren viere-
die andern alle schiere
muosten halten hin dan-
dô wart manic vrâgen getân.
die unger bâten in sagen,
wie lâng der herzog wolt vertragen,
daz si im laegen in dem lânde
mit roube unde mit brande.
die tiutschen des an den stunden
vil wol antwurten kunden
unde jâhen: < wir haben gehôrt
ein altez sprichwort:
nie dehein man sô eben gesaz,
im gebreste etwaz,
unde als die wîsen noch wellen,
sô sol er imz ze unheil zellen,
dem solch gemach ist beschert,
daz im niemer widervert
dehein ungemüete.
ditze lândes güete
ist dehein lânt gelîch
unde heizet dâ von ôsterrîch,
daz ez iuch wol berâten möht,
ob halt iur hêrre mit im braeht
drî kunige her
als mehtic als er,
daz lânt waer dennoch unverdorben.
er hât ouch noch niht erworben
in des urliuges zil
sînes vrums sô vil,
wir mugenz noch wol verklagen.
der herzog in sô vil tagen,
dô er in ungern lac
unde urliuges dâ pflac,
sînes vrums vil mêre
schuof unde sîner êre,
denn ir noch hie habt getân .>
 <ir hêrren, sagt an>,
der tiutschen einer sprach,
 <wâ diu êr ie geschach
iwern ungerischen grâlen,
daz si zuo zwein mâlen
gevarn sîn gewalticlich
her in ôsterrîch?
zwâr, daz ist nie geschehen:
sô hât man gesehen
mîn hêrren den herzogen
gewalticlichen zogen
hinz ungern, geloubet mir,
in einem jâre zwir,
daz sîn gewaltige hant
gewan in ungerlânt
wol vunfzehen veste,
die man ahte vür die beste,
die zuo den zîten
nâhen oder wîten
het der grâve yban
unde die im wâren undertân;
sô sint die vest noch lîht gezalt,
die der unger künec mit gewalt
in ôsterrîche hât gewunnen .>
nû was ouch niht zerunnen
Cccxcviii . den ungern an dem zil,
spaeher geudrede vil
gegen einander si begiengen.
nû hôret, wie ez an viengen
die bischolf alle viere
vereinten sich schiere
unde wurden vil drât
klagend ir missetât
unde wurden under in enein,
si waeren gar ze sein
pfeflich amt ze begên:
 <wir solden wol understên
sô getâne missetât,
als hie vruo unde spât
leider wirt begangen .>
 <daz habt ir unger an gevangen>,
sprach der von pazzouwe
unde der bischolf von seckouwe.
dô sprach der von gran:
 <herr, iu sî daz kunt getân,
daz dehein künec wirt
mit krôn unde mit zepter geziert
den ungern ze hêrren,
er swer ê ze mêren
ungerischez ertrîch
unde daz er trahte vlîziclich,
swâ unser vrouwen lânt
sî ze vremder hant
indert bekomen,
daz dem daz werd benomen
unde dem rîche in brâht.
des hânt die unger gedâht,
swâ dem herzogen ist sô gelungen,
daz er uns an hât betwungen
unsers lândes eigenschaft,
daz er daz durch geselleschaft
unsers niwen hêrren
unde dem lânde zêren
geruoche wider geben.
wil aber er des widerstreben,
daz ist al der diete leit .>
 <nû saget mir die wârheit,>
sprach der bischolf liupolt,
 <ob er daz wider geben solt,
daz in ze gewinnen an
dem grâven yban
kûme der erbât,
der dâ an kuniges stat
datze ungern saz.
grâf yban sich vergaz
gegen im sô sêre,
möht er im lîp unde êre,
dâr zuo al sîn hab
haben gebrochen ab,
daz waer dem künec liep gewesen.
welt ir des brieve lesen,
die zeig wir iu, ob ir welt .>
 <als wir uns hie haben geselt>,
der von grolitschâ sprach,
 <sô sul wir trahten darnâch,
daz von uns ze disen stunden
etwaz werd erfunden,
dâ wir die vürsten mit versüen.
daz wir uns darunder,
daz ist unser pfaffenreht .>
 <ir hêrren, dâ von seht>,
sprâchen die ungerischen pfaffen,
 <ob wir iht mugen geschaffen,
dâmit wirz bringen ze guot,
daz der unschuldigen kristen bluot
iht werd vergozzen sô vil .>
dô sprâchen an dem zil
die tiutschen bischolf beide:
 <die wîle uns ze leide
mit sînem her wît
der künec in dem lânde lît,
sô mac ze deheinen teidingen
den herzogen nieman bringen,
sô ernsthaft ist der man .>
dô sprach der von gran:
 <ir hêrren, ob ez iu behag,
sô kômen morgen an dem tag
dâher wider alle vier,
die wîle sul wir
die sache überreden
zwischen den vürsten bêden .>
daz lobten si mit triwen sâ.
lieplich schieden si sich dâ:
ieglicher begunde jehen,
im waere guotlich geschehen,
daz er den andern het erkant.
dô si sich schieden zehant,
dô gienc ez entwer,
die unger hin, die tiutschen her,
zetal die unger riten,
mit staeticlichen siten
sach man die bischolf zogen
hinz wienen zdem herzogen
von stîre unde von ôsterrîch.
si sagten im sunderlich,
waz dâ was ergangen;
wie von dem künec enphangen
wurden sîne kappelân
von golitschâ unde von gran,
daz wirt wol vernomen,
sô si wider komen.
die nacht heten si gemach.
ob aber dehein heimlich sprâch
ietwederthalp ergie,
daz wizzen wol die,
die den rât heten gesworn.
dô diu nacht was verlorn
unde der ander tac erschein,
balde unde niht sein
ein bote kom gerant
von den bischolfen ûz ungerlânt
ze disen hêrren zwein.
des die wârn enein
des vordern tages worden,
daz nâch getriulichem orden
von in umb vride wurd geworben,
des was an in niht verdorben,
si hetenz dâr zuo brâht
gen aller der unger maht
unde gegen dem künec andrên,
daz ez in vrid solt stên
ze ganzen tagen ehten.
ob si den herzogen braehten
von ôsterrîch daran,
daz er den vrid wolt hân,
daz solden si im machen kunt
bî disem boten an der stunt,
sô kaem her zwienen in die stat
von ungern des kunigs rât
unde naeme den eit
über des vrides staetikeit.
die selben botschaft dô holt
von seckou bischolf liupolt
dem vürsten von ôsterrîch:
der besprach sich vlîziclich
unde suochte rât sâ zestet
datz den wîsen, die er het.
waz solden die tuon?
nâch vride unde nâch suon
stuont aller ir gedanc.
dâ von der rât was unlânc,
wand si gehullen sîn gar,
daz man sande boten dar
unde den ungern sagte,
daz diu red behagte
unde daz si staete solt belîben.
vrides brieve hiez man schrîben
unde sande die hin nider;
solch solde man her wider
vridebrieve senden.
einen boten behenden
zden ungern man sant
mit disem boten zehant.
Cccxcix . dô die boten bêde kômen
unde die unger vernâmen
den ganzen vride staeten,
nû hôret, waz si taeten.
si welten vil schiere
hôher grâven viere
ûz allen den, die dâ lâgen
unde des kunigs rât pflâgen;
die solden an den zîten
mit den bischolfen rîten
hinz wienen unde besehen,
ob ein suon möht geschehen
zwischen den vürsten hêren.
dem herzogen zêren,
die sich dâ wolden lâzen schouwen
die herzoginne unde ir vrouwen,
die besten kleider strîchens an,
diu si mohten gehân,
über die hiute râmvar.
alles harnasches bar
vuoren si dâhin,
wand man sagt daz wol in,
daz der herzog waere
sô staet unde sô êrbaere,
sô endehaft unde sô getriu,
ob der her noch waeren driu
unde daz diu möhten allesamt
von im werden verdamt,
des vrum wold er ê gern
entwesen unde enpern,
ê er gewunne teil
an deheiner untriun meil.
des was man von im gewis.
ûf den trôst vuoren dis
sicher unde vrîlich
in des hof von ôsterrîch.
dô si ze wienen kômen nâhen,
nû begunden gegen in gâhen
durch enphâhen ûf der vart
von pazzou bischolf wernhart
unde der bischolf liupolt
unde swer durch sîn zuht wolt
den ungern enkegen
unde si gastêr an legen,
der was vil genuoc.
manic grüezen kluoc
in latînischer sprach
zwischen in dô geschach,
als balde unde als schiere
die bischolf alle viere
zuo einander riten.
nîgen wart dô niht vermiten
gegen den an den stunden,
die latîn noch tiutsche kunden.
dô si sich gegruozten
unde dâ von gemuozten,
dô sach man die hêrren
gegen wienen kêren.
dâ enphie si minniclich
der herzog von ôsterrîch
die ungerischen gumpanî
von aller der messenî
schône wart enphangen.
dô daz was ergangen,
der rede si begunden,
sô si beste kunden.
als ich hân gesprochen ê,
von ungern künec andrê
vollen gewalt
sîn boten het bezalt
umb vride unde umb suon
ze lâzen unde ze tuon:
swaz si taeten daran,
daz wold er gerne staete hân.
dâ von slûnt sîn dester baz.
einhalp an dem râte saz
Albreht, der vürste wîs,
dem man an witzen gap den prîs,
bî im die hêrren alle gelîche
von stîre unde von ôsterrîche,
die dâ witze kunden pflegen.
nû sâzen enhalp her enkegen
manic ungerischer man
bî dem bischolfe von gran.
dô si gesâzen dâ,
dô erwelten si sâ
zwischen in ze rednaere
zwêne hêrren êrbaere,
der ein was bischolf liupolt
unde von salzpurc bruoder perhtolt,
der ze mârberc meister was.
der herzoge las
disen zwein in ir ôr
alle sîne sache vor.
die mêreten daz vil eben,
unde swaz in vür was gegeben,
daz teten si dâ zestunt
den ungern herwider kunt.
die enphiengen daz zuhticlich
unde gâben des vlîziclich
darüber antwurt,
an der man wol spurt,
daz si bî witzen beliben.
dô si daz al wîl getriben,
ze jungst kom ez daran,
daz des kunigs man
bî iren triwen lobten daz,
daz der künec ân underlâz
daz lânt solde rûmen
unde sich niht lenger sûmen
dem herzogen entladen
smaehe unde schaden,
den er het von im enphangen;
unde sô daz waer ergangen,
sô soldens als drât
der zweier vürsten rât
zuo einander komen
ûf ein velt, hân ich vernomen,
daz lît zwischen heinburc
unde der stat ze prespurc,
unde sich dâ niemer gescheiden,
ez wurde zwischen in beiden
erfunden etwaz,
dâmit der grôze haz
zwischen in naem ein ende.
mit munde unde mit hende
selp zwelift sîner hêrren
der herzog muoste mêren
des vrides staetikeit.
darüber swuor er einen eit.
dô daz ein ende het,
der herzog an der stet
hiez sich bereiten an den zîten,
die dâ solden rîten
mit den ungern zetal.
dô si sich heten über al
geurloubet wol,
allez daz man sol
erbieten solhen gesten,
des lie niht gebresten
Albreht, der vürste bewegen;
dô si genâmen den segen
unde bereit wârn,
die dâ mit in solden varn,
die wurden ouch bereit.
ir nam belîbent unverdeit:
von seckou bischolf liupolt
unde von kuonrinc her liutolt,
her stephan der mîssouwaere
unde der lânge kappellaere,
von telesprunn her pernolt
unde von emerberc her perhtolt ...
von pilichdorf her kuonrât,
dise niune bât
der herzog an den zîten
zdem künec von ungern rîten
unde nemen die bestaetigung
von andrên dem vürsten junc,
als gelobt was an dem teidinge.
 <got geb, daz uns wol gelinge
an der widervart>, maneger sprach,
 <daz dehein zôkel oder walach
den vride an uns brechen
unde sînen schaden rechen,
den er hie genomen hât .>
der herzog die unger bât
die hêrren bewarn,
die dâ hin nider solden varn.
die lobten daz getriulich;
doch vuorten die von ôsterrîch
wol tûsent werlicher man.
dâmit schieden si von dan
unde kêrten, dâ die unger lâgen.
schône, hôrt ich sagen,
enphie der künec siu.
daz tete er umbe diu,
wand im was nû wol gesagt,
wie der unverzagt
die sînen het gehandelt,
die wîle man wandelt
die sache datze wienen:
daz wold er hie verdienen
mit schônem antvange.
darnâch gestuont unlânge,
daz dem künec unverzeit
von êrste wart geseit,
wie ez dort ergangen was.
dô man im daz vor gelas,
dô het er deheinen strît,
er swuor den vrid unz ûf die zît,
als ez dort was geret,
er vuor ouch an der stet
ûz ôsterrîch dem lânt
ûf ungerischen sant.
die boten von ôsterrîch
vuoren snelliclich
gen wien mit sorgen grôz,
wand si vil sêr verdrôz
bî der velbischen diet.
ê der künec von dannen schiet,
den helden unverzeit
schuof er solch geleit
unde sô getâne wer,
daz si von dem her
sich êrlich mohten scheiden:
ein valb, ein unger, ein heiden
wurden mit in gesant,
die wâren sô erkant,
daz si die hêrren vruot
sicher lîbs unde guot
von dem her brâhten,
dâ si hin gedâhten.
des dritten tages darnâch,
hinz swem man sich versach,
daz er witzic waere,
ez waeren stîraere
oder von ôsterrîche,
die hiez der ellensrîche
zetal gen heinburc varn.
ich sag iu, wer si wârn:
von vrîsinc bischolf emich
unde von schounberc her heinrich,
der grâf von rabenswalt,
von liehtenstein der alt,
von stubenberc her vridrich
unde sîn bruoder heinrich,
Hertnît der wildoniaere
unde her hertnît der stadeckaere,
von buocheim her alber der kecke
unde her liutolt von stadecke,
her kuonrât von sumerouwe
unde her otte von haslouwe;
dar vuor ouch an der stunde
abt heinrich von admunde,
von lândenberc marschalc herman,
mit in vuor ouch dan
von walsê her eberhart
unde von schellenberc her markart.
mit disen sechzehen
vuorn ouch, hôrt ich jehen,
mit vrôlichem schalle
dise niune alle,
die vor dâ wârn gewesen.
sô wir ir aller nam lesen,
sô ist ir einer unde zweinzic unde vier.
als balde unde als schier
ir kunft was vernomen,
nû wâren ouch komen,
die der unger künec hât
genomen an sînen rât.
den helden edlen unde kurc
zwischen heinburg unde prespurc
was geslagen ûf daz velt
ein vil hêrlich gezelt,
darunder man si ligen.
ir namen werdent niht verswigen,
die dâ lâgen ûf dem plân:
der bischolf von gran,
bî im lac ouch dâ
der von golitschâ
unde der bischolf von rab,
dem man an witzen prîs gap,
unde der bischolf mathias,
der von sibenburgen was,
bischolf peter von vezprim
unde der bischolf von agrim;
einen bischolf man dâ vant,
von vunfkirchen genant,
von zeng bischolf andrê;
noch vant man dâ mê
von saders bischolf pfilippe,
der dem künec was sippe;
dar kom durch des kunigs gebot
Lazlâ via weiwot,
über walt der herzog,
unde grâf ambolt von tamepog
unde ein grâf, was lucas genant,
unde der grâve vlorant,
von sibenburgen grâf paulus
unde der grôze grâf dominicus;
dâ was der grâve amadê,
von trense meister mathê,
dâ was marcus via stephan
unde der grâve yban,
sîn brüeder wârn ouch dâ
Heinrich unde niclâ,
von worzen grâve stoigeli
unde ein meister, hiez grâf engeli,
von slânkenmunde grâf rucher,
von oven grâve wernher;
bî im man ouch sach dâ
grâf stephan von lindwâ,
dâ was grâf jorge ûz der vizze
unde von tyrnâch grâf radalizze,
dâ was ein walch, hiez valentîn,
unde des kunigs mâc, her albertin,
ein venediaere,
unde ein walch, hiez der drîskaere,
ouch was ein walhe dâ,
der hiez petrus de spinâ.
ir was drîzic unde zwên,
die man sach her gên,
dâ si die tiutschen enphiengen,
die ouch her wider giengen
durch ir kurtasî.
die helde muotes vrî
wurden des ze râte,
daz si sich vil drâte
sunderten dâ.
die unger giengen sâ
under ir gezelt;
ouch wart ûf daz velt
ein gezelt gespannen
des herzogen mannen,
daz het dar heizen bringen
der bischolf von vrîsingen,
darunder ouch die.
nû wurden erwelt hie
zwischen in zwên rednaere,
vier hêrren êrbaere:
die unger nâmen sâ
den von golitschâ,
von dem ir ê gehôret habt,
unde von sant martînberc den abt;
die tiutschen dô haben wolten
von seckou bischolf liupolten
unde bruoder perhtolt von salzach.
dâmit huop sich diu sprâch.
ich müeste grôzer wîle pflegen,
sold ich allez ûz legen,
daz si allez vür gâben,
wand wir dick gehôret haben,
wie lâng an allen sachen
die unger ir rede machen,
ê si zieglichen dingen
ir gelîchnus vür bringen
mit geflôrierten worten.
die ez dort hôrten,
die sagten uns sît,
si heten sô lânge zît
unnutze rede getriben,
daz ez vil nâch was beliben
des tages unverriht;
doch liezens dâ von niht
die geistlichen hêrren:
si begunden dâr zuo kêren
alle ir sinne,
wie si ez braehten ze minne
unde wie man si versuont;
darnâch ir gir stuont
unde brâhtenz ouch daran,
daz ieglicher vier man
ûz den sînen nemen wolde
unde daz man besehen solde,
ob ir kriege möhten
zwischen den ehten
ze guotem ende werden brâht.
ouch wurden vor der nacht
die schidliut benant:
die von ungerlânt
nâmen zuo schidman
den erzpischolf von gran,
den nande man alsus
bî namen lodomerius;
dem gap man ze gesellen dâ
bischolf johansen von golitschâ
unde den grôzen grâven gregorium
unde den pfalzgrâven dominicum.
Cccc . von dem herzogen genomen wart
von pazzou bischolf wernhart,
dâr zuo si haben wolten
von seckou bischolf liupolten;
der dritte schidman
was von mîssou her stephan,
den vierden man wesen bât
von potendorf hern kuonrât.
si mohten sich des niht erwern,
sie muosten alle ehte swern
der schidunge sîn bereit
nâch triwen unde nâch rehtikeit,
unde nâch der wârheit verslihten,
ebenen unde verrihten,
als in die sache waeren kunt.
ouch lobt in an der selben stunt
der künec andrê
unde der herzog als ê
bî des eides burde,
swie ez dâ wurde
verriht von den ehten,
als si inz vür braehten,
staet ze haben bî ir leben.
des muosten si ouch geben
offenbâr hantveste;
allez daz man weste
ze solhen sachen wesen guot,
daz wart allez behuot
zwischen den vürsten jungen.
diu stat der schidungen
hinz heinburc wart genomen,
dar solden die eht komen,
die ich hân benant hie.
dô daz alsô ergie,
dô urloubten sich sâ
die hêrren von einander dâ
unde vuoren ze herberge.
mit witzen unde mit kerge
betrahten si vil eben,
waz si vür solden geben
des andern tages an der sprâch.
die nacht heten si gemach.
des morgens vil vruo
griffen si dâr zuo
ân underlâz unde âne pûse
in der minnerbrüeder hûse
an dem suntac,
der ze naehste lac
nâch dem tac sant bertelmes.
swer iuch nû des
baz verrihte denn ich,
daz sol niht beswaeren mich,
wand ich in sîn wol gan.
wie si die sache huoben an
unde waz kriec dâ ergie,
ê si sich vereinten hie,
sold ich iu daz allez sagen,
des möht iuch lîhte betrâgen;
doch sag ich iu daz ende:
si wâren sô behende,
daz si sich des vlizzen,
daz si nieman liezen wizzen,
wie si die sache triben,
unz daz siz verschriben.
dô tetens an der stunt
beiden vürsten kunt,
daz si ze lânde kaemen
unde dâ vernaemen,
wie siz heten gescheiden.
von den vürsten beiden
wart dô ein tac genomen,
daz si zesamde solden komen.
bî prespurge lît
ein velt lânc unde wît
bî hecceser dem dorf,
darûf man entwarf
daz zil zwischen in,
dâ si solden komen hin.
dar vuort man manic vaz wînes.
an dem tac sant augustînes
mit hôchvertigen siten
kômen dar geriten,
die ich hân genant ê,
von ungern künec andrê
unde der tugentrîche
herzog albreht von ôsterrîche
mit allem irm gesinde.
daz gedranc wart dâ swinde
von den, die dâ wolden sehen,
wie daz enphâhen solt geschehen
von den vürsten hôchgeborn.
diu stat, die si erkorn
heten dâr zuo,
dar kômen si vil vruo.
der künec kom ê dar.
dô des der herzog wart gewar,
der begunde an der wîlen
mit den sînen dar îlen,
unde dô si kômen sô nâhen,
daz si sich an sâhen,
der herzog von dem pferde spranc,
ouch was sîn êrster ganc
gegen dem künec andrên.
den sach man her enkegen gên.
dô er den künec an sach,
nû hôret, waz er sprach-
Cccci . ê aber diu red ergie,
vil schôn er in enphie-:
 <edel künec rîche,
swaz iu êrn hie zôsterrîche
ze disen zîten ist geschehen,
daz hân ich leider gesehen
unde al die mîn ungern;
ouch sult ir mir der êrn
niemer guoten wirt gesagen,
wand ich bî allen mînen tagen
sô leide geste nie gewan,
als ich an iu gehabt hân.
got gebiet iu daz,
daz ir iuch vürbaz
bedenket guotlich .>
 <her von ôsterrîch,
geloubet mir vürwâr,
daz ich iu ze vâr
dâher hân geriten,
daz het ich gern vermiten,
möht ichs sîn über worden-
nâch ungerischem orden
muoz ich nû leben;
ir sult mirz vergeben,
swaz ir hie schaden habt enphangen-
wand ir an mir habt begangen
unde mîn vrouw diu herzoginne
sô grôz êre unde minne
sô lânge zît datz wienen,
möht ich ez umb iuch verdienen,
zwâr des hiet ich reht .>
 <daz ir des, hêrre, jeht,
des leider niht ergangen ist,
des wil ich mîner tage vrist
mich niemer lâzen bevillen,
ich begê iurn willen .>
der ret wol, diser baz,
sus was zergangen der haz.
dô der red was genuoc,
die schidliute kluoc
giengen hin vür.
mit williger kür
über die verrihtung der suon
bâten si die rede tuon
den erzpischolf von gran,
daz erz solt wizzen lân
die ungerischen diet,
wie manz verriht hiet,
unde der bischolf liupolt
dem herzogen sagen solt,
wie manz verriht het.
dô truoc man an der stet
dem künec ein hantvest dar
unde sagt im offenbâr,
daz er des waere vlîzic,
daz der hôhsten hêrren drîzic,
die man erkande
in allem ungerlânde,
beide leien unde pfaffen,
daz im die hulfen schaffen
unde werben vlîziclich
in ungern unde in ôsterrîch
ganzen vrid unde suon.
daz soldens mit im tuon.
ir eit ze behalten
unde mit triwen walten
der hantvest âne gunterfeit,
des stabte in den eit
der erzpischolf lodomer,
dem swuoren si dô sunderbaer
ûf dem heiltum
ze werben beider lânde vrum.
unde dô diu hantvest guot
mit staetikeite wart behuot
mit maneger vestikeite sigel
unde des kuniges insigel
wart gehangen daran,
dô gap si der von gran
dem herzogen albreht
unde sprach: < hêrre, seht,
swaz hie ist ergangen
mit der hantvest, die ir habt enphangen
von dem künec andrên,
daz sol ouch von iu ergên .>
dô sprach der unverzeit:
 <des bin ich bereit .>
dâ was niht anders an.
selp drîzic sîner dienstman
der herzoge swuor,
swaz im widerfuor
von den ungern unde ir hern,
daz wold er in ouch gern
leisten mit triwen.
an die hantvest niwen
muoste man dô gâhen
des herzogen insigel hâhen.
dô si versigelt wart,
von pazzou bischolf wernhart
gap den brief zehant
dem künec von ungern in die hant,
unde dô daz geschehen was,
alrêrst man dô las
der hantveste tenor,
als ez was geschidet vor.
des êrsten wart dô gelesen,
swaz veste waeren gewesen
in des herzogen gewalt,
der eigenschaft waer bezalt
dem künec selbe sunderlich,
die solde der von ôsterrîch
dem künec wider geben
unde des niht widerstreben,
er gaeb im, swaz er inne hât,
Prespurc, burc unde stat,
unde allez, daz man weste
daz zuo der selben veste
gehôrt unde zuo der grâfschaft,
unde alle die eigenschaft,
der man ze rehte jach
zuo der stat tyrnach,
mit der stat vor genant,
die sold er ouch zehant
dem künec geben wider.
ouch las man hin nider
an der hantveste,
swaz man eigens weste,
daz ze koboltspurc gehôric waere,
unde daz allez ân gevaere
dem künec man wider geben solt
mit samt der veste kobolt;
die îsnîn burc, guzzinc-
daz was ein wizzenlich dinc,
sô daz sîn nieman was betôrt,
daz ez den künec an gehôrt-
die veste solt man bêde
ân alle widerrede
dem künec geben in sîn gewalt.
dô man den guzzinc gezalt,
Ccccii . niht lenger dô swîgen wolt
von emerberc her perhtolt,
der truchsaez versunnen:
 <den guzzinc hân ich gewunnen
mînem rehten vînde an
unde hân daz getân
nôtdurfte mîner êren
ân alle helfe mînes hêrren,
des herzogen von ôsterrîch;
daz ich daz sô genzlich
verteidingen lâz,
sêch wer riet mir daz,
der bî triwen waere?>
sprach der emerbergaere.
diser kriec wert sô lânc,
unz daz den herzogen betwanc
sîn eit unde sîne triwen
diser sache niwen:
der gelobte an den saezen,
daz er dem truchsaezen
silbers tûsent marc gap,
unde vür die selben hab,
dâ er in mit ergazte,
Wehseneck er im sazte
unde allez, daz dâr zuo gehôrt.
dô der kriec was zestôrt
unde verrihtet daz,
dô las man vürbaz
an der hantveste,
swaz man burge weste,
die der herzog in ungerlânt
mit gewaltiger hant
im het betwungen,
oder swie im was gelungen,
daz si im wâren in komen,
von den er het genomen
verlust ungefüege,
daz man unsanft vertrüege,
daz ez im niht gebezzert waere.
swie grôze herzenswaere
grâf yban dârumbe het,
doch wart ez alsô geret
unde wart alsô gesprochen,
daz die vest zebrochen
zehant solden werden
von grunde ûz der erden,
ouch heten si gescheiden daz,
daz nieman vürbaz
die selben veste bûwen solde,
âne swan der herzog wolde
des bûwes verhengen
unde daran nieman engen.
umb daz hûs ze ankensteine
was der kriec niht kleine
zwischen den schidliuten gewesen.
doch hôrt ich dâ lesen,
sît daz selbe hûs waere
in der gewer der pettouwaere
gewesen sô lânge zît,
sô solt der selbe strît
werden verriht durchslehtes
nâch der ordenung des rehtes.
ouch las man daran den spruch,
daz âne wanc unde âne bruch
dise hêrren beide
solden des swern eide
ze helfen wider al meniclich-
ân der bâbest unde daz rîch
wurden ûz genomen dâ-
unde ob sich inder anderswâ
der herzoge vor den stunden
het gephliht unde gebunden,
swen diu zît ende naeme
unde daz gelubde vür kaeme,
sô solt der bunt aleine
dem von ungern sîn gemeine
unde swem si solher gelubde tât
mit einander kaemen ze rât.
darnâch ich lesen hôrte,
des sich enpôrte
mîn muot unde mîn herze,
daz der pîn unde der smerze
solde sîn zergangen
umbe die gevangen.
daz wart alsô gescheiden:
swaz unger, valb unde heiden
gevangener liute heten innen,
die solde der künec gewinnen
von in, swie er möhte,
swan man ims vür braehte,
daz si gevangen laegen,
unde alle, die ir pflaegen
inne ze haben.
ir triwe si des gâben
dem künec in sîn hant,
die man dâ hêrren nant,
daz si solden âne twâl
gebieten über al
allen irn dienaeren,
swelich dâ verbaeren
vürbaz deheine wîle,
daz si mit balder île
die gevangen gaeben niht,
an den ergienge solch geriht,
dâ von si vlürn daz leben.
man sold ouch wider geben
niht aleine die,
die nû gevangen wâren hie,
halt alle, die in beiden lânden
laegen in vancnusse banden
unde die gevangen wâren
inner vunfzehen jâren.
swelich hêrren ouch sô taeten,
daz si mit werken oder mit raeten
heimlich spâte oder vruo
ir dienaern des legten zuo,
daz si der untriwe wielten
unde die gevangen heimlich behielten,
die solden grîfen an
die bischolf mit dem ban
unde der künec mit der aehte,
unz daz man si dâr zuo braehte
mit der ungenâden burden,
daz die gevangen ledic wurden,
in swelher aht der man waere,
rîter, knehte, burgaere,
gebûren, grâven, dienstman.
ouch wart dô kunt getân,
daz die gevangen ellenden
die unger solden senden
hinze prespurge.
sô solden hinz heinburge
senden snelliclich
ir gevangen die von ôsterrîch
durch gotes vorht unde êre.
dehein sache wart sô sêre
verbunden noch sô vast
sam umb der gevangen last.
darnâch wart gelesen, daz
alle, die der unger haz
heten verdient dâmit,
daz si mit helflichem sit
wârn gestanden vlîziclich
dem herzogen von ôsterrîch,
die in ungern wârn gesezzen,
des sold alles sîn vergezzen,
sô daz si umb die selben schulde
des kunigs unde des lândes hulde
solden haben als ê,
sunderlich herzog radê
unde swer im was undertân,
er waer sîn mâc oder sîn man.
ouch was dâ vergezzen niht
an der schidunge sliht,
swie der man was genant
in stîre unde in ôsterlânt,
der ot was sô bederbe,
daz er in ungern dehein erbe
het mit reht her brâht
bî guotes vrides maht
in nutz unde in gewern,
des sold in nieman behern,
ez sold im belîben sleht,
unverzigen des kunigs reht
an vurstlicher kraft
unde des lândes eigenschaft.
ouch was diu rehtikeit
an der schidung niht verdeit,
swaz man in beider vürsten lânde
mûte unde zoll erkande,
die solden alle sîn ab.
dârumb ietweder vürste gap
sîn triwe den koufliuten.
daz hôrte ich alsô bediuten,
daz von ungern siben koufman
gesworen solden wizzen lâzen
den von ôsterrîch,
waz zolle niulich
waern gesezt in sînen lânden,
unde swaz si erkanden
unrehtes, dem künec andrên
daz sold er lâzen ab gên,
ez waeren zolle oder mût.
ouch verbôt man überlût
bî des lântfrides staetikeit,
daz nieman naeme dehein geleit.
die vürsten lobten ouch bêde daz,
daz si ir ungenâden haz
solden kêren gegen den,
die dâ niht wolden understên
mit ir gewalt unde mit ir kreften
in ir hêrscheften
nachtschâchen unde strâzroup,
darumbe urloup
die hêrren über sich,
daz der vürsten gerich
über den ergienge,
swen des diu wârheit übervienge,
daz er die setze het zebrochen.
ouch wart dâ gesprochen
an der schidunge,
daz alliu pfantunge
solde wesen ab,
swer sîner hab
in daz ander lânt het geborgt,
daz er vil oben besorgt
unde im der wîle naeme
unde sîn mit geriht zuo kaeme.
ouch erfunden si daz,
daz die hêrren vürbaz
beliben sunder zorn
unde daz vier wurden erkorn,
zwên ûz ietwederm lânde,
die man sô êrbaer erkande,
sô gereht unde sô wîs,
daz si an triwen den prîs
heten getragen
bî ir lebtagen.
der vürsten ietweder wolde,
daz man die viere welen solde
nâch râte albediute
ir beider koufliute,
unde die dâ wurden erkorn,
die solden sîn geborn
ûz ungerlânde zwên,
die andern zwên solden stên
mit hûs in ôsterrîch.
nû merket vlîziclich,
Cccciii . wie getâner gewalt
den vieren solde sîn bezalt.
die dâ von wienen wârn,
die solden ervarn
swâ den burgaeren,
die von ôstrîche waeren,
mit ir koufmanschaft
in des kunigs hêrschaft
swâ den iht arges widerfüere
oder ir einer iht verlüre
sîner hab in ungerlânt,
sô solde diser al zehant
mit den koufmannen rîten
zuo dem grâven an den zîten,
von des gesind man sich versaehe,
daz der schade unde diu smaehe
den liuten waere geschehen.
dâ bî solt man besehen,
ob er ez wolde wider geben
ân ûfschiuben unde widerstreben.
liez er sich des gezemen,
sô solt man ez wider nemen,
taete aber er des niht,
sô solden dise algeriht,
die dâr zuo erwelt wârn,
an den künec varn
unde im klagen die verlust
unde des lântfrides brust,
diu dâ waer getân
an des herzogen man.
unde an swelhem tag
der künec dise klag
kuntlich vernomen het,
sô sold er an der stet
durch diu gelubde der suon
dise sache heizen widertuon
in einem môneit oder mê.
waer aber daz der künec andrê,
vür daz er bezzerunge iesch,
unde an den sînen gefriesch,
daz si niht wolden volgen,
sô sold er sîn erbolgen
den selben übeltaeten:
nâch der zweier raeten,
des herzogen man,
die imz heten kunt getân,
unde nâch sîn selbes witzen
sold er den besitzen
an der selben stunde,
ûf swelher veste er in vunde,
unde solde dâ von niemer komen,
dem schuldigen wurde benomen
als verre guot unde êre,
daz in niemer mêre
ze tuon gelust
solher âkust,
von sô getâner schulde
er verlür die hulde
des kunigs unde des lândes.
ouch solt der künec pfandes
mit vollen weren die,
die vloren heten hie,
unde vür allen den schaden,
des si hie waeren überladen
mit werken unde mit worten,
die dem herzogen zuo gehôrten.
unde swaz ir hie habt gehôrt
von ende hinze ort,
des von ungern die hêrren
solden ze êren
alsô gebunden sîn
von ôsterrîch dem hêrren mîn.
seht, aller der selben reht
solt der herzog albreht
gebunden sîn den ungern:
swâ sich die sînen liezen hungern
nâch dem guot der koufman,
die den von ungern gehôrten an,
darüber sold allez daz geschehen,
des ich hie vor hân verjehen.
ez wart ouch alsô gescheiden
zwischen den vürsten beiden,
sît si waeren verriht,
sô enfuogt dem künec daz niht
daz er dâ lenger laege;
die wîl er ze haben pflaege
mit sô kostlicher zer
ditz ungefüege her,
sô sold er an der wîle
zogen mit île
mit dem her sîn strâzen;
unde swenn er sich des het zelâzen,
kurzlich darnâch
solden si ein sprach
an ir beider gemerke haben-
den rât die schidliute gâben
den vürsten vermezzen-
unde swes dâ wurd vergezzen,
daz solt man erfüllen hie.
dô diu schidung ergie
unde zergangen was der haz
unde verrihtet allez daz,
daz si verrihten solden,
unde daz die vürsten wolden
von einander scheiden,
zwischen in beiden
ein vriuntlich schidunge geschach.
zuo dem von ungern sprach
Albreht, künec ruodolfs barn:
 <hêrre, got müez iuch bewarn
unde mir die saelde geben,
ob ich daz sul geleben,
daz ir schier her zôsterrîch
komet sô vriuntlich,
daz ir mich ergezt .>
 <des sî mîn triu iu gesezt>,
sprach der künec, ze pfande,
 <daz ich iu unde iwer lânde
mit triwen gerne wil
dienen als vil,
unz daz ich mîner schulde
gewin wol iwer hulde>.
mit ganzer tugent kraft
ein ganze brüederschaft
zallen ir lebtagen
wart dâ ûf geslagen
unde gelobt in des bischolfs hant,
der von grane was genant.
dô sprach der künec andrê:
 <ich wil iuch bitten mê,
von ôsterrîche bruoder mîn,
daz ir iu lât enpholhen sîn
eine sache, der ich bit,
daz ir mit vriuntlichem sit
mir versüenet die unminne
gen mîner vroun der herzoginne
unde daz ir si daz wizzen lât,
als schiere mir des wirt stat,
daz ich komen mac hinz wienen,
sô wil ich ir daz an verdienen,
daz si mir diser schulde
müeze geben ir hulde.
mit got ich daz erziuge,
daz ich iu niht enliuge
die rede, die ich sprechen wil:
mich diuhte des niht ze vil,
möht ich ir mit mîner hant
geben ein lânt
als guotez als ôsterrîche,
daz hiet diu tugentrîche
umb mich wol versolt:
dô mich grâf arnolt
gerne het verkouft,
dô waer ich bestrouft
guotes unde êrn,
wand er het mich vil gern
verkouft an die stat,
het man gevolget sînem rât,
dâ ich niemer waer genesen,
waer si eine niht gewesen;
sagte ich ir des niht danc,
sô waer ich der muotes kranc .>
 <bruoder unde hêrre,
mit triwen ich verkêre,
des ir hie habt gegert.
ir sult sîn alles sîn gewert,
daz ir an uns geruochet.
ich hôr wol, daz ir suochet
niht wan vriuntschaft:
diu sol mit ganzer triwen kraft
zwischen uns beiden
iemer sîn ungescheiden>.
Cccciv . dô si die rede tâten,
die wîle zwischen den prelâten
manic prelament ergie.
ouch urloubten sich hie
mit maneger spaehen rede
die gevatern bêde,
die vor wurden selten holt,
von emerberc truchsaez perhtolt
unde der grâve yban.
die red ze hôren an
manegen man gelust,
wie ietweder sîn verlust
dem andern verweiz hie.
ander red ouch vil ergie
zwischen der vürsten râtgeben:
ietweder begunde streben,
wie siz den andern erbuten wol.
die ê wâren hazzes vol,
die wurden nû wolgemuot,
daz ietweder an lîbe unde an guot
dem andern wolde geben teil.
waer guot rede tiwer veil,
sô waer ir dâ mîn getân
von manegem ungerischem spân.
daz machten si sô lânc,
unz daz der âbent betwanc
von einander ze kêrn,
die noch vil gern
hieten kôsred gehabt.
nû kômen gedrabt
der unger an dem zil
von dem her sô vil,
daz daz grôz gedranc
die vürsten betwanc
von einander ze scheiden.
zwischen in beiden
wart der segen grôz:
ietweder beslôz
den andern mit umbvâhen.
darnâch begunden gâhen
die unger mit ir grâl
gen prespurc zetal;
dô kêrte der von ôsterrîch
mit den sînen snelliclich
gen heinburg an sîn gemach.
dô der ander tac ûf brach,
den künec man dô lêrte,
daz er gen oven kêrte;
unde dô er dâhin kam,
menniclich dô nam
urloup von dann ze scheiden:
die valben unde die heiden
die kêrten zehant
über die tîzach in ir lânt,
sô kêrten etliche des hers
zuo den staden des mers,
dâ si mit hûse wârn gesezzen;
die sibenburgaer vermezzen
sach man ouch heim varn,
von dann si komen wârn;
die von râzen, bôzen unde krawâten
unde die von sirvîe tâten
hin wider heim kêre,
ouch sûmten sich niht mêre
die von über walt,
si zogten heim balt.
nû varen, swar si dunke guot!
Albreht, der vürste wolgemuot,
den sach man an den zîten
gegen wienen rîten.
dâ urloubt er minniclich
die hêrren alle gelîch:
vlîziclich sagt er in danc
irer arbeit lânc,
die si durch in erliten heten.
swes er von in wart gebeten,
daz im ze tuon tohte,
des gewert er si, als verr er mohte.
dâmit vuorn si an ir gemach.
daz ditze geschach,
daz was, dô man spurt
nâch kristes geburt
tûsent jâr unde zwei hundert
unde einz unde niunzic besundert.
Ccccv . die wîle daz hie geschach,
daz man die unger ligen sach
mit her gewalticlich
in dem lânde zoesterrîch
gegen dem herzogen ze pîle,
in der selben wîle
het enhalp dem mer
mit kreftigem her
der soldan vermezzen
Akers besezzen
unde gewan uns dâ ab
die selben guoten hab,
manic guot stat unde daz lânt.
swem daz ist unbekant,
wie daz ergie,
der vindet ez hie:
als ich sîn wart verrihtete,
alsô hân ich ez getihtet
Ccccvi . owê der leiden maere
unde der herzenswaere,
die ich nû muoz sagen,
diu dâ geschach bî den tagen!
alliu getriwe herzen
sullen klagen diesen smerzen
unde nemen in ir brust
die klagebaere verlust,
diu der kristenheit geschach,
dô akers zebrach
der soldan von baldac.
wie er des besezzes pflac
unde wie ez allez ergie,
daz wil ich iu sagen hie,
als ich ez hân vernomen.
ez was alsô komen,
daz diz kristenheit
ein herten strît streit
mit dem admirat der heiden,
der was zwischen in beiden
gelobt vor wol ein jâr,
der heidenschaft ze vâr
unde zêren dem heiligen grab.
des lîbes unde der hab
williclich si sich bewâgen,
die der stat ze akers pflâgen.
den mêrte die geselleschaft
mit grôzer ritterschaft
die kunige alle gelîche
von yspanje unde von vrancrîche
unde der von engellânde,
ir ietweder über sande
vunf hundert rîter oder mêre
durch des heiligen grabes êre;
unde von akers die vermezzen,
die dâ wâren gesezzen,
den heiden pruoften grôze grûse:
der meister von dem tiutschen hûse
mit sîner brüederschaft gemeine,
ouch was diu schar niht kleine,
die dar brâhte der maere,
der meister der spitalaere,
unde der meister von dem tempel,
der truoc solch exempel
sîner brüederschaft vor,
swelher trat in sîn spor,
der muost von gote haben danc.
ouch was daz her niht ze kranc,
daz der künec von cipper hete dâ,
unde der künec von armeniâ
lie sich manheit niht bevillen,
gegen got guoten willen.
der künec ietweder hât
datz akers in der stat
ein burc, diu was veste,
dâ wâren ouch vil geste,
pilgrîn von vremden lânden,
die sich ouch liezen anden
durch die gotes hulde
die smaehe, die man dulde
von den leiden sarrazînen.
ouch liezen dâ schînen
Venediaer ir vrumkeit;
wand ez was sô breit
unde sô lânc der stat nieman innen.
mit meisterlichen sinnen
ein strâz, diu was niht enge,
durch die stat nâch der lenge
geziugt unde wol bereit,
daran lac rîcheit:
deheinen zadel man dâ vant,
beidiu dach unde want
in einer hôhe was;
turne unde palas
was diu gazze wol berâten.
die jenûwaer ouch hâten
der selben strâzen ein,
daran grôz kost schein,
unde von waehem gezier;
diu strâze was ir
nâch der lenge durch die stat.
datze akers nieman hât
groezeren gewalt,
denn in beiden was bezalt
von jenû unde venediaeren.
manegen kiel swaeren
sanden si an der zît
mit liuten zuo dem strît,
die man werlich vant.
dô diu zît hin verswant,
ûf die der strît solt geschehen,
dô lie sich ûf dem velde sehen
der soldan von babilon.
unde waer der gotes lôn
niht sô gar vröudenbaere,
sô waer ez ein dinc swaere,
daz ein kristenman
zehen solt bestân
der vermaleditten heiden.
ez was zwischen in beiden
ungelîch gewegen.
got sol der kristen pflegen
durch sîn gotlich êre!
zwir zehenstunt was ir mêre
der gotes widerwinden.
si liezen sich vinden,
als si gelobt heten,
daz selp die kristen teten:
in was zuo einander ger,
die kristen hin, der heiden her.
dô si kômen zesamde
unde sich der strît klamde
in einander mit hurte,
gotes helfe man dô spurte
an der getouften diet.
mit helfe nie geschiet
got von den sînen,
daz lie er dô schînen.
der strît endet sich alsô,
daz sîn beliben unfrô
der soldan unde diu heidenschaft:
der beliben tôthaft
wol zweinzic tûsent ûf dem wal;
sô was der kristen zal
zwei tûsent unde niht mêre,
die teten gegen himel kêre,
âne zwîvel daz wâr was.
daz der soldan selp genas,
daz kom allermeist dâ von,
daz er im selbe tete gedon
mit der vluht, wand im was gâch,
unz er begreif sînen gemach.
dô der strît het ein ende
nâch der heiden missewende
unde den kristen nâch vröuden,
dô gelac der heiden geuden.
der soldan vil wol weste,
daz die vremden geste
unde swaz dâ was des hers,
daz sich hie dishalp mers
heten gesamment im ze schaden,
daz die enhalp des meres staden
niht lânge möhten belîben,
si begund her über trîben
der luft ungesunt.
swenn im daz wurde kunt,
daz si sich heten gescheiden,
sô wold er sich mit den heiden
besamnen an der wet.
des sich der soldan vermezzen het
den kristen ze vâr,
des wurden si gewar,
die datz akers bî den jâren
mit hûse gesezzen wâren;
die hiezen über al sagen,
ez sold in kurzen tagen
künec ruodolf keiser werden
unde ab rômischer erden
schiffen über mer
mit einem kreftigen her.
daz wart dem soldan
schiere kunt getân.
daz tetens durch den list
die kristen, daz si vrist
unde vrides bekaemen dester baz
vor des soldanes haz.
Ccccvii . von jerusalem der patriarch
muote sich darunder starch
beidiu tac unde nacht,
unz er ez dâr zuo brâht,
daz ez zwischen in beiden
den kristen unde den heiden
gesetzet wart in einen vrid.
nû heten si einen sit,
swen si vride wolden haben,
als manic jâr, als si den gâben,
als vil wart dâr zuo gesprochen
môneit, tage unde wochen.
alsô geschach ouch dô.
si vereinten sich alsô,
als man noch ze tuon pfligt:
alsô wart bestaetigt
der vride ze zehen jâren
unde swaz dâ môneit wâren
unde ouch wochen zuo gezalt.
von akers die helde balt
unde die geistlichen hêrren
die dorfte nieman lêren,
wie si vrid solden machen:
mit sô getânen sachen
hetens gewandelt sô vil,
daz siz unz an daz zil
ir ietweder wol weste,
welich hantveste
si darüber solden dô nemen.
sich lie des gezemen
von babilon der soldan,
daz er sîn insigel hie dran,
dâr zuo der besten kunige siben,
die nâch im beliben
an dem hôhsten namen,
die selben ouch alsamen
ir insigel daran gâben.
diu hantvest, die die heiden haben
wolden von den kristen,
diu wart sunder listen
gegeben den heiden
von den kunigen beiden
von cipper unde armeniâ.
ir insigel si hiengen sâ
an ein hantvest niht kleine
unde von akers diu gemeine,
zdem vierden man zalt
des meisters, der dâ gewalt
über die templaer het über al,
unde des meisters vom spital;
der insigel zal muoste mêren
der meister der tiutschen hêrren
unde der herzog der venediaere
unde diu gemein der jenûwaere.
swie sêr si pflâgen der île,
sô ergienc doch lânge wîle,
ê man diu insigel ie gewan,
diu man dâ muoste hân
ze disen hantvesten.
swaz si sache westen,
die zuo dem vride nutze waeren,
ich waen daz si der iht verbaeren,
si wurden gar ûz genomen.
dô ez allez was komen
an ein ende zwischen in,
dô vuoren die geste hin
hinwider über mer,
ich mein daz selbe her,
daz dar heten gesant
die künec, die ich vor nant.
die aber bî den jâren
enhalp mit hûsen wâren,
diu geistlich brüederschaft,
die behielten des vrides kraft
sô gar genzlichen,
daz die heiden gewerlichen
vuoren umbe mittenaht,
swelhen end in was gedâht
zden kristen mit ir koufschaz.
ouch was der heiden ûfsaz
gemachet sô gar staete,
swer eim kristen iht haete
getân, swelhen end er vüere,
oder ob er iht verlüre
pfenniges wert sîner hab,
man slüeg im daz houbet ab,
swer daran schuldic waere.
ez wurden sô vridebaere
zwischen in beiden die strâzen,
unde hiet ein man golt lâzen
ûf dem velt dâ ligen,
er waer des unverzigen,
er hiet ez wider vunden.
dô der gewarheit enphunden,
die sich koufliute nanden
in welhischen lânden,
dô wart diu übervart grôz:
er wart armüete blôz,
swer ein vart über tete
unde dâr zuo gelucke het.
daz werte alsô vür sich dar
volliclichen wol vunf jâr,
dô kerte dâr zuo sînen list,
der uns dâ gevaeric ist,
ich mein den argen tiuvel râz:
vil sêre muote in daz,
daz sô manic sêle vuor ze himel
unde daz der mensch der sêle schimel
mit sînem bluot wuosch ab
durch daz heilige grap,
als dâ niulich was geschehen.
der tiuvel begunde spehen,
wie er ez erhüebe,
daz er den wec ab grüebe,
der dâ der kristenheit
hinz himel was sô breit,
daz der wurde smal,
daz sîn geselschaft ze tal
dester breiter wurde,
swie doch sîner wîze burde
ist dester ringer niht,
daz er brinnen siht
der sêle mit im vil.
des selben ich iuch will
ein teil berihten baz,
warumb er uns ist gehaz,
sît wir daran niht haben schulde,
daz er verlôs gotes hulde.
daz weiz er selber vil wol,
er ist darumbe nîdes vol,
daz wir haben mit kraft
besezzen sîn erbschaft,
dâr zuo er getermet was,
ê lucifer unde sathanas
ir triwe brâchen an got;
dô si gevielen in den spot,
daz si sich in den himelrîchen
got selben wolden gelîchen,
darumbe wurden si verstôzen
von den vröuden grôzen,
der wir nû alle erben sîn.
der hellewîze pîn
sô grôzen smerzen in niht gît,
sam aleine der nît,
den die selben helleraben
darumbe gegen uns haben,
daz si sint widerzaeme
unde sô gar ungenaeme,
die doch ê wârn sô klâr,
alsô wir werden gevar,
swen wir disem leben
ein guot ende gegeben
unde gebüezen unser sunde,
nâch der selben stunde
werd wir ze himelrîche
den engeln vil gelîche.
ouch müet si, daz wir sullen
datze himel erfullen
ir zal unde ir stat,
darûz si muosten drât
herab ze helle vallen.
sus geschiht noch in allen,
die dâ tragent nît.
der nît nieman gît
deheiner slahte leit
wan dem, der in dâ treit,
der ist dâmit überladen
unde hât ouch eine den schaden,
daz im damit ist wê.
dâ ich die red liez ê,
dâhin ich wider kêre.
Ccccviii . der der kristenheit mit lêre
zuo den selben zîten pflac,
dâ baebstlich êre dô an lac
in aller der werlde kreizen,
der was niclâ geheizen
unde was von rôme burtic.
er wart darûf getrehtic
unde sêre gedanchaft,
wie er die geselleschaft
möht gestôren unde gescheiden
zwischen den kristen unde den heiden,
diu dûhte in ze grôz.
ob im zuo vlôz
in guotem vürsaz der muot,
oder ob der tiuvel unguot
sîn vrum alsô wolt heben an,
daran ich niht enhân
die wârheit noch erfunden.
der bâbst in kurzen stunden
einen cardinal sant
über mer in daz lânt,
dâ noch was der kristentum,
daz er dâ schüefe sînen vrum.
dem cardinal was gâch,
vil kurzlichen darnâch
kom er hinz akers gevarn.
den hôhisten, die dâ wârn,
kundet er den gewalt,
der im von rôme was bezalt.
des was mêre denne genuoc.
der cardinal was sô kluoc,
daz er wold enpern
des gewaltes unde der êrn,
daz er in kundete den ban,
den, die mit dem soldan
vürbaz heten dehein vrid;
den bâbst êrt er dâmit,
daz er im den geniez
unde die êre selbe liez,
daz im der vluoch wurd aleine.
einen brief, grôz unde niht kleine,
den zeigt der cardinal
den hêrren über al,
die datz akers wâren an der stunt,
den tete der bâbest kunt
unde gebôt ez vesticlichen,
armen unde rîchen,
die kristens gelouben waeren,
daz si vrides enpaeren
mit den heiden unde waern in gram
unde daz si gehôrsam
enhalp des meres über al
waeren dem cardinal:
dem het er den gewalt gegeben,
swer des wolde widerstreben,
daz von im wurde ûf geleit,
dem solde von im widerseit
unde widerteilet werden
ze himel unde ûf erden
alle gotes gnâden.
owê, wie ein grôz schaden
der kristenheit dâ von geschach!
manic hôher man ûz brach
daz hâr ûz der swarte
an houbet unde an barte
umb die leidigen geschiht,
daz vürbaz dehein zuoversiht
zuo ir triwen solde wesen.
si begunden an sich lesen
trûren unde grôze klag,
der cardinal wart trâg
von in gefurdert unde geêrt,
daz volc sich von im kêrt,
iren willen unde ir gunst;
alliu sîn kunst
vergienc in niht daran,
er muoste selbe hân,
swaz er dâ verzeren wolt:
darumbe was er in niht holt.
der cardinal in sînen pflegen
hete von des bâbstes wegen
wol hundert soldenier,
sarjant unde baschelier;
den gebôt er heimlichen,
daz si listiclichen
spehten unde vernaemen,
ob iht koufliut dar kaemen,
die den heiden zuo gehôrten,
daz si an den stôrten
den vride unde die sicherheit,
diu zwischen der kristenheit
was gemacht sô veste.
eins tages kômen geste
von ethyopîa dar.
der cardinal hiez nehmen war,
ob si waeren iht rîch.
daz erfouren snelliclich,
den er daz enphalch,
daz manic swaeriu malch
was von in dar brâht.
der cardinal in sîner aht
vil ebene daz maz,
swen sich gefüegte daz,
daz si von dannen wolden kêren,
lîbes, guotes unde êren
solt man si danne behern.
unde swer daz wolde wern,
dem wold er dan zuo komen,
als ir ê habt vernomen.
Ccccix . dô die von môrenlânde
umb guldîn bisande
ir guot heten verkouft,
dô wurden si bestrouft
aller irer hab.
die brâchen in ab
die liut des cardinales
unde viengen des mâles,
swaz si koufliute vunden
datz akers an den stunden,
die des soldanes wâren.
jaemerlich sach man gebâren,
die datz akers wâren dô,
sie wurden als unfrô.
des gienc in nôt unde was in leit.
ir herze in wol seit
die jaemerlichen swaere,
diu in kunftic waere
von dieser grôzen geschiht.
si liezen des niht,
swaz dâ wâren burgaere
von jenû unde venediaere
unde von akers der stat,
si wurden des ze rât,
daz si baeten den cardinal,
daz naeme zuo dem mâl
irs guots zênstunt als vil,
als er zuo dem zil
den heiden genomen het.
dô si geteten die selben bet
gegen dem cardinal,
dô verbien ers über al,
die dâ wâren schuldic dran,
daz diu bete wart getân.
daz kom im nâhen zunguote.
in wart des wol ze muote,
daz si in wolden legen
in den ban mit knutelslegen;
wan daz ez mit ir kraft
diu geistliche brüederschaft
underfuor mit grôzer nôt,
der cardinal müeste den tôt
von dem povel hân erliten:
die wolden ez mit solhen siten
ze guotem ende haben brâht.
in den zîten ein bote gâht
zuo dem soldan.
dem wart kunt getân
daz laster, daz er het enphangen,
unde swaz datz akers was ergangen,
daz wart im allez geseit.
der soldan durch bescheidenheit
sîne boten dô sande,
die von akers er mande,
daz si triwe wielten
unde ir gelubd behielten,
als ir hantveste seit;
ob den sînen dehein leit
waer geschehen oder smaehe,
über die selben gaehe
wold er sich lâzen gezemen
unde bezzerunge nemen.
von babilon der soldan
tete als ein biderman,
der heiden zornigen muot
senfte er unde brâht ze guot
als verre als im tohte.
swie sô er mohte,
sô ahtet er daz gern,
daz im gen sînen êrn
nieman mocht gesprechen iht.
die heiden grôze zuoversiht
gewunnen zuo dem genieze,
daz si der soldan lieze,
swaz si koufliute der kristen
in der heidenschaft wisten,
beschatzen unde berouben.
daz wold er nieman erlouben:
 <ist übel an uns getân>,
sprach aber der soldan,
 <taet wir denn übel hinwider,
dâ von wurde nider
unser hôher nam:
vor dem laster unde der scham
wil ich iemer vliehen
unde den itwîz von mir ziehen,
daz ich iht werd besprochen,
ich hab mîn triu zebrochen
unde mîn hantveste .>
swaz der soldan weste,
dâmit er möhte gestillen
der heiden unwillen,
mit vlîze er daz tete.
die boten, die er het
umb die sache heizen kêren
hinze akers zuo den hêrren,
die wâren nû komen,
unde dô ir botschaft wart vernomen,
diu stuont sô bescheidenlich,
daz beide arme unde rîch
dem soldan sagten danc,
ân der triwe kranc,
der verwâzen cardinal:
der begie zdem andern mâl
sô grôzen unfuoc,
ez waer gewesen boese genuc
ich wil gedagen einem pfaffen
unde hiet ez geschaffen
ein kolz unde ein walach
daz unbild, dâ geschach.
die boten, die dar gesant
wâren ûz der heiden lânt
von dem edlen soldan,
den schein daz wol an
an ir wât unde an ir gebaere,
daz si wâren êrbaere,
si genuzzen sîn aber niht.
owê der leiden geschiht,
diu an in wart begangen!
daz si doch waern gevangen,
daz waer doch etwaz gewesen:
dô lie man si niht genesen.
die liut des cardinales
erzugen si des mâles
bî dem hâre vür daz tor
unde sluogens in dem hor
mit stecken, daz ir sturben siben;
unde die dâ lebendic beliben,
den waer vür daz genesen
der tôt lieber gewesen,
sô übel man sie handelt.
die man dâ tôte wandelt,
die wurden in kurzen stunden
ûf ir kemlîn gebunden
unde gefüeret heim ze lânde.
daz teten ir sarjande,
die in gedienet heten her.
ich waen den soldan muote mê
daz laster, dô er si ersach,
denn der schade, der im geschach.
die heiden trûren ruorte,
dô man die tôten zuo vuorte
wer wolde in merken daz?
die heiden wurden gehaz
irem hêrren dem soldan
umb daz, daz in was getân,
daz er daz niht rach
an den kristen, die man sach
koufes pflegen in ir lânde.
zuo den selben er dô sande,
daz si balde heim vüeren:
swaz si vürbaz verlüeren,
daran wold er unschuldic wesen.
vor sagen unde lesen
hiez er in die smâcheit,
die er was an geleit
datz akers in der kristen stat.
dô huoben si sich drât,
die dâ wolden genesen
sô wolden etliche wesen
in der heidenschaft unz an ir ende:
umb die grôzen missewende,
daz aleine von den pfaffen
solich unbild was geschaffen,
unde daz diu heidenschaft
irer triwen kraft
sô genzlich gar behielt,
darumbe sich spielt
ir herze von dem gelouben.
sus kunde got berouben
maneger sêl der cardinal,
die er mit des tôdes quâl
het erarnt unde mit sîm bluot
von der hellewîze gluot.
dô die sigelaere
hinz akers brâhten diu maere,
daz si der soldan
het heizen varn von dan,
er wolde si niht schermen mê,
alrêrst dô tete den kristen wê,
daz die werden sarrazîn
an den triwen solden sîn
staeter denne siu
umb ander leit unde umbe diu
wurden si dem cardinal
gehaz über al
unde teten im kunt,
daz in kurzer stunt
maneger abetrunn was worden
an kristlichem orden,
unde daz ir noch wurden vil,
 <ob ir in kurzem zil
niht lât sehen in iwern gnâden,
des lasters unde des schaden,
den si von uns habent genomen,
daz wir des gegen in ab komen,
ob si sich lâzent gezemen
bezzerung ze nemen,
daz wir in die tuon,
daz wir in vridebaerem suon
mit in belîben zuo den tagen,
als unser hantveste sagen.
swâ ouch des niht geschiht,
sô wirt uns enwiht
diu gewonheit, der wir hân gephlegen,
swenn ez uns übel ist gelegen
gegen der heidenschaft,
daz ir hêrschaft
von uns was ungetrazt,
sô wart ez gesazt
in vrid unz ûf die zît,
daz wir in mohten strît
gehaben unde ouch her:
wand swenn uns über mer
niht helfe wirt gesant
her in ditze lânt,
sô enmugen wir des veldes plân
gegen in niht gehân
unde muoz uns dunken daz beste,
ob wir behüeten die veste
vor der heiden haz.
darüber verdenkt iuch baz,
waz guot sî zuo den sachen,>
zdem cardinal si sprâchen,
 <iwern muot sult ir lenken .>
 <des wil ich mich verdenken,
swaz ich daran tuonde bin>,
sus antwurt er in.
Ccccx . diu rede, diu dâ geschach,
diu wart kurzlich darnâch
alliu kunt getân
von babilon dem soldan.
dâ bî er erkande,
daz sîn beswaern tete ande
datz akers der geselleschaft
der geistlichen brüederschaft.
dâ von er sîn gemüete
zôch von ungüete.
er warte, ob im gelunge,
daz im etlich bezzerunge
geschaehe hernâch:
die wîle er sich des versach,
dô gebârt er zorniclich
unde drôte vreislich,
wie er wolt schaffen sînen vrum
unde wie er den kristentum
enhalp meres wolde stôren:
daz tete er niur ze hôren
sînen hôhen heiden,
die wolden sich ê niur scheiden
von sînem dienste umbe daz,
daz si dûht, er taet wol baz
zuo dem lasterbaeren schaden,
des si waeren überladen.
den zorn unde den unwillen
wolt der soldan gestillen,
daz er den kristen drôt alsô.
des wâren si alle vrô
unde lâgen im an mit reizen,
ob si in möhten erheizen
ûf die kristen mit râch.
nû hôret, waz dô geschach.
Ccccxi . bî der tugende grôz,
diu von dem soldan vlôz,
unde doch gerlich,
die der tugentrîch
ze diser stunt begie
erkenne ich wol hie,
ez sî allez wâr geseit,
swaz tugend unde wirdikeit
von den heiden sprach
her wolfram von eschenbach.
wand ich vürwâr wol weiz,
het terramer oder thesereiz,
Arofel oder akarîn,
der in hôher tugende schîn
ob allen kunigen swebte,
die wîle unde er lebte,
ob der selbe man
niht mê tugende het getân,
wan die der baruc tete
an dem werden gahmuret,
ir waer genuc zwâr gewesen
gen diser tugent, die wir lesen
von dem soldane zier;
unde heten die künec alle vier
ein solhe tugent begangen,
si waer in wol vervangen.
Ccccxii . nû merket unde sît lusenaere,
waz die tugent waere,
die der soldan tete den kristen
mit witzen unde mit listen,
daz sîn die heiden niht enwisten:
zwelf vürsten der besten,
die sînes hoves pflâgen,
an den grôz êre lâgen,
die hiez er heimelichen
gegen akers strîchen
zuo den meistern allen drîn,
die der orden pflegunde sîn,
ich meine der tempelaere
unde von sant johans der spitalaere
unde der tiutschen hêrren,
die dâ pflegent der êren,
daz si dem kristentum
ze huote unde ze vrum
sullen zallen zîten
mit den heiden strîten
unde mit werlicher hant
daz heilige lânt
wern vor der heidenschaft
zuo der geselleschaft
die heidenischen vürsten kâmen.
dô der botschaft wart vernomen,
diu was, als ich iu wil sagen.
si sprâchen: < iu heizet klagen
unser hêrre, der soldan,
der schade, der im ist getân,
unde daz laster grôz
darumb in sîn genôz
die heiden strâfent sêre,
daz er niht tuot kêre
ûf iwern schaden mit her,
sît ir von über mer
iezuo helfe habt dehein
von dem pfaffen unrein,
der dâ heizet cardinal,
des wil mîn hêrre haben twâl,
unz daz er besiht,
ob ir iuch noch verdenket iht.
ir mugt erkennen hie bî,
daz mînem hêrren leider sî
denn disiu verlust
der gelubde brust,
die ir habet übergangen.
wie sol nû werden an gevangen
dehein bestaetigunge,
sît den heiden ist misselunge
an den êrbaeren hantvesten,
an den der aller besten
insigel sint?
der soldan wîp unde kint
lieze ê ersterben
unde sîniu lânt verderben,
ê daz er hiet zebrochen
den vride, der gesprochen
zwischen iu unde geschehen ist.
welher hande list
sol nû werden niwe,
dâmit man die triwe
bestaetigen mac?
daz ist mînes hêrren klag
unde saehe noch vil gern,
daz ir belibet bî den êrn.
darumb wold er sich noch neigen
unde iu erzeigen
eine tugent alsô grôz,
unde westen ez sîne genôz,
daz im ist sô leit
daz laster der kristenheit,
si taeten im den tôt
oder sô getâne nôt,
die er niemer überwunde,
daz er iu hêrren gunde
sô vil êrn unde guotes.
nû ist mîn her des muotes,
daz er iu wil erzeigen daz,
daz ein heide nie sô lutzel haz
der kristenheit getruoc.
einen vunt kluoc
mîn hêrre hât erfunden,
den wir ze disen stunden
wellen vür legen;
mac iuch der niht erwegen
noch iwern cardinal,
daz ir ze disem mâl
bezzert, daz hie ist getân
den heiden unde dem soldan,
swaz denne vürbaz geschiht,
sô hât mîn her dann dehein schuld niht.
er hât iu alsô heizen sagen,
im sîn hie erslagen
in dem vride zehen,
die er selp hât gesehen
vüeren tôte vür sich:
daz was genuoc unbillich;
unde doch, swie grôz diu sache ist,
sô wil mîn herr an diser vrist
sich lâzen gezemen
unde bezzerunge nemen,
die ir lîhte tuot:
daz varunde guot,
daz hie ist verlorn,
daz sî allez verkorn,
unde vür die dâ sint verdorben hie,
bezzert uns, ich sag iu wie .>
der heiden einer sprach zuo in:
 <sendet mînem hêrren hin
der iwern zehen man
unde heizet in die hân
ze wandel vür sîn sarjant.
ez stê in sîner hant
ir leben unde ir genist,
unde enruochet, wer er ist
den ir sendet dar:
ist er guotes bar,
daz ist uns als maere,
als ob er der rîchste waere,
der hie zakers ist gesezzen;
oder habt ir iems vergezzen
in iwer presûn,
oder nemt garzûn
unde heizt die kleiden schôn:
die koste unde daz lôn,
dâmit man vertigt siu,
daz selbe wel wir iu
bereitez hie zellen.
nû hôrt, waz wir mê wellen>,
sprâchen die heiden zuo den hêrren,
 <daz in an guote unde an êren
niht gewerr noch an dem leben,
dâfür welle wir uns geben
in iwer gewalt,
daz ir uns behalt
in vancnusse pfrange
ze gîsel alsô lânge,
unz daz die iwern komen wider
vrôlich unde gesunder lider.
unde wizzet daz vürwâr,
ob ir sandet dar
der aller tiuristen
von akers hundert kristen,
wir waern wol vür si pfant,
sô vil liut unde lânt
sint uns undertân .>
dâ was manic man
von den drîn orden,
er dâ gevangen was worden
in die heidenschaft,
die ir heten kuntschaft,
die gehullen in der maere,
daz ir ietweder waere
hêrre eines lândes
unde daz hôhes pfandes
an in waer mê denn genuoc.
dô dise hêrren kluoc
von dem soldan
ir botschaft heten getân,
über al die red, diu dô geschah,
gerten einer sprâch
dem kunige von cipper zêren
die spitalaer unde die tiutschen hêrren
unde dem künec von armeni:
die zwêne besprâchen si
unde die hôhsten von der stat,
die gehullen alle an den rât,
swer ditz dinc irren wolde,
den selben man solde
vür einen ketzer brennen,
wand man möht an im erkennen,
daz er kunftigez leit
wolt prüeven der kristenheit.
maneger hande drô
teten si dô
dem, der dâwider iht jaehe,
daz diu sach geschaehe,
die man dâ vür geben hâte.
mit dem selben râte
giengen si zdem mâl
zuo dem cardinal,
der zuo der wîle dâ lac
unde des bâbstes gewalt pflac.
der allerbeste reden kunde,
der bat, daz er im gunde
ze reden einer stille:
daz was der andern wille,
swaz dâ wart geret.
mit einer grôzen bet
der sache man began;
dâ was nindert ein man,
der sich des habte wider,
er viele vür sîn vüeze nider.
dô si der bet begunnen,
die zeher in runnen
von den ougen ze tal.
dô vrâgt der cardinal,
waz diu sache waere.
der meister der templaere
sagte im von orte
mit worte ze worte,
wie tugentlich der soldan
gegen in het getân
über den schaden lasterbaere,
der im datz akers geschehen waere
in vridebaerem suon,
unde waz er noch wolt tuon
zêren dem kristentum.
von ort unz an daz drum
sagt er im die botschaft,
die verholen vor der heidenschaft
der soldan werben hiez
mê durch der kristen geniez
denn durch dehein sîn êre.
 <pflegestû mit lêre
eines ordens brüederschaft?
dâr zuo bistû ze tôrhaft;
daz hôr ich an dir wol.
ich enweiz, wie ich verstên sol
die geselleschaft breit,
die hie zakers diu kristenheit
mit den heiden hât.
ez waer ein lasterbaere tât,
braeht uns der soldan mit listen
dâr zuo, daz wir im kristen
sanden in die marter,
dâmit si dester harter
wurden ûf uns gesterket .>
 <lieber vater, nû merket>,
sprach der meister der templaere,
 <lât iu niht wesen swaere,
daz ich iezunt reden wil.
ich bin unz an ditze zil
in dem orden worden alt,
daz ich niemêr wart gezalt
vür tôren noch vür affen.
sul wir von iu pfaffen
solhez strâfen dulden staete,
daz der bâbst selp ungerne taete?
des dult wir niht die lenge.
ir waert niht halp sô strenge,
waer iu staet hie muot ze wesen.
swaz wir iu zellen oder lesen,
daz vervaeht uns allez kleine:
ir welt mêre wizzen eine
denn alle, die hie sîn,
die manegen herten pîn
in strîten hânt enphangen,
die gen den heiden sint ergangen,
unde noch müezen enphâhen.
ir lât iu daz versmâhen,
daz der bâbst verguot naeme,
swenn ez alsô kaeme .>
Ccccxiii . der künec von cipper sprach:
 <herr, ir habt niht ungemach
von den heiden erliten:
waert ir als dicke überriten
als ich von in bin,
ez stüend aller iur sin,
darnâch uns stêt unser gir.
durch iur gebot sô sî wir
von den triwen gescheiden:
daz erbarmte den heiden
harter denne iü
waerlich umbe diu
wil ich niemer mêre
getrahten sô sêre
gegen der heidenschefte.
ich getrû mit mîner krefte
mîn selbes lânt wol gefristen:
gêt ez über ander kristen,
daz lâz ich gegen gote ligen
ûf den rehte schuldigen.
geistlicher vater daz sît ir!
hêrre, doch geloubet mir,
solt ir staet hie belîben
unde urliuc trîben
als wir mit den heiden,
sô liezt ir iuch scheiden
nâch wîser liute râte .>
des antwurt im drâte
von rôm des bâbstes bot.
er sprach: < uns ist von got
gegeben unde bezalt
diu êr unde der gewalt,
daz die leien schullen
unser gebot erfullen
unde daz wir pfaffen sullen ahten
unde sinniclich betrahten,
waz ze tuon sî daz best.
hêrre künec, ob ir west,
wie gar schadebaere
dem kristentum waere,
ob man den heiden sant
kristen in ir lânt
ze bezzerunge unde ze râch
got an dem evangeli sprach:
 «swaz ir dem minnisten tuot
ze übel oder ze guot,
der mich gehôret an,
daz habt ir mir getân »
seht, ob sich denne gefüege daz,
daz man verdiene gotes haz,
sô daz man arme liute sende
ze toeten in daz ellende!>
Ccccxiv . ûf stuont ein tiutscher hêrre,
er sprach: < solhe lêre
sult ir uns niht vor tragen.
triegen unde missesagen
des ist grôziu sunde:
des habe wir urkunde
an der schrift von got,
wand ez sîn gebot
ist der zehener einez,
grôzez unde reinez,
daz man wârhaft sulle wesen.
ich hân wol hôren lesen:
der munt, der dâ liuget
unde mit red betriuget,
daz der die sêle krenket
unde in den tôt senket.
wir wizzen daz wol,
daz man den heiden sol
solher triwe leisten niht,
dâ von dehein schedelich geschiht
den kristen widervar.
swen man wil nemen war,
welch ein êre uns daz ist,
ze swie getâner vrist
gegen uns ist gesprochen,
wir haben unser triu zebrochen
unde sîn meineide worden
uns lêrt unser orden,
swer sich an unser triwe laet,
dem sol belîben staet,
swaz im gelobet wirt.
wand niht sô sêr unziert
den gelouben der kristenheit,
als swaz ze sunden wirt geseit
daz ist doch gemeiniclich
lasterbaer unde schemelich
nâch dem gewonlichen sit,
der der werlde wonet mit.
heiliger vater, nû seht,
wie sêr ir hazt unde vêht
uns geistliche liute!
sulle wir vür hiute
werden von den heiden
gezelt ze meineiden
unde ze untriwe?
wand diu sach ist sô niwe
unde ist geschehen sô untougen,
ob wr sîn gerne wolden lougen,
si bewaerent ez ze leste
mit unser selbes hantveste,
die heiden unde ir baruch
gegen uns der triwen bruch.
unde geschiht daz lîhte vor dem keiser,
sol dâ denne werden heiser
unser reht unde unser stimme?
dehein nôt ist sô grimme
noch entuot ouch sô wê,
wir soldens lîden ê
unde an dem lîb ersterben
ê an den êrn verderben .>
Ccccxv . der unguote cardinal
hienc daz houbt hin ze tal,
daz er lânge niht ûf sach.
über lânc er dô sprach:
 <ich hôre wol, ir hêrren,
ir welt an den êren
beheren unde berouben
den kristen gelouben.
man prüeft aldâ geriht,
daz ir geloubet niht,
daz dem bâbst ist der gewalt
von gote bezalt,
swaz er ûf erden hie vergît,
daz daz âne widerstrît
vor gote ist vergeben.
dem gewalte welt ir widerstreben
unde welt under mînen danc
der kristen êre machen kranc
unde die heiden vristen,
sô daz ir arme kristen
gevangen woldet senden.
daz wil ich erwenden
mit dem gewalte, den ich hân .>
ûf stuont ein wîser man,
der meister von sant johans spital,
der sprach zuo dem cardinal:
 <herr, ich tuon iu kunt,
daz ich maneger stunt
bî guoten pfaffen bin gewesen:
die hân ich hôren lesen
unde predigen ouch alsus:
ez sprach sant augustinus,
ez sî wider got
unde kristenlich gebot,
ez sul nieman vür bringen
sundic getât ûf den gedingen,
daz dâ von kom guot hernâch.
unser herr ouch selber sprach
an dem evangeliô,
dâ stêt geschriben alsô,
got vergeb der sunden niht,
die wîle unde er siht,
daz man niht wider gît unde gilt.
sît uns diu schrift alsô gehilt,
sô sî wir zallen stunden
schuldic unde gebunden
ze leisten triu unde wârheit
unde behalten unsern eit.
geistlicher vater, ich hôrt
niulich von dir ein wort
reden ûz der schrift,
daz mich vil sêre trift:
swer dem minnisten iht tuo,
der got gehôret zuo,
daz sî im selben getân:
nû sî der soldan
ledic sîner gîsel
ich bin meister unde wîsel
mînes ordens brüederschaft:
daz die unde mîn geselleschaft
belîben bî ir êrn,
darumbe wil ich gern
der zehener einer sîn
unde lîden allen den pîn,
den mir got hât beschaffen.
uns mugen die pfaffen
vergeben unser missetât,
swer riu darumbe hât;
daz aber si dâr zuo tugen,
daz si sund erlouben mugen
in selben oder ander ieman,
dâ kum ich niemer an,
daz ich daz gelouben welle
ez vüer dehein pfaffe ze helle,
möht er sich selbe ûz dem ban
oder von sunden ledic lâzen .>
Ccccxvi . dem cardinal was ungemach,
zorniclichen er dô sprach:
 <alrêrst weiz ich nû wol,
wie ich verstên sol
iwer meinunge.
ich wânt, mir waer gelunge,
dô mich der bâbest sant
her in ditze lânt
an des gelouben drum
ze schaffen sînen vrum;
ich trôst mich iwer brüederschaft,
daz mir solch geselleschaft
dâ von solde widervarn,
daz ich wol möhte bewarn
des gelouben unde des bâbstes êre:
nû enziuht nieman sô sêre
der pfafheit irn gewalt,
denn die dâ sint gezalt
got ze sunderen knehten,
sô daz si teglich sullen vehten
gegen gotes widerwinden.
die solden sich lâzen vinden
staetelich in dem muot,
daz si deheiner slahte guot
darumbe naemen ze miet,
daz sich ir wille dâ von schiet
unde ir gir ze deheiner wîle,
si waeren staetlich ze pîle
mit werlicher hant
umb daz heilige lânt
gegen den sarrazînen.
daz kriuz, daz si lâzent schînen
vor genaet ûf ir wât,
dem solden si geben stat
mitten in irem herzen,
sô daz si den tôt unde den smerzen,
den got daran hât erliten,
beklagten mit solhen siten,
daz si mit aller irer kraft
dructen die heidenschaft.
alsô ir orden sint gestift.
nû schiuhent si als ein vergift
des soldanes zorn,
si waenent sîn verlorn,
ob ez ein wîl ân vride stê .>
Ccccxvii . < diser rede sprecht niht mê>,
sprach der meister der spitalaere,
 <ez waere uns ze swaere,
welt ir iuch sêre überdenken
unde unsern orden krenken,
des sî wir unz her über worden.
die dâ unserer orden
stiftaere sint gewesen,
die hôrten alsô lesen
an dem evangeliô,
dâ hât got gesprochen alsô:
 «swer mir nâch wil volgen,
der sol im selbe sîn erbolgen,
er heb sîn kriuz unde volg mir nâch . »
vür irdisch vröude unde gemach
unser brüederschaft hât
daz kriuz genomen ûf ir wât:
daz ist darumbe geschehen,
swen wir daz kriuze an sehen,
daz ez uns stun unde man,
waz unser schephaer dran
hab erliten marter,
sô daz sich dester harter
unser herz erheize
in gotes lieb unde reize
unser bluot ze vergiezen.
ir unde ander pfaffen liezen
die heiden hinze rôme rîten,
ê man iuch saehe mit in strîten;
swaz ir unde ander pfaffen
mit der zungen mugt geklaffen,
des lât ir iuch durch got gezemen,
aber daz kriuz der marter nemen,
daz widerstêt iu sêre:
ir gert vil mêre
in daz himelrîch ze varn
zuo der bîhtigaere scharn
denn in die schar der marteraere.
ez waere ouch uns niht ze swaere,
wold uns sîn got als wol lônen,
wir aezen ouch visch vür bônen .>
zuo dem cardinal
sprach an dem selben mâl
der meister der tiutschen hêrren:
 <ir sult uns niht lêren,
wie wir sullen varn
mit dem swerte unde gebârn,
wand dâr zuo sît ir unnutz.
wir haben manegen bluotes guz,
den wir wol heten vermiten,
von den heiden erliten,
unde ân laster verlân,
het wirz niht getân
durchnehticlich durch got.
unsers ordens gebot
wîset uns unde lêrt,
swâ wir mit dem swert
unde mit vehtunder hant
den heiden daz lânt
niht mugen ab ertwingen.
sô sul wirz zuo bringen
mit witzen unde mit listen.
hundert tûsent kristen
sint der heiden worden
von unsern drîn orden,
die der sêle vrums
unde des kristentums
waeren erlân,
wolden si gebiten hân,
unz ir von rôm waert komen
unde si hiet genomen
von der heidenschaft mit iwer lêre.
uns hât unz her niht sô sêre
gefrumet gegen in
sam der eine sin,
swaz wir in gelobet haben,
daz wir daz nie übergâben,
wir haben in geleist.
wand die heiden aller meist
prîsent an der kristenheit
triwe unde wârheit,
die si lobent bî ir got.
nû ist iwer gebot,
daz wir des werden abetrunne:
ê ich des iemer begunne,
ê wil ich vliesen daz leben
unde wil mich gevangen geben
ze wandel dem soldan
vür daz laster, daz im ist getân
in dem vride, den wir,
her künec von cipper, unde ir
haben bestaetigt:
iur insigel daz ligt
an den hantvesten
unde aller der besten,
die dishalp meres sint gesezzen.
swer sich nû wil vergezzen
an der triu unde an den eiden,
die von uns den heiden
sint gelobet unde gesworn,
daz belîbet verborn
von mir unde mîner geselleschaft
unde aller der brüederschaft,
die daz kriuze tragen.
niht mêre wil ich sagen .>
Ccccxviii . dâmit er von dannen gienc
unde mit im alle die,
die geistlich brüeder hiezen.
den cardinal si liezen,
dâ si in heten vunden.
an den selben stunden
von akers der potestat
unde die hôhsten von der stat
sprâchen zuo dem cardinal:
 <beidiu jâmer unde quâl
von disen sachen noch geschiht;
lât ir iuch nemen niht
von disen sachen dester drâter,
geistlicher vater,
sô wirt der irresal sô grôz,
daz diu stat wirt blôz
êren unde guotes.
wir sîn ouch des muotes,
sît den soldan wil gezemen,
daz er wil bezzerunge nemen,
den heiden ze sehen,
umb daz im ist geschehen,
die welle wir im gerne tuon,
daz diu vridebaere suon
zwischen uns belîbe staete.
wande swâ man des niht taete,
sô ergienc der schade unde diu schande,
die in disem lânde
diu kristenheit niht überwunde>.
si sprâchen, sît er in niht gunde,
daz si dem soldan
als manec armman
hin wider sanden ze stet,
vür die er verloren het,
unde doch ûf guote sicherheit,
daz in deheiner slahte leit
geschaech an iren lîben,
von kinden unde von wîben
wolden sich drîzic scheiden
unde wolden sich den heiden
ûf ir gnâde neigen;
dâmit wolden si erzeigen,
swaz in dem vride geschehen waere,
daz daz âne ir gevaere
ist geschehen unde ergangen.
übel wart in vervangen,
swaz si zuo dem mâl
von rôm dem cardinal
geleget heten vür
mit williger kür.
der selbe pfaffe sprach:
 <ê wold ich solhen ungemach
von iu hern erwerben,
dâ von ich müeste sterben,
ê ich dehein urlaebe
oder mînen willen dâr zuo gaebe,
daz man der heiden zorn alsô wende,
daz man in kristen sende,
daz iren muot alsô erkuole;
daz waer von rôme dem stuole
ein missewende grôz:
die cardinal mîn genôz
wurden mir gehaz,
swenn ich erloubte daz,
des ir dâ habet muot .>
 <ez dunk iuch übel oder guot,>
sprâchen die akersaere,
 <ez ist uns reht unmaere.
unde wizzet ouch daz,
daz wir iu vürbaz
niemer mêre niht gevolgen
unde daz iu erbolgen
hiut unde vür dise vrist
ditze lântvolc ist .>
ân urloup schieden si von dannen.
grînen unde zannen
mit im selben began
des bâbstes kappelân.
Ccccxix . dô der stat rât von im kam
unde der povel vernam
des cardinals ungüete,
tobsuht unde ungemüete
in daz herz in schôz.
mit einer storî grôz
kômen si des mâles
an des cardinales
herberge gedrungen.
si wolden in hân betwungen,
daz er in volgte nâch.
dem künec von cipper wart gâch
unde dem künec von armeni;
unde waeren niht komen si,
er waer gehandelt alsô,
daz er riwic unde unfrô
diu maere hiet hinz rôme brâht.
die zwêne künec mit ir maht
geschuofen vil kûm
von dem povel solhen rûm,
daz si durch si mit kerge
kômen zuo der herberge,
dâ der cardinal was inne.
die hêrren all ir sinne
unde iren vlîz kêrten daran,
daz si daz volc von dan
brâhten an irn gemach.
vil kûm aber daz geschach.
der cardinal si bat,
daz si zim kaemen drât
durch des bâbstes êre.
nû sûmten sich niht mêre
die zwêne künec junge.
dem cardinal was gelunge,
dô si kômen hin in.
die zwêne hêrren bâten in,
des er ê was gebeten
durch ir nôt si daz teten,
wand in den selben stunden worhte
diu angest unde diu vorhte,
diu beide wîp unde man
von dem soldan
unde von den heiden gewarte.
ez lac nieman sô harte,
sam den selben zwein hêrren:
swaz si guotes unde êren
ûf der werlde pflegen,
daz ist den heiden gelegen.
dem cardinal si daz sagten.
ob si sêre verzagten,
wer wold in merken daz?
vor des soldanes haz
mohten si unlânge wern,
swen si solden enpern
der helfe der spitalaere,
der tiutschen hern unde der templaere.
allen den gebresten,
den si in kunftic westen,
den teten si im kunt.
der cardinal an der stunt
die zwêne hêrren bat,
daz si im gaeben rât,
ob im ir helfe dâr zuo töhte,
daz er gevâhen möhte
die boten des soldanes.
 <solhes arcwânes
sult ir uns überheben,
daz wir iu dâr zuo iht geben
rât oder wîsunge>,
sprâchen dise künec junge;
 <het der bâbest al sîn maht
her ze akers brâht,
ez waer im ze tuon swaere.
unde westen ez die akersaere,
daz ir sîn habet muot,
si naemen dâfür dehein guot,
si tôten iuch mit ir hant .>
der cardinal si dô mant
unde bat die hêrren vlîziclich,
daz si ir vurstelich
genâd an im bedaehten
unde niht vür braehten,
daz er si an gesuochet het.
daz gelobten si im an der stet.
der von cipper unde armeniâ
zuo dem legat si sprâchen sâ:
 <hêrre, seht, waz ir tuot!
der vürsaz unde der muot
der drîer orden der kriuzaere
unde von akers der burgaere,
der ist iu nû wol kunt:
si wellent an der stunt
senden vunfzic man
ze bezrung dem soldan,
unde wellent ouch dâhin
die tiursten under in
unde die der hôhsten êren pflegen,
die habent sich bewegen,
daz si dem soldan ir leben
wellent ûf gnâde geben
unde wellent ê sterben
ê an den êrn verderben
unde von triwen werden gezalt>.
 <wurd ich drîer tage alt>,
sprach der pfaffe nîdes vol,
 <ich understên daz wol!>
die hern dô urloubs gerten,
ze herberge si kêrten.
in was lânc diu nacht,
wand der schal unde der braht
was grôz in der stat.
nû gebôt unde bat
von rôm der cardinal
den hêrren über al,
die dâ meister dô wâren
der orden bî den jâren,
daz iegelicher kaeme
unde der besten ehte mit im naeme,
die sîn orden dâ het.
daz gebot unde die bet
tete er bî dem banne
unde daz man ouch von danne
die wîle niht enlieze scheiden
die boten der heiden.
Ccccxx . dô ieglicher meister vernam
daz gebot, daz im kam
von des bâbsts verwesaere,
als si vernâmen diu maere,
ieglich meister vil schiere
nam sîner brüeder viere
unde kômen alle an ein stat
unde giengen dâ ze rât,
waz man antwurten dô solde,
ob der cardinal wolde
gegen in iht arges beginnen,
mit wie getânen sinnen
si sich des erwerten.
dô si die nacht verzerten
unde der tac herwider kam,
ie der meister zuo im nam
sîner brüeder ehte,
die er weste in der mehte
zuht unde wîstums,
daz des ordens vrums
mit in waer versûmet niht.
si kômen geriht,
dâ der cardinal was.
der predigt unde las
wîser rede maneger slaht,
dâmit er si wolt haben brâht
ûf den wec unde ûf daz pfat,
die hêrren, die dar hât
der soldan gesant,
daz si im die zehant
in sîn gewalt heten geben.
des begunden si im widerstreben
unde sprâchen algeriht:
 <des gewaltes hab wir niht,
wand hie zakers die besten
waerlich sint den gesten
mit solher helfe bî,
daz si vor uns waern vrî,
ob ich möht gehân
zehen stunt als manegen man
als unser aller ist,
wir möhten in an diser vrist
tuon deheinen ungemach>.
der cardinal aber sprach:
 <mir ist vürwâr kunt getân,
ir wellet dem soldan
unde der heiden admirat,
vür die er hie verloren hât,
als manegen kristen senden.
daz müeste iemer schenden
iwer brüederschaft nam
unde waer ein êwigiu scham,
ob er iuch des betwunge,
daz im solch bezzerunge
von iu solde wider varn .>
die hôhsten brüeder, die dâ wârn,
sprâchen alle gelîch:
 <wir haben offenlich,
geistlicher vater, dir geseit,
daz uns von herzen ist leit
daz laster unde diu smaehe,
diu von diser gaehe
disem lânde widervert,
unde daz wir sîn behert
unser êren unde triwen.
daz mac uns niemer volriwen,
unde mit swelhen dingen
wir mugen inne bringen
die heiden unde den soldan,
daz wir unschuldic sîn daran,
daz tuon wir vil gern .>
 <sît ir sîn niht welt enpern>,
sprach der cardinal dô,
 <sô wil ich alsô
volfüeren des bâbstes êre,
daz ez niemer mêre
iur orden mac überwinden,
ob ir iuch lât vinden
mînem gebot ungehôrsam .>
sîn stap er in die hant nam
unde ein infel ûf sîn houbt;
er sprach: < als mir ist erloubt,
gegeben unde bezalt
baebstlicher gewalt
dishalp meres hie
über alle die,
die dâ sint getouft:
swer sich vürbaz strouft
den heiden ze hulden
ûz der tât unde ûz den schulden,
diu hie den heiden ist getân,
den kund ich in sant peters ban,
in des bâbstes unde der cardinal
unde der bischolf über al,
die in al der werlde sint,
ez sî man, wîp oder kint,
unz an daz dritte geslehte
kunde ich in gotes aehte.
ouch sî in hiute widerseit,
swaz in al der kristenheit
guoter dinge geschiht,
daz si des niemer niht
teilhaftic werden
ze himel noch ûf erden.
gotes kreatiwer,
erden, luft, wazzer, viwer
verbanne ich in hiute,
unde diu gemeine aller liute
sî in benomen vürbaz.
ich kund in in den gotes haz
unde der heiligen zwelfpoten,
ouch sî in verboten
alliu sacrament,
diu mit munde oder mit ir hent
die priester reichent unde gebent,
den die kristenlichen lebent>.
Ccccxxi . dô disiu rede geschach,
dem cardinal was gâch
in eine kemenâten hin.
daz tete er ûf den sin,
daz im die hern ze haz
niht dingten vürbaz,
wand des heten si gedâht.
dô îlt er unde gâht
von in alsô drât,
daz si sîn niht gewunnen stat.
sich huop ein ludem alsô grôz,
daz daz hûs erdôz,
unde dô die akersaere
gefrieschen diu maere,
dô woldens aber hân
baz verdient den ban
an dem selben pfaffen.
nû het er geschaffen,
der selbe wüeterich,
daz im heimelich
ein schef was bereit.
vil kûme er enpeit,
daz ez nacht wart.
doch mocht er der vart
âne grôzen pîn
niht wol bekomen sîn,
waeren niht komen sâ
von cipper unde armeniâ
die künec hôchgeborn
sazten den zorn
in einen vride über tac.
deheiner ruowe er pflac
die nacht der legat:
der huop sich vil drât
mit sînem gesinde
unde gâht ûfz mer swinde.
gegen rôme hin
stuont aller sîn sin.
Ccccxxii . nû lâze wir in varn.
wie die hern gebârn,
daz merket unde hôrt.
ir senfter muot wart zestôrt,
dô si sîn vermisten.
daz er mit solhen listen
von dannen was entwichen,
daz . muote si sterclichen.
der künec von armeni,
der von cipper unde alle di,
die bî den selben jâren,
in der stat ze akers wâren,
die bâten sich lêren
die geistlichen hêrren,
die daz kriuze tragen,
alsô hôrt ich sagen,
si hiezen in rât geben,
wie si nû solden leben
mit dem heidnischen gedigen,
wie man solde vertigen
die hêrren, die dar hât
gesant der admirat,
sô daz si über wurden
solher sorgen burden
unde des arcwâns
der heiden unde des soldans,
daz er si unschuldic seit
an dem schaden unde an der smâcheit,
die er zakers het genomen.
die hôhsten, die dar wâren komen,
der potestat unde diu gemeine
von akers, grôz unde kleine,
gegen den geistlichen hêrren
grôz gebet begunden kêren,
daz si sich naemen an
die sache gegen dem soldan
unde si volfüerten, als si westen;
mit gîseln unde mit hantvesten
woldens in daz machen guot
als man gewislichen tuot
daz sis mit triwen niht vermiten
unde allez daz mit in liten,
daz in ze lîden geschaehe,
ob vor dem bâbst iht jaehe
der cardinal in ze haz,
mit triwen wolden si daz
mit in dulden unde lîden
unde si niht vermîden
mit helfe noch mit rât.
der hôchmeister bat,
daz si guoten muot hieten
unde daz si sich berieten
unde darüber vereinten.
die vrist si bescheinten
ze drin ganzen tagen,
sô wolden si in sagen,
waz si wolden tuon dâr zuo
des naehsten morgens vruo
dô samten si sich hie
die brüeder alle die,
die dâ vehtent mit den swerten.
an die hôhisten si gerten,
die si heten under in,
daz si ir witze unde ir sin
bî in selben hieten
unde sich alsô berieten,
daz si daran iht verlürn
unde die geheime niht verkürn,
die si mit dem bâbest heten.
des wart vlîziclich gebeten.
Ccccxxiii . dô si des râts begunden,
sô si beste kunden
diu sache wart betraht.
etlich heten in ir aht
unde wâgenz zuo dem besten,
daz si mit den gesten,
die dar sant der admirat,
von akers ûz der stat
sanden als manegen man,
als der soldan
datz akers het verlorn,
daz der heiden zorn
wurd gestilt dâmit,
unz daz der alte vrid
belib in sîner staetikeit,
sît im mit triun bereit
ze staeter helfe waere
diu gemein der akersaere.
dô geviel etlichen daz,
daz si erfüeren baz
mit ir boten drât,
ob der legat
dem bâbst iht het geseit,
daz im niht beheit,
unde ob daz waer geschehen,
sô solde man besehen,
daz man mit witzen unde mit sinnen
den bâbest braehte innen,
wie die sache laegen;
daz si die wîle pflaegen
warnung gegen der heidenschaft,
unz daz diu selbe botschaft
von rôm her wider kaeme;
swaz man dan vernaeme,
daz man sich darnâch rihte
unde sich die wîle niht verphlihte
gegen den heiden durch ir drô.
dô rieten etlich alsô,
sît si waeren begeben
unde daz ir orden unde ir leben
dem bâbest zallen stunden
gehôrsam waer gebunden,
ez waer ungewerlich,
swaz sô krefticlich
des bâbstes bote het verboten
bî sînem bann unde der zwelfpoten
unde bî dem almehtigen krist,
des verwesaer er ist
unde sant peters hie ûf erden,
 <solde daz von uns werden
vrevellich übergangen,
in twancsal unde in pfrangen
möhten unser orden dâ von komen:
wir haben alle wol vernomen,
wie starc der legat
den ban gemachet hât .>
sus gienc ez entwer,
dise hin, jene her
missehullen an dem rât.
diu gemeine von der stat
treip sêre dâr zuo
beidiu spât unde vruo,
daz dem soldan
diu bezrung wurd getân,
die ich hie vor seite.
der rât niht beheite
der gemein der tiutschen hêrren.
die vorhten sich verkêren
den bâbest an dem gewalt,
der in von rôme ist bezalt,
wand ez ist wizzenlich,
daz sô heimelich
der bâbest niemer ist,
ez sîn zaller vrist
sîner türhüetaere
unde inrister kamraere
brüeder von ir orden:
des waern si lîhte worden
von dem bâbest ab getân,
het er deheinen arcwân
gegen in gewunnen.
dâ von die helt versunnen
des râtes gehullen,
daz si wolden erfullen
daz gebot, daz in het getân
der cardinal bî dem ban.
daz misseviel den andern.
wîslich si wandern
mit den sachen begunden.
ze jungist si erfunden,
ob si den sachen
ein ende wolden machen,
daz müest geschehen mt dem sin,
daz si welten viere under in
der witzigisten unde der besten,
die si inder westen,
unde daz die selben viere
die brüeder alle schiere
hôrten heimelich
ieglichen sunderlich,
michel unde wênic,
unde swâ diu meiste menig
hin gehaele mit dem râte,
darnâch solden si sich drâte
mit dem geschefte rihten.
dô si sich sus verslihten,
vier brüeder der besten,
die si under in westen,
die wurden ûz gelesen:
si muosten hôraer wesen
heimlich unde stille,
war ieglichen sîn wille,
an disen sachen trüege,
oder waz in diuht gefüege,
wie man dâmit solde varn.
dô si al gehôret wârn,
dô gehal des der meiste teil,
ez wurde ein itwîzes meil
iren orden allen drin,
sît si heten under in
sô manegen man sinnerîch
unde dem niht taeten gelîch,
daz si sich witze vlizzen,
wand ez ist gewizzen
beidiu junc unde ouch alt,
daz ez alsô ist gestalt
umb den ban der pfafheit,
swâ der hin wirt geleit,
den ban sol man vliehen
unde sol daz niht schiehen
durch kristenlich gehôrsam:
 <ob vor got sî lam
diu sache unde unsleht,
krump unde ungereht,
die pfaffen darumb wizzen sullen;
sô sullen wir erfullen
durch die vorhte gotes
die gehôrsam irs gebotes>.
klegelich si vür gâben,
wie si sich solden gehaben,
ob der kriec wurde lânc,
die von siechtum wurden kranc
unde in lîht geschaech ze sterben,
die müesten verderben
ân unsers hêrren lîchnam;
ez waer ein dinc widerzâm
unde ein grôzez unbilde,
swen kristenlicher bivilde
ein geistlich man enperen solde;
ob man daran niht schiuhen wolde
gotes vorht unde zorn,
sô wurd ein liunt verlorn,
den ir orden niemer überwunde,
ze swie getâner stunde
in wurde verwizzen daz,
daz si mit willen den haz
mit vrevellichen siten
heten erliten
des bâbstes unde der pfafheit;
darumb si tôt wurden geleit
ûf daz velt als die hunde,
ob si der bâbest vunde
vrevel unde ungehôrsam
des gebots, daz in sîm nam
het getân der legat,
den er her gesant hât.
 <ouch sint die pfaffen sô vereint,
swenne den wirt bescheint,
daz von hinnen ist gestrîchen
der cardinal vluhticlichen
durch die vorht unser gaehe,
vür ein grôze smaehe
zellent daz die pfaffen;
well wirz denn alsô schaffen>,
sprâchen under in die wîsen dô,
 <daz diu wârheit laeg alsô,
daz wir schuldic wurden,
sîner ungenâden burden
wurd wir sô sêre überladen,
daz sîn gewunnen schaden
unser orden iemer mêre .>
manic wîser rât unde guote lêre
wurden dô von in gegeben.
die alten alle streben
begunden darnâch,
daz in ir guot gemach
iht wurde dâ zestôrt.
von den jungen man hôrt,
die des willen heten noch,
daz si der sorgen joch
gegen den heiden wolden tragen,
die begunden klagen
diu kunftigen leit,
diu diu kristenheit
darumbe noch enphienc.
nû hôrt, wie ez ergienc.
Ccccxxiv . grôz wart der schal,
dô diu mêrer zal
het geholen daran,
swaz in bî dem ban
die pfaffen verboten heten,
daz daz iht wurd übertreten.
daz was etlichen sô leit,
daz si dâ von in arbeit
von ir meisterschaft kômen,
etlichen wart genomen
daz kriuze ab ze buoze,
etlich wurden unsuoze
geleget in karkaere.
nû kômen ouch die akersaere
unde wolden haben ervarn,
wie si nû wolden gebârn
unde wes die drî orden
enein waeren worden.
dô wart in kunt getân,
si müesten unde wolden stân
in dem gebot der pfafheit.
daz wart ûz der mâzen let
von akers der gemein.
si wurden ouch enein,
waz si nû tuon solden.
etlich gerne wolden
haben widertân,
swaz dem soldan
datz akers was geschehen.
dâr zuo hôrt man jehen
die boten der heiden,
si wolden von dann scheiden
mit gewissen dingen:
möhten siz dâr zuo bringen,
daz si gehaelen gelîch,
sô wolden si williclich
ir hêrren kêrn unde trîben
in vriuntschaft mit in blîben;
waere aber des niht,
sô heten si dehein zuoversiht
vrides noch suon,
daz denne müesten tuon
die kristen als in tohte.
dô die brüeder nieman mohte
gescheiden dâ von,
si widersaezen den ban
daran si wurden ie strenger
dô wolden niht lenger
der heiden boten dâ beiten.
si bâten sich beleiten
an ir gewarheit.
daz wart in unverseit.
grôz wart der schal
datz akers unde diu quâl,
dô man die boten der heiden
von dannen sach scheiden
mit unverrihtem ende.
si wunden die hende
die kristen alle gemeine
beide grôz unde kleine:
ez gienc wol zuo ir herzen
sorge unde smerzen
unde kunftiger ungemach,
der in kurzlichen geschach.
Ccccxxv . nû lâze wir si varn
got müeze die bewarn,
die dâ belîbent hie.
hôrt, wie ez dort ergie.
die boten sach man strîchen.
si kômen kurzlichen
zirem hêrren, dem soldan.
dô si den selben man
verrihten der maere,
wie ez hie ergangen waere,
wie si ez heten geschaffen
unde wie sêr die pfaffen
trahten ûf sîn êre,
die boten reten mêre:
si sagten im besunder
alliu diu wunder
hinz ende von orte,
wie mit werken unde mit worte
der kristen irdischer got
mit kristenlichem gebot
unde mit allem dem gewalt,
der im von gote waer bezalt,
dâr zuo mit sînen listen
hie dishalp mers die kristen
mit dem banne het betwungen,
daz si deheine bezzerunge
taeten der heidenschaft,
unde wie er die brüederschaft,
diu daz kriuze treit
het genomen unde entseit
ir rehte unde der gotesê,
ob man si iemer mê
saehe die geturste tuon,
daz si vride oder suon
oder dehein geheime heten
mit den, die machmeten
êrten unde tervagant.
dô der soldan ervant,
daz im niht bezrung widerfuor,
bî sînen gotern er swuor
ûf der kristen schaden.
er wart sô sêre überladen
mit übel unde mit tobesuht
unde mit zornes ungenuht,
daz er dâ von wart kranc.
unde darnâch unlânc,
als die meister jâhen,
die in sider sâhen,
in ein siechtum er geviel,
daz im daz hirne staete wiel
unde selten stille lac.
er bôsert sich von tac ze tac,
sô daz im der lîp swant.
dô der soldan enphant,
daz sich sîn dinc bezzert niht,
dô hiez er algeriht
brieve schrîben unde senden
in diu lânt allen enden,
dâ diu heidenschaft werte.
an alle die künec er gerte,
die heidenisches glouben sint,
daz si âne underwint
unde balde zuo im kaemen
unde vor sînem tôde naemen
wîsunge unde ouch lêre,
dâ von der heidenschaft êre
wurd gebezzert alsô,
daz si sîn beliben vrô
hinfür êwiclich.
daz gebot sô vesticlich
den kunigen allen wart getân
von dem baruc unde dem soldan,
daz si ez ungern vermiten,
si kômen alle geriten
darnâch vil schiere.
ganzer môneit viere
etlich künec reit,
sô lânc unde sô breit
sint diu lânt der heiden.
mir ist alsô bescheiden,
dô si kômen über al,
dô was der kunige zal
mê denn driu hundert.
ist iemen, den des wundert,
der vrâg der einen, die ez sâhen,
dô diu wunder geschâhen,
der diu heidenschaft pflac,
die wîle man vor akers lac,
sô geloubt erz dester baz.
diu klage het niht mâz,
der die kunige begunden,
dô si dâ kranc vunden
den soldan iren hêrren,
wand er mit grôzen êren
des gewaltes het gephlegen,
der an im was gelegen,
darumbe wâren si im holt.
dô der tac wesen solt,
daz er si wolde sehen,
dô mocht man wunder spehen
von jaemerlicher klag,
der ieglicher dô pflac,
dô man an im sach
sô getânen ungemach,
den er niht mocht überwinden.
von alten unde von kinden
wart dô grôzez klagen.
dô si des verphlâgen,
dô sprach der soldan:
 <ich wil iuch wizzen lâzen,
warumbe ich iuch hân besant:
Machmeten unde tervagant
unde unsern got apollen,
der gebot ich iemer wil ervollen,
die nim ich des geziuge,
daz ich iu niht liuge,
unde bit si mir genaedic wesen,
mac ich des lîbes niht genesen,
daz si der sêle walten,
wand ich hân behalten
ir gebot unde unser ê
unz an des tôdes rê.
des sol ich geniezen.
nû wil ich iu entsliezen
den zorn unde daz leit,
daz mich in dise krankeit
mînes lîbs hât brâht.
ir habt des wol gedâht,
dô wir naehest striten
mit den vermaleditten
unde den verwâzen kristen,
ze wie getânen vristen
zwischen uns unde in
suon unde vrides gewin
wart bestaetigt;
wie diu sache ligt,
daz wizzen wol die besten,
daz wir mit hantvesten
wurden wol verriht.
daz habent si niht
gegen uns behalten,
mit grôzen unde mit manicvalten
vreveln unde smaehe,
die si hânt mit ir gaehe
gegen uns getân>,
sprach der soldan;
 <daz hân ich verholn
unde iu allez vor verstoln:
niht wan durch guot
hân ich gehabt den muot,
daz ich gerne het gesehen,
swaz uns lasters ist geschehen,
heten si uns daz benomen,
ez waer in niemer vür komen>.
er huop ûf unde seit
alle die gelegenheit,
wie er die sache het gewandelt,
dô datz akers missehandelt
wurden sîn sarjande,
die man im tôt sande
ûf sînen hof hinz baldac,
unde welher bezzerunge pflac
gegen im zuo dem mâl
ein pfaffe, hiez cardinal:
 <der lac datz akers zuo der stunt.
dô ich dem tete kunt
des vrides bestaetikeit,
der zwischen uns was geleit
zehen jâr unde mêre,
des lasters unde der unêre
wart uns mê bekant.
die boten, die ich dar sant,
die liez er sâ blenden
unde alsô blint her senden.
ditz laster ungehiwer
hal ich dennoch vor iwer
allez ûf den gedingen,
daz ich si innen wolt bringen,
daz wir uns heiden
ungerne lâzen scheiden
von êren noch von triwen.
ob si sich liezen riwen
ires vrides bruch,
ich unde der baruch
versuochten daz selbe baz
unde sanden âne underlâz
unser vürsten zwelfe dar.
ich enwil iu niht gar
bescheiden unde machen blôz
die bescheidenheit grôz,
die ich gegen in hiez suochen,
ob si noch wolden geruochen
bezzerung mir tuon,
sô waer ich gern in suon
mit in beliben ûf die zît,
alsô der vride lît.
daz heten si lîht getân.
dô kom der eine man,
der was verwesaer unde bot
von irem irdischen got,
der dâ bâbst ist genant,
der hât daz erwant,
daz uns von in niht
dehein bezzerung geschiht.
Ccccxxvi . ich bin dâr zuo ze kranc
unde sint die sache al ze lânc,
daz wir si alle niht enmegen
sunderlichen iu vür legen,
als ez in kurzer vrist
datz akers ergangen ist,
daz uns ist schadebaere,
unde wie die kriuzaere
sich des hânt besprochen,
daz der vrid an uns zebrochen
ist unde ouch widerseit.
manic herzenleit
ist uns von in geschehen ê:
si habent zuo des tôdes rê
brâht manegen heiden wert;
daz ouch ich in die erd
geleget wird in kurzer vrist,
von ir schulden daz ist.
wand dô ich gehôrt,
daz daz unbillich mort
ungebezzert solt belîben,
dô begunde mich trîben
der zorn in dise nôt,
dâ von ich muoz ligen tôt.
daz lât iu geklaget sîn,
ir lieben vriunde mîn.
ich bitt iuch alle unde man,
ob ich ie verdienet hân
umbe iuch dehein guot,
daz ir dem gelîche tuot
unde gewert mich, des ich ger,
daz unser goter êr
wir beherten unde behalten,
ich mein machmeten den alten,
Tervaganden unde apollen,
sît die kristen ervollen
müezen, swaz mit in schaffen
ein volc, heizet pfaffen.
die selben trugenaere
unsern gotern sint unmaere,
wand si habent mit ir listen
erblendet die kristen
unde brâht in solhen irresal,
daz si geloubent über al,
swaz in diu selbe pfafheit
gebiut unde vor seit
bî ires bâbstes ban,
des wellents gelouben hân,
ez sî als wâr unde als staete,
als ob ez jesus selbe taete.
ist ouch dem alsus,
daz von nazareth jesus
sîn êr unde sîn gewalt
einem lât bezalt,
der ist datz rôme wol erkant,
Honorius ist er genant,
dem die kristen volgen müezen,
an henden unde an vüezen
ist er krump unde lam,
des mac sich iemer scham
Jesus, der kristen hêrre,
daz er hât sîn êre
unde sîn selbes gewalt
eim solhen schemelaer bezalt,
der lam ist unde krump.
daz die selben kristen sîn tump,
daz mac man kiesen daran,
daz si den betent an,
der sô lutzel witze hât
unde mit in umbe gât
anders denn im wol an stêt.
het jesus von nazareth
niht mê übels getân
denn daz er eim solhen man
sîn gescheft enpholhen hât,
ez waer ein grôze missetât:
er solde dâr zuo haben erwelt
einen berâten helt,
der maneger ist bekant
in der kristen lânt.
Jesus mit sînen listen
betriuget die kristen,
als er die juden tete wîlen,
die er balde hiez îlen
von der alten ê zder niwen.
daz muost in sît geriwen:
sîner muoter geslehte
die teten im vil rehte,
daz si in tôten enzît,
unde heten si gehabet bît,
unz er elter waer worden,
judischen orden
hiet er gar zestôrt.
ich hân alsô gehôrt,
er hab mit sînen zouberlisten
gemachet die kristen
sô tôrhaft unde sô toup,
daz ir ê unde ir geloub
stêt alsô in allen lânden,
er sî wider erstanden
nâch sînem tôd an dem dritten tac
ûz dem grabe, dâ er lac.
dâ kômen sîne junger zuo
eines morgens vil vruo
unde stâlen in her ûz.
in heimlicher lûz
behielten si den lîchnam,
als iren listen wol gezam,
unde jâhen dô offenbaere,
daz er erstanden waere
unde hiet manic grôze schar
gewalticlich unde offenbâr
ûz den wîzen genomen.
des hât er si überkomen,
daz si des alle nû nâch jehen.
doch weiz ich wol, ist ez geschehen,
daz er erstanden ist,
daz muoz von zouberlist
sîn gemachet unde getân.
als vil ich der buoche kan,
sô weiz ich wol, daz von natûre
dehein kreatûre
zuo dem leben erstêt,
vür daz der tôt an im ergêt.
daz in der witze ist zerunnen
unde wir der buoche als vil kunnen
unde manege hôhe kunst,
die uns machmet von sîner gunst
gît volliclich unde gern,
daz si der gnâden enpern,
daz ist allez der nît,
der zwischen jesum lît
unde unsern gotern werden.
wir haben sô breit der erden,
wolde sich diu kristenheit
ziehen von der trugenheit
unde unser goter an beten,
swaz si lândes heten,
ob si diu alliu verlürn
unde durch machmeten verkürn,
ich wold in ander lânt geben,
solde ich lenger leben.
dâr zuo sint aber si ze staete:
swie vil wîser raete
dem keiser vriderich
tâten getriulich
mîn vordern unde die heiden,
doch wold er sich niht scheiden
von dem ungelouben sîn,
swaz anders mohte sîn
geheime unde ouch vriuntschaft
die het er mit der heidenschaft
unde si mit im hin wider.
waer ich gesunder lider
unde hiet ich trôst zuo dem leben,
den rât, den ich iu wil geben,
den wold ich selbe volfüeren .>
er bat si alle, daz si swüeren
bî apollen unde machmet,
daz si leisten sîne bet.
des er ze leisten wolde bitten,
mit vriuntlichen siten
lobten si ze leisten daz.
nû hôret doch, waz
Ccccxxvii . diu selbe bete waere,
die der klagebaere
tete, der soldan.
si muosten vür in gân
unde sunderlich al swern
die kristen sâ behern
lîbes unde guotes;
swaz si darumb irs bluotes
möhten vergiezen,
daz siz darumb niht liezen,
si trahten iemer drûf,
daz akers kaem ze hûf
unde ûz dem grunde wurd zebrochen,
daz daz laster wurd gerochen,
daz in dâ waer erboten.
des swuorn si bî ir goten.
noch erbuten si mêre
dem soldan wird unde êre,
die künec unde kuniges genôz.
einer bet vil grôz
gerten si an in:
sît er doch müest dâhin
unde niht möht genesen,
daz daz sîn will müest wesen,
daz sîn sun ze admirat
gekrônet wurd an sîner stat.
der selben bete wart er vrô.
 <nû tuot dâmit>, sprach er dô,
 <swaz iu gevalle unde behag>.
an dem naehsten tag
des morgens vil vruo
griffen si dâr zuo
der soldan ziere
het starker süne viere:
den si under in westen
an dem alter den besten,
den krônten si zehant
unde enphiengen von sîner hant
die kunige alle gelîch
ie der man besunderlich
sîn lânt unde sîne krône
unde swuoren im schône
ze vurdern sîn êre
hin vür iemer mêre.
als bald dô daz geschach,
der junge soldan sprach:
 <bin ich nû worden soldan?>
 <jâ, hêrre, dir ist undertân
alliu heidenische diet,
diu stêt in dîner gebiet>,
sprâchen die vürsten alle,
 <swaz dir nû wol gevalle,
daz soll allez geschehen>.
er sprach: < sô wil ich iu verjehen,
waz mich dunket guot:
der hervart, der wir haben muot
ûf die kristenheit,
daz diu werd ûf geleit,
dô mîn vater enkegen ist.
ze solher zît unde vrist,
er danne sterben sol,
sô enphâhent in harte wol
unser goter, die hêrren,
unde dankent im der êren,
die wir nû tuon an disen dingen,
daz wir ze leide wellen bringen,
die ze gote hânt erkorn
Jesum, der dâ wart geborn
in der stat ze bethlehem.
den gotern wirt genaem
mîn vater iemer mêre,
daz diu wîsung unde diu lêre
von sînem munde ist gesprochen,
dâ von si werdent gerochen>.
nû hôret, waz si teten.
den si gekrônet heten,
der zogte schône hin
gekrônet vor in
im volgte dô nâch,
manegen künec man dô sach
dâ der alt soldan saz.
vor vröuden der vergaz,
swaz im von siechtum gewar.
nû was ouch komen dar
ir meister, der baruc.
daz ein schedlicher druc
unde ein kreftigiu smaehe
der kristenheit geschaehe,
swer des vlîzic waere,
von aller sîner sunden swaere
der baruc den enpant.
des êrsten wart gemant
der künec von marroc dâ.
der swuor die hervart sâ
dem baruc unde dem soldan
ze vüeren vunfzic tûsent man.
grôzen danc si des gâben.
er sprach: < ich möht wol mê gehaben,
sô ist daz wizzenlich,
daz ich aller tegelich
muoz in warunge sîn
gegen den, die enhalp mîn
sitzent an dem gemerke;
der ist solher sterke,
daz ich in muoz widersitzen.
mit manheit unde mit witzen
muoz ich trahten wider si.
der künec von yspani,
des gewalt hât wîten rûm.
ouch scheidet nur ein pflûm
sîn hêrschaft unde die mîn,
dâ müezen allerteglich sîn
vierzic tûsent man von mînen wegen,
die der habe unde der huote pflegen>.
der künec von babilonîe,
sînes muots der vrîe,
gap sich der verte zuo gesellen,
dâr zuo manheit unde ellen
begunde sîn herze rüeren:
achzic tûsent man lobt er ze vüeren
den kristen ze ungemach.
den von koukasas man besprach,
der lobte zuo der stunde
dem baruc vür sîn sunde
unde zêrn dem niwen admirat
hinze akers vür die stat
ze vüeren werder helt
hundert tûsent ûzerwelt
durch vergiezen der kristen bluot
unde daz wol behuot
sîn lânt waer dennoch.
den künec von kanach
vrâgt man, waz er vüeren wolt.
der sprach: < ich bin sô holt
Machmet unde tervaganden,
daz ich wil gerne anden
an den kristen iren haz:
hundert tûsent man oder baz,
die zagheit sint bar,
wil ich vüeren dar .>
der soldan vrâgte sâ
den künec von alexandriâ,
wes er gewarten solt von im.
der sprach: < hêrre, von mir nim
vierzic tûsent man vür vol,
sît ich varen sol
sô verr ûz mînem lânde:
mir tuont iezunt ande
mit urliuc die venediaere;
ob des niht enwaere,
sô wolde ich dir gern
mîn schar ze dienste mêrn>.
der künec von griffan
liez sich den soldan
niht lânge bitten:
drîzic tûsent wol geriten
lobt er im ze vüeren schiere
vür akers ûf die riviere
den kristen zungemach.
guotlich der soldan sprach
zdem künec von kolon:
 <gedenke, daz dîn krôn
bî den hôhisten hât stat
unde tuo uns helf unde rât;
durch dîn êr unde mîn willen
lâ dich niht bevillen
ûf die kristen der reise>.
er sprach: < deheiner vreise
dunket mich ze vil,
wand ich sol unde wil
ungerochen lâzen niht
die schedlichen geschiht,
diu uns ist geschehen
von den kristen, als ich hôre jehen
unsern hêrren, dînen vater.
sîn werdez leben hât er
verloren von ir schulden,
si müezen von mir dulden
ach unde wê.
dîm vater vuort ich ê
gegen dem keiser vriderich
zweinzic tûsent helde lobelich;
daz wil ich zwispiln nû:
der baruc unde du
von mir suln gewis hân
vierzic tûsent man,
die wil ich bringen dâhin>.
den künec von cordubin
hiez man gên hin vür
mit williges herzen kür
lobte er an sîner schar
dem soldan ze bringen dar
zweinzic tûsent helt vermezzen,
daz akers wurde besezzen.
den künec von valfunde
bâten mit gelîchem munde
der soldan unde der baruch,
daz er des vrides bruch,
der geschehen was an den heiden
von den kristen unbescheiden,
hulf anden unde rechen.
 <darumb ich mich besprechen
wil gar lânge niht.
ûz mînem lânde man mich siht
bringen ein solhez her,
ob her über mer
der künec von engellânde kaeme
unde daz er mit im naeme
den künec von yspani,
mit strîte wold ich si
bestên ûf dem wal.
vunfzic tûsent mit der zal
unde als maneger ze vuoz
vür akers mir volgen muoz .>
den künec von tampasten
sach man hin vür gên,
zuo dem soldan er sprach:
 <ûf der kristen ungemach
wil ich gerne varn
mit sô getânen scharn,
daz ir mir sîn müezt sagen danc.
sîn ist aber lânc,
daz mich mîn saeliger vater bat,
ob sich gefüegt iemer diu stat,
daz die kristen unde diu heidenschaft
in urliuges vîntschaft
zuo einander kaemen,
daz ich denn war naeme
eins vürsten von tiutschem lânde,
herzog liupolt er in nande,
alsô waer er geheizen,
ûz eines lândes kreizen,
daz heizet oesterrîch.
dem selben vürsten lobelich
vor tamiat alsô gelânc,
daz er vienc unde betwanc
mînen vater saeligen.
man het in tôten sehen ligen,
doch kom er sô ze suon,
daz er sicherheit muost tuon,
daz er noch sîn erben
niemer niht solden werben,
daz schade waer der kristenheit,
im wurd ê widerseit.
daz wil ich ouch behalten>.
dâr zuo hôrt man den alten
soldan jehen:
 <daz daz ist geschehen,
daz ist ein lângiu vrist.
ich sag dir sunder list,
ez ist unlânge zît,
daz der naehste strît
zwischen uns ergie,
vier brüeder ich dô vie
der bartahten hêrren,
die wâren von verren
lânden her komen
unde heten an sich genomen
unser vînde orden,
die des sint enein worden,
ez sî in an der sêle guot,
swâ si unser bluot
mugen vergiezen,
des waenent si geniezen
unde wellent dâmit jesum êrn;
die selben het ich gern
brâht ze unserem gelouben:
den selben hiez ich erlouben,
daz si vor mir âzen,
unde swen wir gesâzen
unde kurzewîle pflâgen,
sô hiez ich mir sagen
von den vürsten sunderlich,
die dâ sô kostelich
lâgen vor tamiat.
sunderlich ich si bat
verrihten mich der maere,
ob in iht kunt waere
umb den selben herzogen;
dô sagten si mir unbetrogen,
er waere tôt vor manegem jâr;
si sagten ouch mir vürwâr,
sîn erbe, die er hete lâzen,
die sîn hêrschaft besâzen,
die waeren ouch alle tôt;
grôzer kriec unde nôt
waer sît gewesen umb diu lânt,
doch waeren si ze vremder hant
nû genzlichen komen .>
er sprach: < herr, ich hân vernomen,
iurs vater swester waer mîn an:
an die sippe ich iuch man,
ob daz sî diu wârheit,
daz ir mir hie habt geseit>.
Ccccxxviii . der alte soldan sprach dô:
 <sô wold ich niemer wesen vrô,
solde ich dich nû triegen
unde in alten zîten liegen!
dâr zuo mir ze liep was
dîn âne, mîn rehtiu bas.
wizze vür die wârheit,
daz du ledic bist der sicherheit
von im unde sîm geslehte.
dîn vater hât dich rehte
von im verriht der maere:
dehein vürst was sô ahtpaere
über al den kristentum;
waere im beschert der vrum,
daz er ein heide waer gewesen,
sô waer er an der sêl genesen.
ich weiz daz vürwâr,
hiet er sô manic jâr
gedienet machmet
als jesum von nazareth,
der hiet in hôch ergezt
unde hiet in gesezt
in den himel an sîn sîten.
nâhen unde wîten
gefriesch ich nie sô werden man,
waer er der touf gewesen ân .>
dô sprach der künec von tampasten:
 <sô mac daz nieman understên,
sît der eine man ist tôt,
daz die von akers lîden nôt,
daz wil ich mir enplânden:
ich bring ûz mînen lânden
vierzic tûsent werder degen,
die vor akers mit mir pflegen
ellenthafter tât .>
des danct im der admirat.
den künec von toderne
den sach man dâ gerne,
wand hôch êr an im lac:
man zalte in ze mâc
dem soldan sô nâhen,
daz die heiden jâhen,
er waer sô mehtic unde sô rîch,
daz siben kunige dienstlich
die ir zepter unde ir krône
wirdiclich unde schône
von im ze lêhen enphiengen.
dô si gegen im begiengen
bet, daz er in helfen solt:
 <waer ich iu niht sô holt,
als ich iu von schulden bin,
sô wolde ich doch dâhin>,
sprach der von toderne;
 <mîn gotern sol ich gerne
danken der gnâden,
die si gevazzet unde geladen
habent ûf mich.
gen akers den strich
bring ich mit mir dan
sibenzic tûsent man,
die habet vür guot von mir,
unser goter unde ouch ir>.
des sagten si im grôzen danc.
ein künec dô hin vür spranc,
der was ein kreftiger hêrre,
sîn gewalt gienc sô verre
unz an des ertrîches drum.
ze schaden dem kristentum
bat in der soldan umb stiwer.
dô sprach der ungehiwer:
 <durch unsern got jupiter
verrihtet mich der maer,
wie ez umbe akers lît.
ist si als lânc unde sô wît
unde als vest als babilon,
dâ sô grôziu dinc von
tete der künec nabuchodonosor?
dennoch mac si mir niht vor
die lenge gesîn.
ich getrû den kreften mîn,
ich gewin wol als manegen man,
als der künec cirus gewan,
der babilon besaz
dem künec balthazar ze haz,
ich hân ouch sô vil goldes,
daz sich mînes soldes
trôstent alle tâteraere,
dâr zuo sint liute niht sô laere
diu êrbaeren lânt,
diu mir zerbe sint benant,
Arabiâ unde arabes:
ich getrûwe in wol des,
si tuon mir solhen rât,
daz ich hinz akers vür die stat
hundert tûsent man bringe
ûf den trôst unde den gedinge,
daz sîn gnâd an mir ervolle
Machmet unde apolle>.
Ccccxxix . dar gienc der meden künec,
der was biderb unde vrumic,
daz erzeigt er dâ:
dem soldan lobt er sâ
willige helfe.
in übermüetiger gelfe,
 <den gotern zêrn unde dir>,
sprach er, < sô nim von mir
zweinzic tûsent helde wert.
vür akers ûf der kristen erd
muoz man mich mit in sehen,
dâ man die kristen sol vêhen>.
der künec von assyriâ,
mit grôzen êren was er dâ,
dô man den umb helfe bat,
dô gehiez er an der stat
daz er in dienestlichen siten
ze vuoze unde geriten
vunfzic tûsent man dar braehte:
 <in mîn unde aller hôhen aehte
sullen die von akers sîn
umbe des siechtumes pîn,
den wir an dînem vater sehen,
der wan von in ist geschehen
unde von dem bruche irer triwen:
er mac uns niemer volriwen,
sul wir in verliesen,
darumb müezen si kiesen
smerzen unde nôt
unde den grimmigen tôt>.
den künec von egyptenlânde
der soldan dô mande,
wie er im helfen wolde;
der sprach: < zwâr uns solde
versmâhen billich,
daz sô gemeiniclich
alliu diu heidenschaft
mit sô grôzer kraft
sich sol ûz erwegen
unde vür eine stat legen:
hâstu des, her, gedâht,
daz du mit diser maht
hin über mer varen wil
zehant nâch dem zil,
swen du gewinst die stat,
sô wil ich helf unde rât
gerne dâr zuo tuon;
wil aber du vrides unde suon
mit der kristenheit pflegen,
die enhalp meres sint gelege,
sô müe dich selben niht,
ich wil mit zweier kunige pfliht
Akers wol gewinnen
unde toeten dar innen,
alle die dâ sint,
man wîp unde kint,
daz uns daz laster iht geschech,
daz man sô manegen künec sech
vor einer solhen stat>
des antwurt im der admirat,
er sprach: < lâ dich niht bevillen
durch mich unde der goter willen,
du schaf ez nâch den êren.
wîsen unde lêren
dich unde ander mîn genôz,
wirt unser her sô grôz,
wil ich mich gerne lâzen
ûf die weg unde ûf die strâzen,
diu hinze rôme gêt,
daran der kristen houbet stêt.
möht ich denne gewinne
den, der dâ wont darinne,
der kristen irdischer got,
durch des geschefte unde gebot
die ungetriwen akersaere
mînem vater zuo gevaere
ir triwe hânt zebrochen
daz muoz werden gerochen
an dem cardinale tump
unde an dem alten ketzer krump,
den jesus an sîner stat
hinze rôm gesetzet hât,
daz er der kristen sulle pflegen .>
 <sît du dich wil bewegen
hinze rôm der reise
durch der kristen vreise>,
sprach der von egyptenlânt,
 <sô gewart von mîner hant,
die mit mir varen müezen,
ze rosse unde ze vüezen
hundert tûsent man>.
der baruc unde der soldan
gnâde im des sagten.
ein künec unverzagten,
des lânt heizt palastin,
den sach man gên hin,
dâ der soldan saz.
der sprach: < ungern liez ich daz,
swie verre ich gesezzen bin,
ich kum selbe dâhin,
dâ man akers sol zebrechen
unde sich an den rechen,
die iren got dâmit êrent,
daz si ir selbes bluot verrêrent
unde williclich wellen sterben
durch niht wan daz si werben
ungemach den heiden.
manic vîntschaft ist gescheiden,
diu sachhaft ist gewesen.
ich hôrte gerne lesen,
waz jesus von nazareth
hinz apollen unde machmet
hât ze vordern unde ze sprechen!
wolden die kristen rechen
den tôt unde die arbeit,
die er ze jerusalem leit,
daz soldens an den juden tuon,
mit den si habent ganze suon.
unde die mit wîbe unde mit kint
ellichen bî in sint.
er was burtic von bethlehem:
daz er die selben stat naem
swie si doch in bestüende niht
unde taete mit willen vürziht
ûf daz ander lânt,
daz uns zerbe ist benant!>
der soldan sprach dô:
 <ich hân gehôrt alsô,
sîn ene, hiez joachim,
von dem sulle gevallen im
unde zerbe sîn bezalt,
swaz in sîner gewalt
hete der künec davit .>
 <daz ist ein wunderlicher nît
unde ein muotwilliger haz,
daz sich jesus daz
gegen uns an zuct unde ziuht
unde daz unreht niht schiuht>,
sprach der von palastin;
 <man sold underwîsen in,
ob sîn die kristen niht enwizzen:
dô davit het verslizzen
den lîp unde daz leben,
dô het im got gegeben
zwêne süne lobelich.
nâch im besaz daz kunicrîch,
der dâ hiez salomon;
dô hiez der ander absolon,
der sînen haz erwarp
unde in den ungenâden starp.
gebrist im anders niht
hinz uns wan daz er giht
erbschaft ûf daz lânt,
sô ist übel bewant,
daz die kristen jehent alle gelîche,
er sî gewaltic datz himelrîche.
sît si denne ir bluot
umb niht wan durch irn übermuot
gegen uns vergiezent sô gern,
des sulle wir si gewern>,
sprach der ungehiwer;
 <sô wil ich dir ze stiwer
vüeren drîzic tûsent man;
dâr zuo soltû gewis hân
zehen tûsent schutzen,
die sich wol lâzent nutzen,
swâ man bî vînden sol rîten;
in sturme unde in strîten
geschiht von in grôzer schade .>
des sagten si im grôze gnâde.
der künec von tandarnas
bî grôzen witzen was
unde was gesezzen verre;
der selbe altherre
sprach zuo dem soldan:
 <her, sît du hâst wân,
daz du mit dîner maht
über mer hâst gedâht
ûf die kristenheit,
ruoch, waz man dir seit:
ich bin bî mîner zît
in manegem herten strît
gegen den kristen gewesen.
daz ich des lîbes bin genesen
unde über worden grôzes schaden,
der goter gnâden
hân ich daran genozzen:
liut sô unverdrozzen
gesach ich nie an deheiner stat,
als von galileâ hât
Jesus, den si heizent krist.
mit sînem zouberlist
hât er im gemacht diensthaft
die allerbesten ritterschaft,
die ie beschein diu sunne;
si sint ouch sô versunne,
daz ich dir daz râten wil,
du lâz dich dunken niht ze vil,
swie vil du liute maht gewinnen.
mich dunket in mînen sinnen,
man tuo im daran unreht,
daz im sîn selbes gesleht
mit ir gelouben widerstreben,
daz er zuo dem leben
sî mit sigenuft
erstanden ûz des tôdes gruft:
ez mac wol wâr sîn.
daz laet er werden schîn
an maneger geschiht:
wand waer er selbe niht
lebendic worden
wider der natûre orden,
mit wie getânen sachen
möht er denne gemachen
die sînen lebendic an der stunt?
mir ist daz wol kunt,
daz jesus mit sînen witzen
Achazen unde maurizen
unde georjum de herzogen
von dem tôde hât gezogen
unde hât in gegeben
anderstunt daz leben
den selben ellenthaften man
hiez der keiser dacian
durch der kristen got toeten
unde in sînem bluote roeten
von den ist uns sît geschehen
grôzer schade, hôrt ich jehen
mînen enen den saeligen:
dô man vor baldac sach ligen
herzog gotfriden von lutringen,
den mohte nie ze leide bringen
der heiden her grôz;
swen si vil nâhen blôz
wâren an irer kraft,
mit grôzer geselleschaft
sach man den zuo staphen
daz liezen si an kaphen
alle die, die heiden wârn,
daz si mit drin grôzen scharn
zuo den kristen riten an;
der drîer schar houbtman
wâren die zieren degen,
die eines sint nû tôt gelegen
unde gemartert durch jesum
Maurizen unde achazium
unde den herzogen geori:
manlichen sach man di
der kristen schar mêren
unde die heiden rêren
zuo der erden nider.
vor unde sider
ist ez ouch geschehen,
daz habent wol gesehen
die heiden unde die kristen niht.
er hiet uns dicke brâht enwiht
Jesus mit der kristen hant,
waer apoll unde tervagant
niht gewesen unde junô.
swâ du ez niht scheffest sô,
daz du hâst überkraft
gegen jesus ritterschaft,
sô bistû versûmet gar.
ich bring durch dînen willen dar
von tandarnas mînem lânde
drîzic tûsent wîgande
vür akers ûf daz velt breit>.
grôz genâd man im des seit.
der künec von gricolân
dem niwen soldan
ze dienste unde zêren
sîn her lobte ze mêren
mit zweinzic tûsent mannen.
mit den wold er spannen
vür akers ûf daz velt
manic hêrlich gezelt.
er wold ouch sô bereit sîn,
swenne der kristen pîn
datze akers ende naeme,
daz er mit den sînen kaeme
mit schiffunge ûf daz mer
mit sô kreftiger zer,
daz er nihtes vermist,
ob er jâres vrist
vêhen solt die kristenheit.
der gesellikeit
unde der grôzen triwe
danct im der soldan niwe.
der künec von berbester
manhaft unde vester
was er an ellenthafter tât.
dô in der soldan bat,
daz er sich dâr zuo bereit,
daz er die smaehe unde diu leit,
diu datz akers waern getân,
sînem vater, dem soldan,
hulf anden unde rechen,
dâr zuo hôrt man in sprechen:
 <ez ist nû ergangen lânc,
daz aller mîn sin unde gedanc
darnâch ist gestanden,
wolden si inz enplânden
ander künec mîn genôz,
daz wir eine vart grôz
mit kreftigem her
taeten über mer
den kristen ze gevaere.
die sint mir unmaere
unde bin in gehaz
allermeiste umbe daz,
swelch kristen begangen hât
untriu unde meintât,
oder hât er sô geworben,
daz von sîn schulden ist verdorben
sîn vater oder muoter,
oder ist er sô unguoter
indert gesehen,
daz von im ist geschehen
mortlichiu manslaht,
oder hât er ze leide brâht
bruoder oder swester>,
sprach der von berbester,
 <oder hât erz sô geschaffen,
daz er deheinen pfaffen
ertôt oder gevangen hât,
ez sî bischolf oder prelat
oder hab geistlichen orden,
ist er von im worden
des lebens betoubt,
gevangen oder beroubt,
oder swie er hât gedienet daz,
daz man in durch gerihtes haz
solde scheiden von dem leben
daz wirt im allez vergeben
unde wirt von sunden gescheiden,
daz er ûf uns heiden
her über var in kurzer zît.
sît in solhe buoze gît,
dem hie ûf erden ist bezalt
ires gotes gewalt
unde dem si sint gehôrsam,
zwâre dem bin ouch ich gram.
er heizet bâbst, hân ich gehôrt.
daz dem selben wurd zestôrt
sîn guot gemach, des waer ich vrô.
welt ir ez ahten alsô,
daz daz selbe werd getân>,
sprach zuo dem soldan
von berbester der zier,
 <daz die künec alle unde ouch ir
unser goter dâmit êren,
daz wir mit her hin über kêren,
swen wir akers gewinnen,
daz wir die rômaer bringen innen,
den bâbest unde den cardinal,
swâ wir der kristen quâl
vürbaz mugen gemêren,
dâ welle wir mit êren
unser goter die süezen
unde well ouch dâmit büezen
unser sunde missetât .>
dô sprach der admirat:
 <du redest als die wîsen.
man sol dich iemer prîsen,
daz dich dîn wille treit
ze sô getâner vrumikeit,
als du hâst hie vür gegeben.
ich wil ouch iemer darnâch streben,
daz wir volfüeren daz .>
 <sô wil ich dester baz
daz dinc grîfen an,
vunfzic tûsent man
wil ich bringen mit mir
vür akers ûf die rivier
durch der kristen val .>
des dancten si im über al.
ein lânt heizt salaterre,
dâ von ein grôzer hêrre
truoc zepter unde krône,
ouch enphiengen schône
drî künec von sîner hant
ir krône unde ir lânt
unde wârn im dienstes undertân.
der sprach zuo dem soldan:
 <ich bin als mehtic unde als rîch
als der künec von vrancrîch,
der wan durch sîn übermuot
sô manege reise tuot
kostlich her über mer
mit kreftigem her
unsern schaden ze mêren.
dâmit waent er êren
sînen got jesum.
der waent alsô sîn vrum
hie ze baldac schaffen,
als er mit sînen pfaffen
enhalp meres hât getân
datz rôme unde datz lateran.
weiz got, daz mac sich niht gefüegen.
Jesum solde wol genüegen,
daz er datz rôme in der stat
Machmeten verdrungen hât,
darinne er gewaltic was.
manic schoene tempel unde palas
mit grôzer koste ungeswachet
was im zêren dâ gemachet,
darinne was in liehtem schîn
manic siule guldîn,
lânc unde grôz,
dâ machmet unde sîn genôz,
diu andern goter, ûf sâzen.
die rômaer des niht vergâzen,
dâmit si möhten ervollen
Tervagandes lop unde apollen,
Jovis unde mercurii,
die êrten grôzlichen si,
unz daz diu zît kam,
daz jesus den tôt nam
von den juden datz jerusalem.
ê aber diu selbe zît kaem,
dô het jesus der versunnen
zwelf junger gewunnen.
under den selben het er
einen alten, hiez peter,
der was kundic unde karc.
der selbe sich verbarc,
dô in die juden viengen
unde unprîs an im begiengen:
dô jach der selbe trugenaere,
er weste niht, wer jesus waere,
dô in die juden habten an,
er waer im gewesen undertân;
umb die selben schulde
gewan er jesus hulde.
dâmit er hinze rôme kam.
die junger er sich an nam.
die jâhen alle nâch,
swes er vor jach.
mit witzen unde mit listen
machet er si kristen.
er begunde si berouben
unseres gelouben
unde lêrte si die niwen ê.
darumbe tete im wê
der keiser nerô.
den wold er ouch alsô
von den gotern brâht hân;
dô het er einen wîsen man,
der was geheizen symon,
der nam in dâ von,
daz si in zuo den stunden
niht übereffen kunden
noch von den gotern bringen.
darumbe si ringen
begunden iemer mê darnâch,
daz si sîn kaemen ze râch,
der selbe pfaffe peter
unde ein gesellen het er,
der was paulus genant.
der hât ouch kriechenlânt
brâht in grôzen irresal.
an in beiden zeinem mâl
rach der künec nerô
sînen dienaer symon sô,
daz si daz leben verlurn.
dô si den tôt kurn,
swaz er dô junger het,
die wolden an der stet
ze meister einen andern pfaffen
daz het ouch peter geschaffen,
ê er verlôs daz leben
der begund ouch darnâch streben,
wie er diu goter entêrte
unde unsern glouben verkêrte.
daz wart ouch an im gerochen.
erslagen unde erstochen
wart ir vil âne mâzen,
daz si dâ von nie wolden lâzen.
die behielten peters lêre
sô vesticlich unde sô sêre,
unz daz si sich sîn doch erwerten
unde den gelouben beherten,
den si gelêret het jesus.
mir ist geseit alsus,
daz in drin hundert jâren
zwên unde drîzic baebste wâren,
die sich almeist liezen toeten
unde maneger marter noeten
durch irs gelouben willen.
si liezen sich niht bevillen,
si wâgten lîp unde guot
unde liten grôz armuot
beidiu spâte unde vruo,
ê si daz gar braehten zuo
unde unser goter gar vertriben
unde daz ir got unde si beliben
datze rôm an dem gewalt,
der in noch hiute ist bezalt.
die gnâde in erwarp,
dô maxencius der keiser starp,
ein alter trugenaer,
der was geheizen silvester.
der schuof ez alsô
mit dem keiser constantinô,
daz aller sîn will ergie.
swaz er âne vie,
daz volfuort er allez samt:
allerêrst wurden verdamt
unser goter lobesam;
gehezzic unde gram
wart in wîp unde man.
datz rôm unde datz latran
die schoenen tempel grôz
wurden gemachet blôz
aller der gezierde,
diu zêren unde ze wirde
wârn gemachet unsern goten;
diu hât sînen zwelfpoten
Jesus wîchen heizen,
ûz rômischen kreizen
hât er diu goter her vertriben.
swie gerne diu nû hic beliben,
nû wil er si durch sînen haz
aber trîben vürbaz.
lîp unde guot
unde aller heiden bluot
sul wir ê vergiezen,
ê wir die pfafheit liezen
komen hie an den gewalt,
den in ir got hât bezalt
in der kristenheit.
her soldan, ich bin bereit
ze schirmen unseren gelouben,
dâ man die akersaer sol berouben
lîbes unde guotes
unde sich satten irs bluotes>,
sprach der manhaft;
 <ich wil mêren die geselleschaft
mit vunfzic tûsent degen,
die vor akers sullen pflegen,
swaz den kristen schedlich ist .>
des sagt im an der vrist
der soldan lop unde danc,
unde sîn vater der kranc
bat im diu goter wesen holt,
daz er si alsô rechen wolt.
Ccccxxx . der mich der maere verriht,
der west ir aller nam niht,
swaz aber er ir kande,
die selben er mir nande.
als verr ich sîn bewîset bin,
der künec, die dâ kômen hin,
der was mit der zal
ein michel teil über al,
als ich vor gesprochen hân.
die lobten dem soldan
ieglicher sunderlich
ze helfen williclich
als verre als in tohte,
unde swaz der man dar bringen mohte,
diu zal wart alliu an geschriben.
dô si ze baldac vertriben
der zît wol vierzehen tag,
dô huop sich jâmer unde klag,
herzenleit unde nôt:
der alte soldan lac tôt,
daz was in innerlichen leit.
durch ir selbes werdikeit
beliben si dâ bî einander,
einer unde der ander,
unz si den tôten werden
bestatten zuo der erden
nâch der gewonheit unde dem sit,
der den heiden wonet mit.
Ccccxxxi . dô daz allez geschach,
der junge soldan sprach
zuo den vürsten allen:
 <nû lât iu missevallen
mîn schaden unde mîn laster
unde müet iuch dester vaster,
daz mîn vater werd gerochen
an den, die dâ zebrochen
an uns habent ir triwe.
ich bin ein man niwe
in disen hôhen êren:
ir sult mich wîsen unde lêren,
wie ich begê iwern willen.
des lâz ich mich niht bevillen
als verr als ich ez vermac,
daz ir gedenket der klag,
die iu der werde man,
mîn vater, hât getân,
der von den kristen ist gesturzet
in solch leit, dâ von gekurzet
sîn werdez leben ist,
daz wir des in kurzer vrist
komen ze râch>.
der kunige menige sich besprach,
in welher vrist daz möht geschehen,
daz man si solde sehen
datz akers vor der stat.
si wurden des ze rât
unde wart alsô gemezzen:
etlich sô verre wârn gesezzen,
daz si kûme über ein jâr
mit grôzem her kaemen dar,
dâ von diu hervart wart gesprochen
über ein jâr unde vier wochen.
des wart an der stunt gesworn
dem soldan hôchgeborn,
sô diu selbe zît naem ein ende,
daz si mit werlicher hende
vür akers waeren bereit
 <unde rechen iwer leit
unde iwer, goter, smaehe>,
daz niemer mê geschaehe
den heiden dehein ungemach
von den, die man datz akers sach.
Ccccxxxii . dô daz bestaetigt wart,
nû wârn ouch zuo der vart
die künec alle bereit.
vriuntschaft unde gesellikeit
erbôt in der soldan.
mit urloup schieden si sich dan
die edelen kunige wert,
ir ieglicher kêrt,
von dannen er was komen.
ich hân alsô vernomen,
ob daz waer ergangen,
daz ieglichem gevangen
waer vater, kint unde wîp,
oder ob er den lîp
dâmit solt lôsen oder sîn êre,
si enmöhten niht sô sêre
umbe liut geworben haben.
golt unde silber si gâben,
als ez waeren steine.
diu gnâde was niht kleine,
die man den heiden vor zalt,
den, die dâ wâren balt,
dô man akers wolt zestôren:
die wolden in ir kôren
diu goter hôhe setzen
unde ouch des lebens ergetzen,
ob si den tôt kürn.
waz si darunder verlürn,
des sagt man in wênic vor.
sich huop unde erwegt enpor
in aller der heiden lânt,
swaz man bî solhen kreften vant,
daz ez waer sô behende,
daz ez möhte in der hende
stap oder stange getragen.
die endorfte nieman dar jagen,
wand si sîn selbe vlîzic wârn.
nû lâze wir daz varn
Ccccxxxiii . unde sagen, wie die akersaere
gebârten, dô in diu maere
kômen unde diu widerbot.
vil tiwer klagten si got,
daz der cardinal ie wart geborn,
dâ von solher zorn
unde solher schade sold ergên,
den nieman möhte understên.
si wurden des ze râte,
daz si sanden drâte
hinze rôm ir botschaft.
der drîer orden meisterschaft
ieglicher zwêne brüeder sant
zuo dem bâbst, daz er gemant
wurde von in.
ouch sanden dâhin
ein boten die venediaere
unde von jenû die burgaere,
die dem bâbst solden sagen
die wârheit unde klagen
die drô unde die nôt,
die man in enpôt
ûz der heiden lânde.
der bâbest dennoch wânde,
die klag, die si dâ teten,
daz si daz mêre heten
zungelimph dem cardinal,
dâ von diu kunftige quâl
von êrste dar kam.
wand die pfaffen wâren gram
den akersaeren umbe daz,
daz si dem cardinal wârn gehaz,
der datz akers was gewesen.
zellen unde vor lesen
dem bâbest si begunden
daz beste, daz si kunden,
unz si verkêrten den man.
der hete des guoten wân,
er wolde boten senden
den kunigen allen enden
unde swen er ûz möht erwegen,
unde wold ouch selp zuo legen
den kristen enhalp mers,
swaz er den werlichs hers
möhte über bringen
mit antlâz unde mit pfenningen
unde mit anderm guot,
des was im wol ze muot.
daz wart im widerrâten.
die cardinal daz tâten.
die sprâchen: < vater, dir ist niht leit,
swaz man tuot der pfafheit.
nû ist dir wol gewizzen,
wand der zît ist verslizzen
sît niht envollen ein jâr,
den du selbe sandest dar
unde im gaebe unde bezalt
dîn selbes gewalt,
daz er den dâ volfüeren solt,
dem wurden si nie holt
darumbe, daz er ruorte
daz rehte unde volfuorte.
daz was in ze swaere.
ez dûht die akersaere
unde die geistlichen brüeder über al,
dîn bote der cardinal
runge alze sêr darnâch,
daz in ir guot gemach
wurde zestôrt:
darumbe si ermort
dînen boten wolden hân.
bî der nacht er in entran
vil kûme ûf daz wazzer.
waer er ihtes lazzer
mit der vluht gewesen,
er waer niemer genesen.
sullen si des niht enkelten,
sô gewinnestû selten
deheinen boten dâr zuo,
der ez williclichen tuo,
daz er von dir werd gesant
sô verre in vremde lânt .>
dô sprach der bâbest honori:
 <swaz halt nû si
habent begangen,
man sol si niht pfrangen
mit helf an diser zît,
sît diu sach alsô lît,
ob man in niht ze helfe kaeme,
daz man solhen schaden naeme,
den die kristen niht überwunden>.
dâr zuo die pfaffen begunden
spotlichen tuon:
 <vride unde suon
gewinnent si wol von den heiden:
ez ist zwischen in beiden
ein solhe cumpanî,
daz si sint sicher unde vrî
solher nôtdurft, sô si sagent.
daz die brüeder von akers klagent,
daz ergêt durch den list,
swaz datz akers geschehen ist
smaehe dem cardinal,
daz wir daz über al
verkiesen gegen in .>
si legten sô gar dâhin
die geistlichen hêrren,
si hietens von irn êren
vor dem bâbst gescheiden,
waeren der heiden
widerbot niht gewesen,
diu dâ wurden gelesen:
daran kôs man die wârheit.
der boten einer seit:
 <geistlicher vater unde hêrre,
du solt uns sô verre
vor dir niht lâzen hin legen:
der orden, der wir pflegen,
die sint von dînen vorvarn
bestaetiget vor manegen jârn
unde sint dir als undertân
als hie ze rôme dehein man
under der pfafheit.
swer der orden einen treit,
des leben ist staet ûf der wâg:
an swelher zît, an swelhem tag
die heiden werdent geladen
ûf der kristen schaden
von irer meisterschaft,
mit werlicher kraft
müez wir den widerstreben
unde in des tôdes vorhte geben
beide spâte unde vruo
sol man dâ unser spoten zuo
vor dîn ze unser angesiht,
zwâre daz enfüegt sich niht.
doch swie ez darumbe kumt,
uns enschadet noch enfrumt
der cardinale spot
vor dem almehtigen got,
der dâ gewizzen hât,
wie ez umb alliu dinc stât .>
die boten kûm erwurben daz,
daz der bâbst ân underlâz
bî in sîne brieve sande
dem kunige von engellânde,
dem von yspani unde von vrancrîch:
den hiez er sagen kuntlich,
wie an getragen waere
ein hervart grôz unde swaere
von den heiden ûf die kristenheit,
daz si mit helfe bereit
waern dem heiligen lânde.
der bâbest si des mande
unde gap inz vür ir sunde,
ouch sand er an der stunde
sînen boten künec ruodolfen,
daz er waere geholfen
ze schermen unde ze vristen
vor den heiden die kristen.
die kunige jâhen alle gelîch,
si taeten ez williclich,
man müest aber lâzen in der wîle:
dehein grôzez her mit balder île
möht nieman sô verre bringen.
nû begunde sêre ringen
der meister der spitalaere,
der tiutschen hern unde der templaere,
wie si ir maht gemêrten.
allenthalben si kêrten
hie dishalp meres in den lânden,
swaz si hiuser erkanden,
diu in undertaenic wârn,
darin si begunden varn,
unde swaz si zuo den stunden
darinne brüeder vunden,
die ze deheiner wer töhten
unde der si ot enperen möhten,
die wurden al zehant
über mer gesant,
unde swer den orden wold enphâhen,
die liezen si in niht versmâhen,
die des wâren wert,
daz si schilt oder swert
mohten getragen.
dô ez nâhente den tagen,
daz sich ir sorg solt mêren,
dô sach man über mer kêren
tûsent brüeder werlicher man,
die datz venedien schiften an.
die wâren all bereit worden
in der tiutschen hêrren orden.
ir meister ouch von priuzen
gewan der kecken unde der hiuzen
wol siben hundert oder mêre,
die gegen akers teten kêre.
der meister der spitalaere,
ob der iht müezic waere?
nein zewâre, er enwas:
hie dishalp mers zesamne las
wol zwei tûsent bruoder
von den wart manic vuoder
der heiden gerêrt
mit den er über mer kêrt.
der meister ouch niht müezic lac,
der der tempelaere pflac.
daz ist almeiste gelegen,
swaz die hie dishalp guotes pflegen,
in welhischen lânden.
daz liez er im enplânden,
von hûse ze hûs er reit,
unde die ir herze dâr zuo jeit,
daz si sich liezen gezemen
den orden an sich nemen
got ze dienst umb sînen lôn,
die enphienc er alle schôn.
mit den unde die dâ wâren ê,
zwei tûsent brüeder oder mê
sach man vüeren in
gegen akers hin.
unde die venediaere
manegen kiel swaere
über mer sanden
datz akers, unde in den lânden,
swaz si heten dâ,
daz wolden si sâ
vor den heiden vrîen;
unde manege galîen,
dâ bereite liut ûf wârn,
die liezen si varn
mit kostlicher zer
gen akers über mer.
sam tâten ouch nû
die hêrren von jenû:
die hiezen über gâhen,
swaz si mocht vervâhen,
daz sanden si hin
den akersaern ze gewin,
werlicher liute genuoc,
die ûf dem wazzer truoc
manic galî unde kock.
manic grôzer schoc
kom ouch durch got hin gevarn.
dô si alle komen wârn,
der die von akers warten,
durch schouwen si sich scharten,
waz si heten werlicher liute.
dô ervant man bediute
mit rehter zal ûf dem plân,
daz hundert tûsent man
dâ wârn werlich bereit
in îsenîner kleit.
dâ von die helde wol versunnen
manheit vil gewunnen,
si gâben in selben guoten trôst,
si wurden wol erlôst
der sorgen unde der vorhte,
daz in niht arges worhte
der soldan an der stat.
drî mûr si hât
vor ir unde als manegen graben.
man sach si baz gehaben
denne in ze muote was.
dô der soldan gelas
Ccccxxxiv . zeinander sîn maht,
vür akers, als er het gedâht,
dar zogt er gewalticlich.
ez was als ungelîch,
daz sag ich âne triegen,
als dâ vier tûben vliegen
gegen zehen scharn,
darin sich samnent die starn:
swer prüeven kan grôziu her,
daz volc, dâ her terramer
Oranse mit besaz,
an der zal mâz
was ez als ungewegen
dem her, dâmit umbelegen
wart akers von dem soldan,
als ich vor gesprochen hân.
ei süezer got, hêrre,
swie tief unde swie verre
wir uns darnâch gedenken,
sô enwil sich niht enlenken
ze verstên unsern sinnen
dîn wunderlich beginnen,
daz du sô dicke tuost,
sît du betwungens nihtes muost
tuon mit dîner hantgetât,
wan alsô dîn wille stât:
sô nimt mich besunder
vor allen dingen wunder,
warumb du ûf der erden
sô vil hâst lâzen werden
des ungeloubigen sâmen,
die der drivaltikeit namen
niht vür ein wâre gotheit jehent,
wand si hazzent unde vêhent
alle, die daz bescheinent,
daz si dich mit triwen meinent
unde kristenliches gelouben sîn.
daz wart vor akers wol schîn.
Ccccxxxv . dô si begunden zogen zuo,
daz was eines morgens vruo,
dô diu sunne wol erschein.
datze akers grôz unde klein,
man, kint unde vrouwen
giengen durch schouwen
ûf die turne hôch.
ir herze vröude vlôch
unde gesâhen in vil leide,
dô daz velt unde diu heide
wart bedact mit den sarrazîn.
swaz von allen vogelîn
wuochers kumt unde vruht,
daz waer ein michel ungenuht,
ob diu von heiden ûz zugen,
unde daz diu selben vlugen
von nest gewâpent drât
volwahsen an ir stat
sô waer ir dennoch ze vil.
ein dinc ich iu sagen wil
vür eine wârheit,
wand alsô wart ez mir geseit
von wârhaften liuten:
der die zal möht bediuten
der, die dar kômen durch geliger,
der ist ninder lebentiger;
wand nâch der schrifte mez,
sô ist dehein besez
sô hertez nie begangen,
sît diu werlt ist an gevangen,
als dô der künec darius
unde sîn sun zirus
heten besezzen
künec walthasarn den vermezzen
ze babilon in der stat:
swaz man dâ von geschriben hât
gesprochen unde getiht,
daz ist allez ein niht
wider ditz besez herte.
der heiden zuogeverte
was sô kreftic unde sô grôz,
daz sîn die kristen verdrôz,
die ez datze akers sâhen.
si begunden zuo gâhen
mit scharen emziclich
aller tegelich
als ein vliezunder wâc
wol vierzehen tac
vür akers ûf den plân,
ê der soldan
selbe dar kam.
wîten rûm er nam
des gevildes vür sich.
daz sach man dô hêrlich
bedecken unde beschutten
mit gezelten unde mit hutten,
die dâ wurden ûf gespannen
im unde sînen mannen.
die dâ lâgen nû darnider,
wider die dâ kômen sider
mit heres kraft hernâch sâ,
wâren niht halbe dâ:
si zogten zuo aber sêre
wol vunf wochen oder mêre,
ê die künec kômen gar,
die all gelobet heten dar.
die mich verrihten der maere,
daz wâren brüeder êrbaere
von der tempelaere orden
si wâren des niht über worden,
si heten ouch erliten wê,
dô des tôdes rê
datze akers ergie,
dô diu kristenheit enphie
der heiden gerich.
ich sprach: < durch got verrihtet mich
eins dinges, des ich bin betrogen:
sît der heiden zuo zogen
vür akers wert sô lânge vrist,
teten siz durch deheinen list
oder was ez von ir menige grôz?>
daz machten si mir blôz
unde jâhen alle gelîch:
 <man waent, si haben müezelich
zogende geriten;
daz wart dâ vermiten:
hiet ez gekostet all ir êre,
si möhten niht sô sêre
îlens haben gephlegen.
ez wart alsô gewegen,
sô si zogten zuo
daz wert von morgen vruo,
unz daz diu sunne under ge
weder dort noch hie
wart nie gesehen groezer volc.
als ein strîch unde wolk,
diu vür sich gêt emziclich,
alsô breit was ir strich .>
al die zît, die ich vor nant,
allenthalben wart daz lânt
verdecket unde der plân
von der stat hin dan
wol ein tageweide.
si gesâhen in vil leide
datz akers die vermezzen:
sô harte nie besezzen
wart der künec priamus,
dô in von kriechen menelaus
datz troyen besaz
umb den tôtlichen haz,
daz im sîn sun paris nam
sîn schoenez wîp elenam.
den kristen hie wirs geschach
von maneger hande ungemach.
dô die heidenischen schar
geherberget heten gar,
alrêrst die maleditten
zuo der stat riten
den getouften ze vâr.
si nâmen vil eben war,
wâ in diu stat töhte,
dâ man geschaden möhte
Akers der stat.
maneger valscher rât
wart dô gegeben
ûf der kristen leben.
hêrre got, nû sich an,
wâ sint nû dîne man
unde dîne soldeniere,
ich mein die rîter ziere,
den du ze solde unde ze lône
gîst die himelischen krône,
darumb daz si des niht bevilt,
si tragen dîner marter schilt,
ich mein daz kriuze ûf ir wât,
unde die ir orden dâr zuo hât
gephlihtet unde gebunden,
daz si zallen stunden
mit werlicher kraft
gegen der heidenschaft
sich solden lâzen sehen.
daz ist ouch ê geschehen:
ez was vor unvernomen,
daz die heiden waeren komen
ungestriten ie sô nâhen,
wande swenne si si sâhen,
sô îlten die brüeder dâhin
wolbereit gegen in
unde striten mit in ûf dem plân
lîht vunf mîle her dan
durch got unde durch ir êre.
owê, die sûmten sich sêre
wes wellent si beginnen?
daz si in lâzent zerinnen
manheit, diu in nie zeran!
mir ist kunt getân,
daz die besten von den burgaeren
kômen zuo den spitalaeren
unde bâten si sich bereiten
nâch den alten gewonheiten.
daz versagten si in gar;
si sprâchen: < heizet nemen war,
warzuo die tiutschen hêrren tugen,
oder waz si volenden mugen!
der rât iu sô wol behagte,
dô man widersagte
bezzerunge dem soldan
umb daz, daz im was getân
durch die drô der pfaffen.
nû heizet si schaffen,
swie si dunket guot!
wir sîn sô gemuot,
ê wir uns liezen swachen
unde unser êre minner machen,
ê liez wir uns roeten
in dem bluot unde toeten.
wir verrihten uns wol.
tuo der man, daz er sol>.
dô daz hôrten die vermezzen,
die datz akers wârn gesezzen,
daz in die spitalaere
helfe unbereit waeren,
si erschrâken von den maeren
unde sanden zuo den tempelaeren,
ob si ze velde wolden rîten
unde mit den heiden strîten.
die erzeigten ouch ir nît,
der von in leider sît
offenbâr ist worden,
daz si den heiligen orden
mit gevaere hânt getragen,
als ir wol gehôret sagen,
sô wir nû komen an diu jâr,
daz dem bâbst wart offenbâr
unde dem künec von vrancrîche
unde der pfafheit algelîche,
wie si die werlt betrugen.
nû hôret, waz si hie vür zugen,
Ccccxxxvi . dô man si zuo dem strîte bat:
ez waer datz akers in der stat
der spitalaer gewalt
sô grôz unde sô manicvalt .,
daz si si ninder kêren
liezen ze deheinen êren.
 <daz schein an manegen sachen>,
zuo den boten si sprâchen:
 <unser wîsung pfâht
den akersaern versmâht
gegen dem cardinal>,
sprâchen si zdem mâl,
 <dô er dem soldan
in einem vrid sîn man
liez toeten unde solgen.
dô wold uns nieman volgen.
die des dinges dô wielten
unde den rât inne hielten,
die lâz ouch wir sîn walten noch.
alrêrst wolden si daz joch
uns ûf den hals legen;
si sullen vor vehtens pflegen
die an dem râte giengen vür.
daz des bâbestes tür
pflegent die tiutschen hêrren,
der geheime unde der êren,
daz si ze rôm sint kameraere,
daz müezen die akersaere
weinen unde klagen.
ez waere nie vertragen
daz laster unde der ungemach,
daz dem soldan geschach
von dem cardinale hie,
wand ez in einem vrid ergie:
dô daz geschach alsô,
des wârn etliche vrô,
unde daz nan niht bezzerunge tete
dem soldan nâch sîner bet,
daz was der tiutschen hêrren schulde,
die wolden der pfaffen hulde
durch nihtiu verkiesen:
darumb muoz man verliesen
datz akers êr unde guot
unde vergiezen ir bluot,
die dâ niht vürbaz mugen.
lât sehen, welch nû tugen
mit ir helf unde mit ir rât,
daz si behalten die stat!
uns ist daz wol kunt,
daz in kurzer stunt
der bâbest unde die cardinal
den brüedern von dem spital
unde den von dem tiutschen hûse
sendent âne pûse
ze helfe über mer
ein kreftigez her,
dâ si den heiden mit strîten.
wellen aber wir des bîten,
die wîl sol uns behüeten got .>
ditze retten si in spot
unde ander rede genuoc:
nieman was sô kluoc,
der an ir antwurte
durnehticlichen spurte,
wes in ze muote waere.
die hôhsten akersaere
suochten dô drât
der tiutschen hêrren rât
unde ir helf alsam.
swaz man dort vernam,
daz wart in ouch kunt.
die selben brüeder sâ zestunt
sprâchen, ich sag iu wie:
 <ist iemen sô getâner hie,
der sich vurhte sô harte,
der hab ander dinc ze warte.
swaz wir mugen volenden
mit herzen unde mit henden,
des gêt an uns niht ab.
des lîbes unde der hab
dô bewâge wir uns gar
âne aller hande vâr,
dô wir in disen orden vuoren
unde die gehôrsam swuoren.
des selben ordens regel seit,
wir sullen die pfafheit
mit gehôrsam êren.
wil uns daz ieman verkêren,
darumbe lâze wir sîn niht,
swaz halt uns dâ von geschiht:
wir werden niemer gram
dem bâbst noch ungehôrsam.
swem daz niht behag,
der selbe sînen orden trag,
swie sô in gelust.
gewin unde verlust
well wir mit iu lîden
unde wellen niht vermîden
mit den heiden einen strît.
swenn iuch des dunket zît,
sô sî wir bereit.
dehein zageheit
wirt an uns ersehen.
ez ist ê geschehen,
daz wir mit kleiner kraft
grôziu her der heidenschaft
haben oft gevellet,
sô sich got hât gesellet
ze uns mit sîner helfe.
swie gar in vröudiger gelfe
die heiden dâvor wüeten,
si kunnen sich des niht behüeten,
wir gewinnen in an ein spil,
daz wir ir slahen vil,
wil uns got bî gestân,
als er dicke hât getân .>
si retten dem gelîch,
dô si sô menlich
si sâhen gebâren,
die dar komen wâren
durch got her über mer,
unde der venediaer her
unde daz der jenûaere.
si manten die akersaere,
daz si waeren bereit
des morgens, sô ez teit,
mit den heiden ze vehten.
nû begunden sich gerehten
des volkes ein michel teil,
unde der leben nû was veil
umbe daz êwige leben,
die begunden darnâch streben,
daz man ze velde rit
unde mit den heiden strit.
des morgens, dô ez tagte,
als ich ê sagte,
der meister der tiutschen hern
mit den sînen hete gern
geriten in den tôt.
den man des âbendes gebôt,
daz si sich liezen schouwen,
wes man möht getrouwen,
dâ man ûf zellen solde,
der selben ein michel teil wolde
vür die stat ninder rîten
durch dehein strîten,
ez wurd ê ein einunge
zwischen der samenunge
der geistlichen brüederschaft.
si vorhten, wurd diu heidenschaft
der missehellung inne,
die si heten dort inne,
daz kaeme in ze unstaten.
etlich, die sich bereit hâten,
die kêrten dô wider.
doch sagte man uns sider,
heten die spitalaere
unde ouch die tempelaere
der heiden ernest gewest,
als si ez westen zem lest,
si heten helfe niht vermiten.
daz von in wart gebiten,
durch ein hôch vart daz ergie:
si wolden warten, wie
man ir helfe klagte.
dô daz volc sô verzagte,
dô gerou ez si sêre,
wand man mocht niht mêre
daz volc mit deheinen dingen
ab dem gelouben bringen,
ir helfe waer mit gunterveit.
sô grôz eise man in seit
von der grôzen überkraft
der verwâzen heidenschaft.
diu zageheit dô worhte
an den liuten solhe vorhte,
daz si vürbaz heten niht
dehein ander zuoversiht,
wie si sich ernerten,
wan ob si erwerten
den heiden vor die stat:
diu grôze güete, die si hât,
diu verlôs in êr unde guot;
si enheten des deheinen muot,
daz die heiden iht des erfunden,
dâmit si überwunden.
sus wândens werden erlôst.
seht, dô vaelte in der trôst.
Ccccxxxvii . nû hôret, wie man des began.
die heiden dem soldan
den rât alle gâben,
daz er den êrsten graben
vulte zuo; sô daz geschaehe,
daz man danne besaehe,
wie man die mûre nider stieze
unde in den andern graben lieze.
dô hiez der soldan vil vruo
gemeiniclichen grîfen zuo:
esel, miul unde olbendin,
swaz man der mohte gewinn,
dromedarî, kemmel unde merrinder,
starke liute unde niht kinder
dâr zuo geschaffen wurden,
die mit grôzen burden
luoden vil schier
daz vihe unde diu tier,
diu ich hân genant.
swaz man holzes vant,
strô, wasen unde gras,
daz ze vüeren guot was,
saher, rôr unde loup,
darûz manic grôzer schoup
dô gebunden wart sâ
unde an der selben stat dâ
wart in den graben gelegt.
grôzer schal sich erwegt,
dô liut unde vihe ûf
kômen ze hûf.
der tier was an der zal
wol drîzic tûsent über al,
diu dâ truogen emziclich
tac unde nacht gelîch
zuo dem graben den last,
unde swelhem gebrast
der kraft von dem gedrange,
daz erzent man unlânge,
daz halt wol waer genesen,
daz muost des tôdes wesen,
wand man ez in den graben stiez.
si dûht ein grôzer geniez,
ob dâmit wart der grabe vol.
sô man die wârheit reden sol,
sô nimt mich besunder
under andern dingen wunder,
wie man in sô kurzer vrist,
als mir dâ von gesaget ist,
ein werc als ungehiwer
von deheiner kunste stiwer
möht volenden ie,
als ez dâ ergie:
in vierzehen tagen,
hôrte ich dô sagen,
wart der grabe sleht:
manic heidenischer kneht
verlôs darunder daz leben,
ê der grabe wart eben
sô gemachet mit der erden.
ez mohte niht leider werden
den kristen in der stat,
dô der grabe sô drât
wart gefullet von den heiden.
allerêrst begunde leiden
alten unde jungen
der brüeder mishellungen
unde ir hôchvertiger sit,
der in het gewonet mit.
der was in noch alles bî,
wand der mûre wâren drî
unde der graben zwêne noch.
manic swaerez bloch
hiengens an die zinnen:
si wâren in den sinnen,
man wolt sturmen hin an.
swaz man solde hân,
daz dâfür guot waere,
daz bereiten die akersaere.
dâr zuo was diu heidenschaft
ze wîse unde ze schalchaft,
daz siz iht alsô übergâben.
si vuoren enhalp des graben
under die erden:
si wolden wizzenhaft werden,
warûf stüende der grunt.
daz wart in kurzlichen kunt,
wand si vil schiere wârn
unz an den grunt gevarn
under der kristen danc:
wol vunfzic klâfter lânc
si underworhten daz gemiwer
unde zunten dâ mit viwer
daz geruste an.
dô daz verbran,
dô tete diu mûr val
in den graben ze tal,
der her an ze naehste lac.
klegelicher bâc
huop sich dâ unde grôzer schal
in der stat über al.
in was ungemach,
dô man die wârheit sach,
daz in sô kurzer vrist
die heiden mit ir list
heten sô gar unerwert
der stat mûr verschert.
in der stat gelac der schimph
unde der ungelimph,
ich mein daz hôchvertige leben,
des dâ pflâgen die begeben,
die daz kriuze tragen.
alrêrst begundens klagen
unde sâhen, ob in indert töhte,
daz diu stat die heiden möhte
mit strît gegrîfen an.
nû hete der soldan
daz dinc alsô betraht,
daz beidiu tac unde nacht
an ieglichem burctor
wol bereit hie vor
hielten ûf dem plân
vunfzic tûsent man,
die niht anders pflâgen,
wan daz si dâ lagen
ze huot vor iegelicher tür,
ob iemen kaeme her vür
ûz der stat durch strît,
daz si den als lânge zît
mit strîte widerlegten,
unz sich ûf gewegten
ieglich künec mit sîn er schar.
dô des wurden gewar
datz akers die hêrren,
si begunden dâr zuo kêren
ir witz unde iren sin,
waz in zuo gewin
daz aller beste waere.
nû vereinten sich die akersaere,
ez vüege in allerbeste,
daz si beliben in der veste,
unz die heiden dâ verdruzze;
daz waere in nutze,
daz man mit in niht strit,
wand man si überrit
unde wurden ouch überwunden,
sô enmöhten noch enkunden
daz volc sich ernern
noch die vest erwern.
ez waere ouch niht guot getân,
daz wider hundert ein man
sich strîtes underwunde;
sît man niht enkunde
vinden die gelegenheit,
daz den heiden dehein leit
ân ir verderben möht geschehen,
sô solde man nur besehen,
wie man der stat wielte
unde si sô lâng behielte,
unz die heiden verdruzze
unde daz daz maer erduzze
hin über mer in diu lânt,
ob den bâbst sîn triu ermant,
daz er in helfe taete
unde die hôhen kunige baete,
daz si dar vüeren mit her
durch got über mer
ze helf den kristen unde dem lânde.
vil boten man sande
her über mer über al,
die der kristen quâl
solden kunden unde klagen,
unde ob man in kurzen tagen
in niht ze helfe kaeme,
waz denne schaden naeme
diu kristenheit enhalp mers;
unde swer in braehte als vil hers
ûz aller der kristenheit wît,
daz man den heiden strît
vor einer porten möht gegeben,
sô vristen si wol daz leben.
geschaech aber des niht schiere,
sô wurd akers diu ziere
verlorn unde swaz darin waere.
disiu leiden maere
wurden schier gesagt
den kunigen unverzagt,
die dishalp meres sint gesezzen.
nû was leider der vermezzen
künec ruodolf erstorben,
der mit triwen het geworben
des rîches unde der kristenheit
êre unde grôz wirdikeit,
sô er beste kunde.
dô dem got niht engunde
ze leben vürbaz,
schaden âne mâz
daz rîche dâ von enphie.
swaz ander kunige wâren hie,
die pflâgen niht grôzer île,
unde der dô zuo der wîle
der kristenheit mit lêre pflac,
sô daz an im lac
baebstlich gewalt unde êre,
der sûmt sich alze sêre,
wand ez lac alsô umb in,
daz hôch witze unde sin
im leider gebrast.
hertes lebens last
het er bî sînen tagen
durch got an im getragen
unde kund ze solhen sachen niht.
des stuont ez leider unverriht
ze rôme über al.
etlich cardinal
heten des geniez.
Celestinus er hiez:
sîn end unde sîn anvanc
waer ze sagen ze lânc;
dâ von ich ez wil
sparn unz an daz zil,
daz wir von den baebsten sagen,
waz ieglicher bî sînen tagen
hât geschaffen unde getriben:
dâ wirt von im geschriben,
waz bî sîner zît geschach.
der akersaere ungemach,
was von im unerwendet,
wand er wart versendet,
daz er niemer mê her wider kam.
Benedictus daz amt in nam
zuo dem selben mâl.
der was cardinal,
dô die akersaer volendet
ir botschaft sô gar unbewendet
unde umbe helfe heten
über al gebeten,
diu in leider was sein.
dô wurden si enein,
daz si sich gegen der heiden her
wolden setzen ze wer
als verr si werte daz leben
unde wolden in des widerstreben,
die zwô mûr unde die graben,
die si noch mohten gehaben,
daz man in die iht an gewunne.
die heiden karc unde versunnen
liezenz in enplânden:
dâ diu mûr was gestanden,
daz was ein ûf geworfen rein,
dâ giengen grôz unde klein
mit ir geziuge hin
unde zugen den buhel in,
daz er ebenslehte wart,
alsô daz in diu vart
hin zuo behende was.
diu tier, diu ich ê las,
diu giengen aber dar
geladen harte swâr,
unde swâ diu mûr erwant,
daz von den stein unde von dem sant
der grabe was niht vol,
in diu selben hol
schutt man aber vast
allen den last,
den die heiden dar vuorten.
die kristen sich ruorten
verre baz denn ê,
si teten harte wê
den heiden mit schiezen.
ir vliesen unde ir geniezen
wâgen nâhen gelîch.
ob des wundert ettelich,
wie daz möht ergên,
den gib ich ez ze verstên.
swie vil die heiden liten nôt,
die von den kristen lâgen tôt,
als vil was ir dester mîn,
sô was daz ir ungewin:
ze swie getâner stunt
ein heiden wart wunt,
sîn waer lutzel oder vil,
den warf man an dem zil
in den graben nider
maneger gerne waer her wider
ûz dem graben gekrochen:
sô was daz dinc alsô gesprochen
von dem baruc, der dâ hât
die êre, daz an im stât
nâch ir ê baebstlich gewalt,
sô daz im junc unde alt
müezen sîn gehôrsam,
die heidenischen priesternam
tragent under in.
si habent den sin,
swer nâch sîm gebote leb,
daz er dem wol vergeb
alle die sund unde missetât,
die er ie begangen hât,
daz er darumbe vürbaz
Apollen unde machmeten haz
niemer mê gedulde
umb die selben schulde.
der baruc bet geboten
bî allen iren goten
unde bî des bannen burde,
swelch heiden sô kranc wurde
von deheinem siechtum,
daz er des soldans vrum
vürbaz mocht geschaffen niht,
der solde haben pfliht
mit machmeten in dem himelrîch,
daz er sich guotlich
des lebens bewaege
unde in dem graben stille laege.
durch daz selbe gebot
lac etlich heiden tôt,
der wol genesen waere.
dâ von was den kristen swaere
halten oder lâzen.
dô die heiden niht entsâzen
des lebens verderben,
dô wart ir val unde ir sterben
sô kreftic unde sô grôz,
daz daz bluot über vlôz
allez, daz in dem graben was.
wunder was, daz iemen genas
in der stat noch hie vor;
dô daz bluot enpor
begund wallen unde jesen,
waz solde dô genesen
von sô giftigem tamphe?
der in einem stamphe
Basiliscum het zebert,
der gesmac waer niht sô hert
als der ûz dem graben gienc,
swer des gesmackes iht enphie,
der gewan sîn genuoc.
die heiden wâren sô kluoc,
an den ihtes êren lac,
daz si sich huoten bî dem tac
vor der hitz unde vor dem gestanc:
sô muosten under iren danc
die kristen haben hin an,
wand sô zehen tûsent man
die heiden dâ verlurn,
den schaden si verkurn
in einer kurzen wîle,
wand si mit balder île
als manegen schuofen hin wider.
man sluoc ir sô vil nider,
hiet diu mûr niht getân,
diu in den graben was gelân,
man möhte über die vluot,
diu dâ was von dem bluot
niemer gegangen sîn.
swie vil man warf darin
holz, erde unde gras,
dennoch des graben vulle was
wâze, murc unde naz.
nû erfunden die heiden daz,
daz si vuorten dâhin
holz unde stûdach darin,
darûf tuft unde stein,
unden grôz, oben klein,
hiezen si zuo vullen
unde daz mit erden hullen.
ez geschach niht in sô kurzer vrist,
als man ez hie list,
lânger wîl bedorft ez wol,
daz der grabe wart vol.
Ccccxxxviii . nû seht ûf, akersaere,
leit unde herzenswaere
nâhent iu unde ungemach!
ich waen daz ez niemêr geschach,
daz dâ ergie von den leiden
unde den verwâzen heiden,
daz in vunf wochen
verfult wart unde zebrochen
ein mûr unde zwêne graben.
die kristen noch zwô mûre haben
unde einen graben dâ enmitten.
die heiden giengen unde riten
unz an die mûre algeriht,
sô daz si irret niht,
alsô heten si daz lânt
gemachet sleht als ein hant.
dô si volendet heten daz,
si ructen aber vürbaz
in die erden unde gruoben,
die kristen ouch an huoben
ze graben her enkegen.
mit stichen unde mit slegen
wânden die behenden
die heiden widerwenden,
daz si iht grüeben hin durch.
die heiden gruoben ein vurch
in die erden niht enge,
vierzic klâfter nâch der lenge
diu selbe gruft het.
des soldanes bet
diu was anders niht,
wan daz si vüeren algeriht
zuo der gruntveste.
dô die heidenischen geste
unz an die mûr kômen gar
unde daz ir wurden gewar
die kristen in der stat,
si widerfuorn in drât,
dô si si hôrten hemern.
daz tengeln unde daz temern
mocht niht groezer werden,
als si heten in der erden
die kristen unde die heiden.
si wâren ungescheiden.
grôz wart der schal
unde der heiden val:
waere iemen dâ gewesen,
der die von dannen het gelesen
unde her dan getragen,
die dâ wurden erslagen
in der erden gruft,
daz die kristen den luft
möhten hân gewunnen,
sô waere niht zerunnen
den kristen ir kraft.
doch tôten si der heidenschaft
sô vil, daz der hûf
der tôten gienc ûf,
daz daz selbe hol
über al wart vol.
ob si gern mêre heten gevohten,
dô enkunden noch enmohten
si zuo einander niht enkomen.
dô von den kristen wart genomen
diu sorge unde diu vorhte,
daz man vürbaz iht worhte
in der erden an die mûr,
der gedinge wart in sûr:
den betrôc der soldan;
wande si heten des wân
unde vil starken sin,
daz nieman zin
in der erden sunk,
unz daz man ûz dem tunc
die tôten veigen roumt.
des wart vil eben gegoumt
tac unde nacht von den kristen.
nû überkom si mit listen
von babilon der admirat:
der hiez an der stat
dishalp dem gehac,
daz dâ von den tôten lac,
wurken tac unde nacht
durch die erden einen schaht
lângen unde tiefen.
die kristen daz versliefen,
wand sie heten dehein getrehte,
daz man in sust geschaden möhte.
dô die heiden heten,
als si der soldan het gebeten,
wol unde listiclich
undervarn daz ertrîch
unz an der mûr grunt,
ê ez den kristen wart kunt,
die ez hernâch muosten klagen,
dô heten si hin in getragen
bî der nacht daz nieman sach
holzes sô vil: dô daz geschach,
die heiden karc unde munder
rusten hin under,
dâ diu mûr ûf stuont,
als noch die rustaer tuont,
durch enthaltnus manic joch,
unde von holze manic bloch
grôz unde swaere
wurfens in den tuofaere
unde vulten in alsô gar,
daz die kristen wurden des niht gewar,
des werkes, daz dâ geschach
in ze schaden unde zungemach.
nû hôret, wâvon daz ergie:
dô si die heiden hie
vertriben ûz der lucken,
dô hiez der soldan rucken
verre hin dan baz,
dâ selb er aber nider saz
in die erden unde worhte.
nieman daz marhte,
warumb er daz tete,
wand an der selben stet,
dô er dar begunde graben,
si begunden hin gegen haben
die kristen als ê
unde wolden den heiden wê
als vor haben getân:
dô tete ez der soldan
niur umb die vâr,
daz si niht wurden gewar
des viwers, daz dort geschach.
der akersaere ungemach
was harte nâhen.
stechen unde slahen
lie si der soldan genuoc:
mit willen er vertruoc
den schaden, den er kôs.
die er in der erden vlôs
wand der het er sich bewegen
er lie die kristen pflegen
mit in nâch ir muot,
unz daz in dûhte guot.
dô hiez er zunden an
daz gerust, unde dô daz bran
eines morgens vruo,
dô lief meniclich zuo
mit wazzer in den graben
unde wolden ez erleschet haben:
si wânden, ez waer daz loch,
darin die tôten laegen noch.
dô was ez dort unden
sô verre, daz si niht enkunden
mit deheiner helfe stiwer
erleschen daz viwer.
vröud muost in zerinnen,
dô man daz viur sach brinnen.
daz benam in allen trôst,
wand dô daz ertrîch von dem rôst
sich zekloup unde zespielt,
daz diu mûr ûf hielt,
zehant diu mûr vallens pflac
in den graben, der dâ lac.
in geschach nie leider.
dô der mûre beider
die akersaere heten verlorn,
si heten wol gesworn,
daz die heiden den dritten graben
niht gefullet möhten haben
mit schiezen unde mit swertes kamph
nû was der rouch unde der tamph,
der dâ gienc von dem âs,
daz in der erden verbrunnen was,
sô gar unmaezic unde sô grôz,
daz die kristen verdrôz
an den zinnen ze wesen.
die kristen durch genesen
muosten den luft suochen
unde umb den graben enruochen,
darin diu mûr was gevallen.
nû gebôt der soldan in allen
den heidenischen knehten,
daz si sich dâr zuo gerehten
mit helfanden unde mit kemmelîn
unde swaz der tiere möht gesîn,
diu dâ tragent swaeren last,
diu muosten aber vast
beide spâte unde vruo
den dritten graben vullen zuo
ouch schuof der soldan
besunder liut hin an,
die stein unde erd über al
in den graben ze tal
zugen mit den handen,
dâ diu mûr was gestanden.
dem soldan was zorn,
daz er sô vil het verlorn
der olbenden sîn
unde der kemmelîn,
der vor drîzic tûsent was:
dô man die zal nû las,
dô was ir kûm daz vierde teil.
zuo einem unheil
zalte im der soldan daz,
der grabe, den man nû hin saz,
daz der solher wîte pflac
unde solher tiefe, die man wac
vür die andern graben zwên,
die man dâvor sach stên,
die wâren niht sô michel beide.
den heiden was leide:
si vorhten in der zît zerinnen,
wande man niht möht gewinnen
der dinge deheiner slaht,
diu man vür hiet brâht
unde in den graben gelegt.
den baruc man an vlêgt,
daz er in diu lânt
sîn heidenisch priester sant
unde daz er lieze predigen,
swer sich wold erledigen
von der hellewîze pîn,
der solde bereit sîn
zehant ân underwint,
man, wîp unde kint,
daz si vüern vür akers hin
unde daz si braehten mit in,
swaz ie der man gehaben möhte,
daz zuo des graben vulle töhte,
swie daz genant waere,
daz ot nieman kaeme laere.
ez waern jen oder dis,
si solden sîn gewis,
swer dâ daz leben vlür
unde den tôt mit willen kür,
der kaem des selben tages schôn
in machmets unde apollen trôn
gekrônet unde gesezt
unde sorgen gar ergezt,
die er hie erliten het
durch apollen unde machmet
unde durch den werden tervagant.
dô daz in diu lânt
von dem baruc geboten wart,
dô wart vür akers diu vart
von den heiden sô grôz,
daz sîn den soldan verdrôz:
er vorht, diu lânt wurdn blôz unde bar,
sô vil kômen liute dar.
ie der mensch nâch sîner aht
etwaz in den graben brâht:
in was alsô geboten,
swaz si iren goten
ophern wolden,
daz selbe si solden
mit in dar bringen,
sô mocht in gelingen
an der goter hulden:
von den selben schulden
vlizzen si sich sêre,
daz si braehten dester mêre.
die ez heten an staten,
die selben geladen hâten
ûf olbendin envollen
grôz last von boumwollen;
die aber wârn darnâch,
mûl unde rinder man sach
laden mit vlahs;
hanf, ol unde wahs
brâhtens ir gotern werden;
stûdech, stein unde erden
in korben si dar truogen.
man mocht dâ wunder luogen,
daz diu heidenschaft begie.
dô sich daz volc zuo lie,
erd unde luft sich erwegten:
dô si ir opher legten
in den graben zetal,
dô wart sô grôz der schal,
den daz volc enpôrte,
daz man kûm gehôrte
in dem her von dan.
dô hiez der soldan
hin zuo machen wîten roum:
swelher hande soum
ein ieslich heiden brâht hin zuo,
ez waere spâte oder vruo,
swaz den soum getragen het,
daz tôt er an der stet
unde stiez in den graben nider,
daz ez iht mêre kaem her wider
gegangen ûz dem graben.
swaz ie der man mocht gehaben,
daz er mit im het dar brâht,
in den graben er des gedâht.
etliche durch grôze gir,
daz si ot kaemen schier
des selben tages zuo machmeten,
als si gedingen heten,
ûf sich wurfen die burden,
daz si dester balder wurden
in dem graben erdruct,
daz si machmet zuct
in den himel ze sich.
die kristen dehein gerich
teten an den heiden:
si dorfte nieman scheiden,
wande sîn was dô unnôt,
dô die heiden in den tôt
sô williclichen giengen hin,
wand si heten des sin,
als schiere si den tôt genaemen
unde an den himel kaemen,
Machmet entsluzze in daz tor,
sus het man in gepredigt vor,
darumb begunden si sîn gâhen.
die kristen nur zuo sâhen,
waz daz dinc bediute,
daz als ein vihe die liute
in den graben giengen
unde den tôt enphiengen.
Ccccxxxix . die hôhsten in der stat
giengen ze rât,
waz in ze tuon waere.
sich vereinten die akersaere,
ez wurd in bitter oder sûr,
die wîl si heten noch die mûr,
sô solde nieman vliehen
noch von dannen ziehen
ûf deheiner schiffunge:
waz ob in noch gelunge,
daz sich got geruocht erbarmen
über die kristen armen,
die den tôt warten ûf sich?
ei, hêrre got, getorste ich,
mîn zorn wurd gen dir strenge!
wes wilt du verhenge,
daz du dîn rehtez erbelânt,
darin du, wârer heilânt,
bist gezogen unde geborn,
wilt lâzen werden verlorn
unde ze vremden handen komen?
wirt den kristen akers benomen,
sô werdent uns die wege
verdurnet unde die stege,
dâ wir dich suochen solden,
swen wir kristen wolden
uns versüenen mit dir,
sô nâch sunden unser gir
stüende nâch rehter buoz.
waz man durch dich lîden muoz,
der über mer varen sol,
daz weistû, hêrre got, wol.
süezer got, durch daz lenke
dîn gemüete unde bedenke,
wie diu geselleschaft
der unreinen heidenschaft
begunde vor vröuden
schallen unde geuden,
ob si sich an uns geraechen
unde akers zebraechen,
den schaden müest du mit uns dulden:
ob ich in dînen hulden
reden sol unde getar,
hêrre got, sô nim war,
ob du gegen der kristenheit
verhengest solich herzenleit,
daz du akers verwandelst,
wie du dich selben handelst!
wirt uns diu porte unde diu hab
datz akers geleget ab,
wâ sul wir danne zuo kêren,
sô wir durch dich wolden êren
mit süezer andâht unde gebet
die heiligen stat ze nazareth,
darinne mariâ enphienc
die süezen botschaft, diu dâ gienc
von gabriêles munde,
dâ von si an der stunde,
reiner got, dîn swanger wart,
unde dâ mariâ, diu vil zart,
von ir kintlichen tagen
daz reine leben hât getragen,
dâ von si got wart sô genaem.
wie kom wir nû ze bethlehem,
zuo der heiligen stat,
dâ von der prophête hât
gewîssaget alsô:
Bethlehem bis vrô!
du bist diu minniste niht
under allen steten, die man siht
in judâ, dem rîch:
ûz dir gewalticlich
ein vürste noch gêt,
an dem der gewalt stêt
unde dem diu êre ist bereit,
daz er wîset unde leit
daz volc israhel.
der selben stat wird ist hel,
wande du si hetest erkorn,
daz du dâ wurdest geborn
menschlicher art ze guot.
du verguzz ouch dâ dîn bluot
unde lit dâ durch uns quâle
zuo dem êrsten mâle,
dô man dich besneit
nâch der judischeit.
du enphie ouch dâ die êr,
daz die drî kunige hêr
mit ir opher dich erkand en,
dô si von verren lânden
ein stern wîst unz dâhin,
dâ du von in drin
vunden wurde, dâ du lac,
unde mariâ, diu dîn pflac,
unde joseph, dîn pflegaer getriü
si sâhen nieman wan enc driu,
swie doch dâ was manic engel,
dâ der reine liljenstengel,
dîn muoter, an dîner stat
daz opher enphangen hât,
golt, wîrouch unde mirren.
sol uns des gevertes irren,
daz wir dich niht êren dâ
an der stat unde anderswâ,
der unsaeligen heiden haz?
hêrre got, bedenc dich baz
unde hilf den akersaeren!
wâ sullen wir den martiraeren
mit andâht gedanken des,
daz der wüetrich herodes
mit mortgîtiger hant
Galileam daz lânt
heiligte mit ir bluote?
daz tete der ungemuote
niwan ûf den sin,
ob er dich under in
mohte haben dâ erwischet,
daz dîn reinez bluot gemischet
zuo dem anderen waere.
die zal der selben marteraere
reiniu herz begrûsent:
ir was hundert tûsent
unde vier unde vierzic tûsent mêre;
den wir durch dîn êre
sagen lop unde prîs,
in drîer jâre kinde wîs
durch dich ir bluot verguzzen.
vil gern wir des genuzzen,
waer ez an dînen gnâden,
daz du uns zuo den staden
als vor liezest kêren,
daz wir dâ mohten gêren
Galileam, daz heilige lânt,
dâ si hinz himel sint gesant
von herodes hende.
unde dâ du nâch der urstende
Marîen magdalen erschein
unde den jungeren zwein,
dâ si dich sâhen in liehtem schîn
sol uns daz lânt niht liep sîn?
jâ ez entriwen,
ez sol uns iemer riwen,
sulle wir den wec verkiesen.
jâ, hêrre got, wie wiltû vliesen
daz lop unde die êre,
daz die kristen niht mêre
zuo der arbeit tugen,
daz si gevaren mugen
zuo dem jordan,
dâ johannes der reine man
dich toufte, hêrre got,
nâch dînem gebot,
dâ von wir, süezer trehtîn,
dîn genannen worden sîn,
wand du bist krist, sô sî wir kristen.
suln uns mit ir argen listen
von den gnâden scheiden
die ungetriwen heiden,
daz wir die selben stat iht sehen?
got hêrre, daz lâz niht geschehen!
durch dîn barmunge grôz
unde durch daz bluot, daz dâ vlôz
ûz dînen wunden manic runs,
überheb dich unde uns
des spotlichen geuden,
daz die heiden vor vröuden
gegen uns begiengen,
ob si die êr enphiengen,
daz si uns gesigten an:
sô spraechen si sân
in hôchvart unde in spot:
 <wâ ist nû der kristen got>
sîn helfe ist gelegen,
durch den si sich bewegen
habent guotes unde lîp,
dâr zuo ir kinde unde ir wîp,
der deheinez sich kan sparn,
swen si durch in wellent varn
ûf uns heiden dâher,
dâ si manic herzensêr
lîdent unde manic wê
ûf dem wüetunden sê,
dâ si über müezen:
dâ waenent si mit büezen
unde dienen irem hêrren.
si solden an machmeten kêren
mit irem gelouben,
der kunde si berouben
leides unde ungemüete,
wolden si machmetes güete
unde sîner barmung getrûwen.
wie wellent si nû gebûwen
irs hêrren erbelânt?
sô si von unsrer hant
Akers verliesen,
sô müezen si verkiesen,
swenn in diu habe wirt benomen,
daz si iht vürbaz komen
ze nazareth unde bethelehem
noch hinz jerusalem
ze salomones tempel,
dâ guot bild unde exempel
Jesus den juden vor truoc
unde dâ er in genuoc
mit sîner wîsheit grôz
predigt unde entslôz
der prophêten schrift:
die selben heiligen stift
müezen si vermîden nû.
der selbe man jesû
was des niht verzigen,
vür einen heiligen
etliche in zalten
umb diu manicvalten
zeichen, diu er hât
begangen an der selben stat:
die blinden hiez er gesehen,
die krumben machet er gerechen,
die stummen er reden liez,
die behaften er hiez
ledic wesen von den geisten:
die muosten daz leisten,
swie ungerne si ez teten;
die sundersiechtum an in heten,
die macht er rein unde gesunt;
ouch hiez er ze maneger stunt
die tôten ûf stên
unde die betrisen gên,
die vor manegen jâren
siech gelegen wâren
swelher hand gebresten
die liute an in westen,
des tete er in helfe schîn
unde die zwelif junger sîn,
den er dâr zuo sîne gunst
gap unde sîner gnâden kunst,
wand er mit kunst unde mit listen
sîne dienaer die kristen
ze jerusalem vil dicke
uns heiden ze blicke
von noeten hât erlôst:
weiz got solhen trôst
müezen si vermîden nû.
unde dâ marthâ jesû
manic êr erbôt,
swenn im des was nôt,
daz er zuo ir kam
unde hûsêr dâ nam,
diu im guotlich wart erboten
unde sînen zwelfpoten,
die selben stat ouch gern
Jesû kriste zêrn
suochten die kristen,
durch daz er mt sînen listen
sînen vrum schuof aldâ:
si müezen nû anderswâ
mit ir trugelichen vienen
irem hêrren jesû dienen.
si müezen ouch der vart erwinden,
dâ sich jesus liez vinden,
dâ er bî dem pfariseô saz
mit sînen jungern unde az,
unde die wîl er saz aldâ,
dô kom einiu, hiez mariâ,
diu was ein hôhiu sundaerinne,
diu wânde dâmit gewinne
antlâz irer schulde
unde verdient sîn hulde,
daz si mit herzengeluste
sîne vüeze kuste
unde mit ir zehern betwuoc.
von ir er ouch vertruoc,
daz si mit edler salben
sîn vüeze allenthalben
ernezte unde erfiuhte.
die selben er erliuhte
an den selben stunden
von allen iren sunden
si erledigt wart:
dâ müezen ouch vürvart
die kristen haben vürbaz.
si müezen ouch vermîden daz,
wil sîn machmet geruochen,
daz si die stat iht suochen,
dâ jesus von nazareth
daz êrste zeichen tete
vor wîben unde vor mannen
durch sînen neven johannen:
an der hôchzît sîn
macht er wazzer ze wîn,
als si noch von im lesen.
si müezen ouch der stat entwesen,
dâ jesus ir hêrre
begie solich êre,
dâ man in noch umbe prîst,
daz er mit vunf brôten spîst
unde mt kleinen vischen zwein
âne wîp unde kint klein
vunf tûsent man:
si waenent gedinc hân,
swes man an der stat,
dâ er diu zeichen begangen hât,
an iren got dâ gert,
man werde sîn gewert;
ez gêt in aber niht zuo
wir sullen spât unde vruo
trahten darnâch,
daz wir gewinnen gemach
vor den getouften,
die uns dick bestrouften
guotes unde êren
durch jesum iren hêrren,
an dem wir unsern haz
niemer volenden baz,
wan daz wir akers zebrechen
unde uns danne rechen
an den rittern zieren,
sînen soldenieren,
die durch in in unser lânt
mit ellenthafter hant
dicke hânt geriten
unde mit uns gestriten,
dâ von wir liten grôzen pîn.
von in wir ouch vil dicke sîn
enschumphieret hart.
daz kriuze unde den bart
tragent si durch in.
daz si gewunnen ie den sin,
daz si dem soldan
verderbten sîn koufman
unde an uns brâchen den vrid,
unser aller lid
müezen werden zebrochen,
ê daz ez belîbe ungerochen.
got hêrre, durch dîn güete
nû vriste unde behüete
datz akers die vil armen!
lâ dich si, herr, erbarmen,
wande du si hâst erlôst
von des êwigen tôdes rôst
mit dînes bluots vergiezen.
des lâz uns noch geniezen.
got her, nû weist du wol,
sît ich dich manen sol,
daz du ze babilon
daz volc naem dâ von
unde erwante daz,
daz si iht bûten vürbaz
ûf sennafar den turn:
dînen zorn si kurn
an sô getânen sachen,
daz du mit zwein unde sibenzic sprâchen
si teilte unde schiet.
der sprâch aller geriet
niwan der sehste teil an dich,
die andern sechzic habent sich
von dir gefremdet verren,
sô daz si dîn ze hêrren
niht jehent noch ze got;
ze dînem gebot
der sprâch nur zwelif stênt
alsô, daz si begênt
dîn willen unde sint kristen:
die soltû hêrre vristen,
sît ir sô lutzel ist.
versmaehst du ir genist,
wer sol dir danne mêre
sagen lop unde êre?
ûf dem berge olivet,
dâ dich judas verrâten het,
an der selben stat
dînen vater du bat
mit sorgen angestlich,
daz er überhüebe dich
der bitteren marter;
süezer got zarter,
vor sorgen was dir sô heiz,
daz du bluotvarben sweiz
ûz dînem reinen lîbe lie:
diu erde, diu den sweiz enphie,
unde diu heilige stat,
diu die zeher hât
ûf sich genomen unde enphangen,
die durch dîn ougen sint gegangen,
wie sul wir dâhin komen nû?
wir wizzen wol, daz du
sô volliclicher güete pfligest,
daz du ungern verzigest,
swes wir dich dâ baeten:
nû sich, wie uns die heiden taeten,
ob uns diu vart wurd benomen,
daz wir niht mohten dâhin komen,
dâ man dich gevangen vuorte
unde dich smaechlichen an ruorte
ûf den selben wegen
mit stoezen unde mit slegen,
unz daz si dich brâhten in
in eines juden hûs hin,
der was ir bischolf unde hiez anne;
von wîben unde von manne
wurd du gelastert unde gesmaeht,
vernihtet unde verphaeht
wurd du, süezer jesû krist;
die wîl die alten iren list
erfunden unde verkêrten,
wie si dich gunêrten
des morgens vor pilatô,
die wîl die jungen wâren vrô,
daz si des stat heten,
daz si dir leit teten;
nâch ires herzen gir
irn muot erkuolten si an dir,
wand ez was ir deheiner
grôzer noch kleiner,
er taet dir leides ettewaz,
dâmit er sînen haz
an dir vür brâht,
alle die nacht
sach man si dich umbe trîben:
sol diu stat von uns belîben
ungesuochet vürbaz,
dâ du hâst erliten daz
vür unser sunde mein?
neinâ, süezer got, nein!
du solt uns noch gunnen
der vröuden unde der wunnen,
daz wir den wec dâhin haben,
dâ wir uns sundensieche laben
mit weinen, swenne wir sehen
die stat, dâ daz ist geschehen.
wie mocht wir daz erlîden,
solde wir vermîden
die hêren stat unde die lieben,
dâ man dich vuorte mit zwein dieben
vür pilatum, den rihtaere,
dâ die valschen lugenaere
ir unprîs an dir teten!
Barrabas wart dâ erbeten,
der mordaer, unde genas,
unde allez, daz dâ was,
daz schrei an der stunt
mit gelîchem munt:
 <kriuze jesum, hâhen!
dich kund daz niht vervâhen,
daz in ze liebe pilatus
dînen zarten lîp alsus
hiez slahen an mit ruoten,
daz man die unguoten,
die in dô an sluogen,
sach ûz dem bluote luogen,
daz ûz dînem lîbe spranc,
als si mit willen unde mit danc
dâmit waern bestrîchen:
sô ungenaediclichen
sol ez uns niemer ergên,
daz daz die heiden understên,
daz uns die wege unde diu vart
dâhin iht werden verspart
zuo dem selben ertrîch,
daz got sô überfluzziclich
mit sînem bluote hât genezt,
dâmit er hât gesezt
in grôze vröud uns arme.
lâ dich, herr, erbarmen
dîn kleine kristenheit
unde gedenk, wie grôzez leit
wir daran küren,
ob wir daz pfat verlüren
dâhin, dâ du daz hâst erliten,
unde wie unsanft wir vermiten
die stat, dâ man dich hônte
unde in spotte krônte
mit einer krôn durnîn.
nâch maneger hande pîn,
den du enphangen het,
nâch der juden bet
du verdamt wurde;
darnâch ein swaere burde
ûf dînen hals si dir legten,
die ir viere kûm erwegten,
die vazten si ûf dich ein,
daz kriuze grôz unde niht klein,
daz si dich tragen hiezen.
si sluogen unde stiezen
dich süezen got zarten,
als ein vihe mit garten
wurd du von in gement:
swelhez herze sich niht sent,
daz ez dir der marter dank,
der ist saeligs muotes kranc.
ob dich des weges iht verdrôz,
dâ du daz kriuze grôz
ûf dînen müeden lîp naem
in der stat zjerusalem>
jâ zwâr, du trüege swâr!
unde dô du kom dar,
daz dâ heizet golgathâ,
dô nâmen si dich sâ
unde nagelten dich sêre
an daz kriuze hêre.
hiete dîn ieman vermist,
der waer der vart wol gewist,
sô vil was bluotes gegangen
ûf den wec von der schrangen,
unz dâ man dich voltôt,
dâ was der wec aller rôt.
unde swaz noch bluotes an dir was,
dâmit die steine unde daz gras
wurden gerôtet,
dô dich longinus tôtet
mit sîner scharfen lânzen.
sît sich die steine ganzen
sich des niht enthielten,
daz si sich vor jâmer spielten,
wer ist denne der man,
der sich des enthalten kan,
er weine unde klag
der marter, der du pflac
darumb, daz wir genaeren
unde der helle über waeren.
got hêrre, swen du lenkest
dîn zorn unde gedenkest,
wie unserm herzen waere,
swen wir dic stat saeldenbaere
vor noeten müesten lâzen
den heiden verwâzen
unde uns ir ânen müesten,
als sanft liez wir verwüesten
Rôm unde lateran.
her, gedenk daran,
wie dir selben daz zimt,
ob uns der soldan benimt
datze akers die hab
unde daz wir müezen lâzen ab
ze jerusalem unser geverte,
sô enmug wir dîne marter herte
an der stat niht beklagen,
dâ du si hâst getragen.
daz tuo wir doch ungern.
suln die heiden dâ êrn
iren got apollen
unde sîn gebot ervollen,
dâ du sô manic güetc
mit willigem gemuete
uns armen hâst erzeigt?
du hâst dâ geveigt
den tiuvel unde überwunden,
der uns zallen stunden
gevangen het in eigenschaft,
het uns erlôset niht dîn kraft.
sît du uns denne hâst erlôst
von des êwigen tôdes rôst,
sô geruoche an uns mêren
dîn genâd unde lâz uns êren
mit andaehtigem gebet
daz ertrîche an der stet
unde mit zehern überwallen,
dâ dîn bluot ist ûf gevallen.
hôr, hêrre got, geruoche hôren,
laestû akers zestôren,
sô sich unde erkenne,
wie übel du denne
tuost der armen kristenheit!
wer sol daz grôze herzenleit,
daz du durch uns naem
datz jerusalem
beweinen unde beklagen
unde lieplich tragen
sô gedanken in dem herzen?
dô du des tôdes smerzen
hete überwunden,
dô wurde du enpunden
von dem kriuze vrône
unde gewunden schône
in ein niwez tuoch wîz.
daz tete mit grôzem vlîz
Joseph, dîn dienaere,
dô imz pilatus, der rihtaere,
erloubte durch sîn bet;
ein niwez grap er het
in einen stein gehouwen,
ze gesihte unser vrouwen
wurd du gelegt darin:
sul wir niht mê dâhin
komen zuo dem selben grab,
sô wirt uns geslagen ab
unser vröuden ein houbt;
des wurde wir beroubt
der saelden unde der gnâden,
des naem wir zwivaltigen schaden.
der êrste schad waer ungehiwer,
sold uns diu vart werden tiwer
zuo der heiligen stat,
dâ sich manic sundaer hât
versuonet mit dir,
sô er nâch sîns herzen gir
hât gehabt vollust,
swenn er weinund het gekust
die steine unde daz ertrîche,
daz dîn heiligiu lîche
tôtiu ist gewandelt:
sô waer wir übel gehandelt
unde an vröuden an geruort,
wurde uns der trôst enphuort.
der ander schade waer sô grôz,
daz er uns machte blôz
an vröuden unde an muot:
lîp unde guot
müest uns von schulden leiden,
daz wir den übeln heiden
den gewalt müesten lâzen,
daz si solden inne hân
daz grap, dâ du inne lac
zwô nacht unde anderthalben tac.
dâr zuo daz selbe ertrîche
an heilikeit ist sô rîche,
daz si dâ sullen vür got
ir unreine abgot
an beten unde êren
unde den ungelouben mêren,
des soltû, hêrre, niht gestaten.
du weist wol, wie si wîlen tâten
in der alten ê,
dô si den juden teten wê
unde jerusalem überkâmen:
ûz dem tempel si dô nâmen
diu heiligen vaz
dir ze smaehe unde ze haz,
wand man des was ungewon
bî dem künec salomon,
daz diu vaz heilic erkant
ieman an ruort mit sîner hant,
wan umb den ez alsô lac,
daz er solher wîhe pflac,
daz er ez billich tete:
solt wir die heiligen stet
vermîden, daz waer unbehende,
dâ du nâch dîner urstende
wandert unde gienc
unde zeinander samte die,
die von dir wâren entrunnen,
dô si ersâhen unde erkunnen,
daz ez dir übel gienc,
dô man dich bî in vienc
unde dich tôte sider,
darnâch du si her wider
gesamte unde las,
unde dâ dir thomas
greif in dîne wunden,
an den selben stunden,
dô du in erschin:
solt wir niht mê dâhin,
dâ du daz begangen hâst,
des müest wir des jâmers last
tragen iemer mêre.
waz hietest du des êre,
solde diu heidenschaft
werden dâ gewonhaft
an der stat heiligen,
dâ wir niht wurden verzigen
betlicher bet?
unde die stat, dâ du tete
die ûfvart hinze himel
ûz diser werlde schimel
ze gesihte dîner junger,
die der minnehitze hunger
nâch dir sent unde ande,
unz daz du in sande
den heiligen geist wider
ûf daz ertrîch her nider,
dâ si erfullet wurden
der saeldenrîchen burden
des heiligen geist,
des si wârn volleist,
des baete wir dich gern,
woldest du uns gewern,
daz du uns liezest bûwen,
swen sîne sunde rûwen,
daz in die dâ wurden gebuozt
unde daz ouch wurd gegruozt
dîn volkomende maht
mit süezer andâht
umb alle die swaere,
diu uns anhangend waere,
darumb man dâhin kaeme.
daz solt dir wesen genaeme,
denne daz dâ sullen sîn
die vermaleditten sarrazîn,
die dich niht ze hêrren nennent
noch vür wâren got erkennent.
sullen die dâ haben pfliht?
neinâ, hêrre, des tuo niht!
durch dîn selbes êre
wend die herzensêre,
der die akersaer ûf sich wartent,
die nû leider wênic zartent
der soldan unde die sîn.
vermîdet si diu helfe dîn
unde dîn genâd ûzerkorn
sô wirt diu mûr verlorn;
sît si deheinen graben
vor der stat nû haben,
sô mugen si verderben.
der soldan begunde werben,
wie er die mûr gewunne,
manic heiden versunnen
riet dâr zuo daz beste,
daz er kunde oder weste,
wand man kundet in allen,
swer dem soldan wolde gevallen
unde erwerben sîne gunst,
der solt mit helfe unde mit kunst
spâte unde vruo
stiwern dâr zuo,
daz diu stat wurd überwunden.
die wîsen dô erfunden,
daz in ninder baz beheit
diu gelegenheit
ze varen durch der erden murc,
denne bî der burc,
diu des kunigs von cipper was.
der soldan zuo einander las
sîne meister kunsterîch:
er hiez si tougenlich
hin under varen die geriht.
ouch liez er des niht,
er hiez die behenden
wol an zehen enden
durch die erden graben in.
daz tete er ûf den sin,
daz in der stat die kristen,
der rehten vart niht enwisten,
dâ in die heiden schaden wolten.
dô si datze akers dolten
sô maneger hande ungemach,
maneger, der ez ê versprach,
der gehal mit râte dô daran,
ê sô manic werder man
sô gar âne wer verdurbe,
sô waer bezzer, daz man wurbe,
daz man ûf daz lânt
mit werlicher hant
gegen den heiden rit
unde dâ mit in strit
unde vlîziclich versuochte,
ob got noch geruochte
irer genist.
ein strît wart vergewist
von den brüedern allen.
den ez vor het missevallen,
die begunden alle dâr zuo râten,
die geste ouch daz selbe tâten,
die dar durch got wârn
über mer gevarn,
unde die soldeniere,
die dar sant der ziere
herzog der venediaere
unde die die jenûaere
heten dar gesant
unde die von pîs genant,
dic wurden al bereit.
des morgens, dô ez teit,
dô hôrtens alle messe:
swaz ie der man wesse
daz sîner sêle was guot,
daran volfuort er sînen muot.
dô si die messe vernâmen
unde zuo ir orsen kâmen,
an den selben stunden
ein banier wart ûf gebunden,
darinne man marht
ein bilde gewarht
reht als gotes marter.
ei, sûezer got zarter.
gedenk der selben marter dîn
unde lâ dirs enpholhen sîn!
hie gêt ez an ein vehten
zwischen den heiden unde gotes knehten
Ccccxl . die porten man entslôz.
ein stimme lût erdôz:
mit andâht sungen si dô
ein liet, daz sprîchet alsô:
 <sant marî, muoter unde meit,
unser nôt sî dir gekleit .>
dâmit staphten si hin
an die heiden unde teten in
kreftigen schaden.
in bluot sach man si baden:
ê si sich gesamlierten
unde ze strîte gerottierten,
ê was ir manic tûsent tôt.
des kômen ouch in nôt
die kristen von den heiden.
si wâren ungescheiden:
mit maneger poinder
herter unde swinder
die heiden an si dructen.
die kristen sich smucten
zuo einander dick.
in des tôdes ric
manic heiden wart gesezt.
ê die kristen gelezt
wurden an ir kraft,
dô het diu heidenschaft
kreftigen schaden genomen.
der mit den kristen was komen
rotmeister unde houbtman,
den dûht, ez waere wol getân,
daz man des tages ab rit
unde des andern morgens strit.
si drungen durch die geste,
gen akers der veste
durchriten si die heiden.
si wâren lîht ze scheiden:
dô sîn die kristen dûhte zît,
daz si wolden von dem strît
wider in kêren,
die heiden sâhenz gern,
sus heten siz geliebet in.
dô die kristen zogten hin
unde si des schaden war teten,
si ahten, daz si vloren heten
wol vier hundert man.
ouch hiez der soldan
lenger niht beiten.
er hiez ahten unde reiten,
wie vil er schaden het genomen.
dô wart dâ vernomen
achzehen tûsent der sînen.
den vröudigen sarrazînen
was herzenleit unde ande
umb den schaden unde die schande,
die si dâ heten genomen.
dô die kristen wider in kômen,
si schuofen in gemach.
den tempelaeren geschach
ze weinen unde ze klagen:
dô si der arbeit verphlâgen
unde zirem hûse kômen hin,
dô vermistens under in
eines ires bruoder,
der der manheit ein ruoder
wielt ze allen zîten:
swâ si wârn in strîten,
dâ heten si sîn geniez,
Ccccxli . bruoder perhtram er hie
nû hôret, waz an im ergie.
sîne brüeder wânden hie,
er waere in dem strîte tôt:
dô lebt er unde doch in nôt.
wand dô er von rosse kam,
einen sin er dô nam,
ich waen got im den vuogte,
daz er nindert ûf luogte
noch entet, als er lebte:
swie manic ors ob im strebte
unde loufend über in spranc,
dâvor tete er deheinen wanc,
er lac ot stille dem gelîche,
als er waer ein tôtiu lîche
unde als er pflaege deheiner maht,
unz daz im kom diu nacht.
dô dûht in, er het gesigt.
ein man, der iht witze pfligt,
swenn ez dem an die nôt kumt,
er vindet vil, daz im vrumt.
alsô tete der ellensrîch.
er sleich tougenlich
dâhin, dâ man des tages
maneges stichs unde slages
ûf dem wal het gephlegen.
die dâ tôt wârn gelegen,
ûz den er einen suochte.
der bruoder des geruochte,
daz er des heiden harnasch nam;
swaz im des gezam,
sich selp er des gewert,
harnasch ze haben unde swert.
dô er darin gewâpent wart,
er sleich an der selben vart
zeinem schoenen gezelt,
daz was gespannen ûf daz velt
gen der stat allernâst.
die heiden sliefen vast,
die in dem gezelte lâgen;
eines hêrren si pflâgen,
dem wârens alle undertân.
ein lieht schôn darinne bran
von balsem kostelich,
wand er was ein künec rîch.
die dâ schiltwahten,
ûf sîn gevert niht ahten:
sie heten ez vür anders niht,
wan daz er hete mit in pfliht
unde daz er waer ein heiden.
daz begund in leiden.
Ccccxlii . nû hôret, wie er tete.
von iegeliches bet
diu swert er in stal.
dô er diu über al
zesamme het gelesen,
dô liez er deheinen genesen.
der bruoder was unverdrozzen,
iegelichem er die drozzen
mit einem mezzer ab sneit.
dô si daz tôtliche leit
heten enphangen,
dô kom er gegangen
über den künec rîch.
den wect er ungemechlich.
dô der künec erwahte
unde ûz dem slâf erschrahte,
des er het gephlegen,
dô muost er sich bewegen,
daz er sich niht enwert,
wand er waer unernert
gewesen vor dem kristen,
der in mit solhen listen
hete dô gewunnen.
der bruoder versunnen
dem kunige zehant
ein sinwel holz bant
mit riemen in den munt,
daz er nieman kunt
mit sîner rede taete,
wie man in gewunnen haete.
bruoder perhtram der ziere
den künec wâpente schiere
in eines heiden sarwât.
unde als bald er im hât
den helm ûf gebunden,
an den selben stunden
den künec bruoder perhtram
bî der hende nam
unde vuort in unvermelt
durch daz her über velt.
er liez im niht wesen gâch.
swer si sô seine gên sach,
der kund niht anders sich verstên,
wan daz si wolden lusmen gên,
waz man ûf der mûre worht.
der bruoder unervorht
dô der hin zuo kom nâhen,
dô begund er gâhen
zdem hûse der templaere.
wer ûf der mûre waere,
des vrâgte bruoder perhtram.
dô man sîn stimme vernam,
des gwunnen an vröuden kraft
der meister unde diu brüederschaft
der tempelaere orden.
als vil als si wârn worden
trûric sîner verlust,
als vil si nû in ir brust
unde in ir herze vröuden nâmen.
die zwêne, die dâ kâmen,
die wurden schiere in gelâzen.
dô si ein wîle gesâzen,
dô sagt er in maere,
wer sîn geverte waere.
des vreuten si sich sêre,
daz im sô grôz êre
was widervarn.
alle die dâ wârn,
die gefrieschen ez des morgens.
si pflegten deheines borgens,
daz si den künec liezen leben
in schoener huot, man müest in geben
alle die kristen,
die si gevangen wisten
in der heiden her.
mit kostlicher zer
den künec si inne hieten.
die sînen in berieten
in die stat, swes er wolde
daz ein künec haben solde.
Ccccxliii . dem diu êr geschach,
der bruoder wart hernâch
meister der tempelaere.
nû hôret, wie die akersaere
wurben mit den heiden.
dô si nieman mocht gescheiden
noch in vride gesetzen,
dô wolden sich letzen
die ellenthaften degen
mit stichen unde mit slegen
mit den heiden alsô,
daz sîn wurden unfrô
manic heidenischez wîp,
daz sô maneges heiden lîp
datze akers waer beliben.
dô si der zît hin vertriben
nâch dem strîte sehs tag,
dô legtenz aber ûf die wâg
von akers die vröuden armen.
ei, wolde sich got noch erbarmen
über die ellenden
unde wold in trôst senden!
wie wol daz sînen gnâden zaeme,
daz er ze helfe kaeme
den ellenthaften degen,
die sich dâ habent bewegen
des lîbes durch in.
si zogten aber hin.
eines morgens vruo
staphten si den heiden zuo,
si vundens aber leider niht
zuo dem strît als unverriht,
als si si vor heten vunden;
dâ von vil manic verchwunden
die kristen enphiengen.
wie siz dâ begiengen
mit einander an dem strît,
daz bedorfte lânger zît,
sold ich daz besunder schrîben.
des muoz vil belîben:
wand des man niht sol verdagen,
des hân ich sô vil ze sagen,
daz ich ez mac volenden niht.
manic schedelich geschiht
die kristen des tages kurn.
die tempelaer verlurn
irn meister in dem strîte,
nâhen unde wîte
was des manheit erkant.
dô den kristen geswant
ir manheit unde ir kraft
unde daz diu geistlich brüederschaft,
die dâ strîten kunden,
an in selben des enphunden,
daz si wâren müeder lider,
dô kêrten si wider
werlichen ab dem plân.
des wart in guot stat getân,
sô daz in nieman zogte nâch.
den heiden sô leide geschach
unde von ir strîte sô wê,
daz si enruochten als ê,
welhen end si kêrten.
dô man die gerêrten
heiden aber zalt,
dô was ir gevalt
ein unde zweinzic tûsent man.
von babilon der soldan
hiez under die tôten kristen gên:
er wolde daz understên,
daz der kristen deheiner
grôzer noch kleiner
stüend des nachtes ûf.
er hiez si tragen ze hûf
unde wold ouch niht vermîden,
ieglichem hiez er snîden
von dem halse daz houbt.
die kristen wurden beroubt
irer geselleschaft,
an den des ordens kraft
sigenunft gewan,
vunfzehen hundert man.
der künec, der nû gevangen saz,
erwarp den akersaeren daz,
swaz si der tôten wolden
bestaten als si solden,
daz man in die müest wider geben,
unde swaz noch waeren bî dem leben
gevangen kristen under in,
die müest man aber senden hin
gegen akers hin wider.
dô sich die kristen nider
geliezen nâch dem strît
unde daz si gemaches zît
durch die wunden wolden hân,
nû hôrt, waz darnâch wart getân.
die hêrren soldans knaben
heten nû hin durchgraben
daz gemiur unde daz ertrîch,
daz si gewalticlich
giengen in die klûs
von cipper des kunigs hûs;
doch hâlen si ez sêre:
si heten gerne mêre
gemachet der invart.
nû muote vil hart
die venediaere,
daz die akersaere
geboten heten bî der wid,
swie vil man kummers lit,
daz nieman solde vliehen
noch von dannen ziehen.
die schelke ungetriwen
blâsen unde briwen
begunden einen rât,
wie si des gewunnen stat,
daz si kaemen von dannen.
wîben unde mannen
begunden si ez verheln.
si begunden eines nachtes steln
wol zweinzic schef oder mêre.
diu luoden si vil sêre
mit sô rîcher hab,
daz des niht gienc ab,
ob siz verkoufen wolten,
ez hiete kûm vergolten
der künec von vrancrîch.
dô sô gar heimlich
die venediaere
heten gemachet laere,
swaz si dâ guots unde hiuser heten,
nû hôret, waz si teten.
ûf iriu schef si slichen
unde sanden heimlichen
zuo den rîchen burgaeren,
ob si in dester holder waeren,
si wolden si mit ir guot
bringen ûf des meres vluot
ûz der grôzen nôt.
sô lît ot nieman gerne tôt:
des andern nachtes, hôrt ich sagen,
sô vil guotes wart getragen
an diu schef der venediaere,
daz man ahte, daz waere,
als ich mit wârheit sprechen wil,
wol drîstunt als vil,
als si dâ selben guotes heten.
dô in die akersaere teten
mit in tragen sô gedon,
dô waeren si dâ von
gerne gewesen;
si begunden ûz lesen,
in daz mer bollen,
swaz niht envollen
dûhte si guot genuoc,
wand man in sô vil dar truoc,
silber, golt, gesteine rîch.
dô si volliclich
dâmit luoden ire kiel
unde dô daz volc hin an viel
unde zirem guote wolden gên,
dô begunden si ez understên.
den an diu schef was nôt,
die muosten lîden den tôt:
diu ungetriwe diet
die burgaere schiet
von lîbe unde von guot,
in des meres vluot
stiezen sis her nider,
unde dô si her wider
an diu schef wolden swimmen,
sô sluogen in die mortgrimmen
houbet unde hende ab.
sus schieden sis von der hab
unde von dem leben alsam.
swelher hin nâch swam
gen den schiffen ûf ir gnâd,
dô ez ze verre was dem stad,
zehant si den erschuzzen.
dô die venediaer gefluzzen
ûf daz mer von dem lânt
unde man daz ervant
datze akers über al,
dô huop sich jâmer unde quâl.
von schulden muosten si klagen,
als ir habt gehôret sagen,
diu gemein der akersaere,
daz in die venediaere
alsô wârn entwichen
unde daz si sô mortlichen
an in heten gevarn.
die des guots beroubet wârn,
daz die dâr zuo wârn ertôt,
des wart jâmers genôt
manic getriwez herze.
sô was der ander smerze,
der den armen gienc nâhen,
daz die hern begunden gâhen,
der meister der spitalaere,
vom tiutschen hûs unde tempelaere,
swaz dannoch scheffe dâ wâren,
der begunden si vâren
unde teilten diu under sich.
dise vorhte angestlich
lâ dich, hêrre got, erbarmen,
die dâ heten die armen,
die dâ wâren unerlôst
unde niht ze vliehen heten trôst!
lât iu sagen, wie
ez umb diu schef ergie,
diu dâ wârn beliben:
si wurden an geschriben
unde vesticlich behuot,
swenn in des wurd ze muot,
daz si ze wer niht entohten,
die denn entrinnen mohten,
dâ solde man besunder
diu schef teilen under.
daz gelobten si gemein.
unde die wîl si des enein
wurden an irm rât,
dô huop sich in der stat
grôz geschell unde braht:
die heiden bî der nacht,
daz man darumbe niht enweste,
von cipper des kunigs veste
heten durchbrochen
mit drin wîten lochen,
diu darinn ûf giengen.
si tôten unde viengen,
swaz darinne liute was.
der künec dâ von selp genas,
daz er enzît ûz entran,
dô er der geste sich versan,
er ensûmte sich niht mêre.
dô die herzensêre
daz volc in der stat gefriesch,
harnasch menlich iesch
unde bereiten sich ze strît.
in einer kurzen zît
kômen die kristen,
dâ si die heiden wisten.
die heiden ouch gegen in drungen.
hurtâ, waz dâ swert erklungen,
diu ûz den helmen schrieten viwer!
gemach wart dâ tiwer.
der heiden wart ie mêre,
dâ von die kristen sêre
gedrungen wurden hinder sich.
nû was daz volc gemeiniclich
in der stat ze strîte komen.
dô der soldan het vernomen,
daz si sô striten in der stat,
dô hiez er vil drât
sîne durchvaraere
zunden an die pfîlaere,
dâmit si heten undersezt
die mûr, diu nû was zekrezt
unde des grundes entlôst.
die wîl daz viwer unde der rôst
under erden bran,
die wîl schuof der soldan
werlicher liut genuoc
dringen durch daz luoc,
daz vor hin in gemachet was;
daz ir deheiner genas,
die dâ kômen hin under,
daz was ein michel wunder,
sô grôz was daz gedranc.
hinder sich deheinen wanc
nieman mocht getreten,
sô grôz gir hin in heten,
die dâ stuonden vor der lucken.
dringen unde drucken
wart dâ sô grôz,
daz ein widerstôz
in der stat wart,
daz si die durchvart
niht mê gehaben mohten.
zahei, wie dâ wart gevohten!
ez was umb einen mitten morgen,
daz si der grôzen sorgen
unde des strîtes begunden,
unde ê die kristen überwunden
die heidenischen diet,
der tac hin verschiet.
ez het der heiden val
des tages deheine zal;
wand als ich iu sagen wil,
als unzellichen vil,
als ir hin in was komen,
den wart daz leben benomen.
Ccccxliv . ich sag iu, wâvon daz geschach.
den ûzern was hin in sô gâch,
daz die in der lucken stuonden,
weder hin noch her kunden,
her ûz noch hinder sich.
des gienc des tôdes gerich
über si von dem tamph.
manic hant sich ramph
vor hitz, als si besenget waere.
dô die akersaere
erkanden unde vernâmen,
daz niht mê kômen
der heiden hin durch
durch die schedlichen vurch
unde daz der was gemachet mîn,
die dâ wâren darin,
dô begunden si her vür sturn,
die sich dâ heten in die turn
verborgen in diu gadem.
grôz wart dâ der kradem,
der schal unde der sûs
von cipper in des kunigs hûs,
ê si alle wurden gevalt;
der die tôten wolde haben gezalt,
der waer unmüezic gewesen.
die kristen wolden ouch entwesen
der unmuoz unde der arbeit,
daz dâ iht wurd gereit
ir verlust von den liuten.
ich kan iu niht bediuten
den jâmer unde die quâl:
daz bluot het widerswal,
daz man in menschen bluot
unz an die sporen wuot.
swaz der kristen was gelegen,
der sêle müeze got pflegen
unde ruoche in genaedic wesen.
die aber wâren genesen,
den was ruowe nôt.
den pfaffen man gebôt,
daz si sich dâr zuo
rihten des morgens vruo,
daz von irer hende
âne missewende
daz volc wurde gespîset
mit dem brôte, daz dâ prîset
aller heiligen munt
unde dem diu wird ist kunt,
swen wir ez haben genozzen,
sô wirt uns entslozzen
daz tor aller saelikeit.
ez ist ouch unser geleit
hin ze got vür sunden mein.
ê daz der tac erschein,
dô muost daz volc erwachen,
solch pumern unde krachen
in der stat erwac:
als ein grôzer donerslac
der selbe sûs erwiel,
dô diu mûr nider viel,
die des grundes laere
heten gemacht die durchvaraere.
von der mûr valle
erschrâken si alle,
dô si gienc ze hûf.
die kristen sich machten ûf,
wand si des gewis wârn,
daz die heiden mit scharn
in die stat riten
unde dâ mit in striten,
swen diu sunn erschin.
dâ von si giengen hin
unde teten ir bîht.
er waer gewesen lîht,
der sich hete niht
zden sorgen verriht,
die in vor wizzend lâgen.
die wîle si des pflâgen,
nû hôrt, wes ouch der soldan
hie vor der stat began.
die hôhsten er besande,
die bat er unde mande
sîn gebot ervollen.
Machmet unde apollen
hiez er si ophern sâ
umb die êr, die si im dâ
heten gefüeget.
 <von schulden mich genüeget
ir gnâden>, er sprach,
wand ez ê nie geschach
noch hin vür niemer mêre,
daz den heiden solich êre
waere geschehen.
des muosten mit im jehen
alle, die dâ wâren.
doch sach man si gebâren
harte klegelichen,
daz si sô krefticlichen
schaden heten genomen.
mocht mans hân überkomen
den soldan aleine,
die künec alle gemeine
hiete gedûht daz beste,
daz er den kristen die veste
hiet müezelichen rûmen lâzen,
wande si widersâzen
die getouften ritterschaft
unde die geistlichen brüederschaft,
die an in dicke teten mort.
dô daz der soldan erhôrt,
dem was herzenlichen zorn,
 <gedenket, wes ir habt gesworn>,
zuo den heiden er sprach;
 <ir wizzet wol den ungemach,
der mînem vater widerfuor:
mit iu allen ich im swuor,
daz ich daz solde rechen
hie ze akers an den vrechen,
dô ir unde er mich krônt.
ich waer iemer gehônt,
wurd der eit zebrochen,
daz ez belib ungerochen>.
dô si erkanden sînen muot,
swaz in dô dûhte guot,
daz lobten si im an der wet.
dô hiez er si sâ ze stet
zuo den karrotschen gên:
darûf sach man stên
sîn abgoter schône,
ein guldîne krône
ieglichez ûf het:
Apollo unde machmet,
Pallas unde tervaganden
mit munden unde mit handen
si muosten an der stunde swern
die stat datz akers behern,
die wîle si darinne wisten
einen lebentigen kristen.
dô daz gelubde geschach,
der soldan zuo in sprach:
 <nû râtet mir dâr zuo,
wie man dem dinge tuo,
daz wir alsô gestrîten,
daz man die sturmes gîten
vehtens muge gesaten:
swaz si uns leides ie getâten
an degenheit die bewaerten,
die brüeder mit den berten,
an den sul wir nû rechen.
wes die selben vrechen
habent getrôstet sich,
daz si wider mich
sich sô lânc vor haltent,
waz sinnes si waltent,
des nimt mich besunder
vor allen dingen wunder>.
der hôhen künec einer sprach:
 <ich sag iu, hêrre, waz ich sach:
dô wir naehst striten mit in,
des ich ein tôr gewesen bin,
ob ich ez sagen sol,
sô weiz ich nû wol,
von wie getânen listen
Jesus dienaer die kristen
sô wîs sint unde sô karc
unde an dem lîp sô starc
des kund ich vor niht verstên:
ir iegliches sint zwên,
daz tuot allez jesus list,
in ieglichem alten ein junger ist.
dô si des vordern tages
maneges stichs unde slages
gegen uns pflâgen,
die ir dâ wurden erslagen,
mit mînen ougen ich daz sach,
daz in liezen wesen gâch
die schoensten juncherren,
daz ich nâhen noch verren
nie gesach ir gelîch,
die kômen tougenlich
ûf daz wal geslichen
unde nâmen von ieglichem
ûz dem mund ein kindelîn,
von dem sô wunnenbernder schîn
gienc unde erlûhte,
daz mich des wol bedûhte,
ich het sô schoenez nie gesehen>.
 <du solt mir verjehen>,
sprach der soldan,
 <war kômen die man,
von den du ditze saehe?>
 <ich enweiz, ob ez geschaehe,
als ich mich versach:
mich dunkt, in waere gâch,
ze varn ûf in den luft>.
 <ich weiz wol, daz dîn guft
den kristen gît den prîs:
Jesus, ir hêrre wîs,
der ez mit zouber an in tuot.
ez waere ouch vil guot,
wolden unser goter hêr
an uns legen die selben êr,
die jesus an in begêt.
Apollo unde machmet
mohten ez baz volenden,
si solden ouch in uns senden
ir engel her nider,
die uns erkucten diu lider,
swenne wir müede wurden
von überlestigen burden
strîtens unde ungemach>.
diu rede, dâ geschach
vor dem soldan,
die hôrt ein kristen man,
der hete sich gescheiden
von den kristen zuo den heiden
unde was abtrunne worden
der tiutschen hêrren orden,
darinn er was gewahsen,
bruoder herman von sahsen
bî den kristen er hiez.
dô er sich den enstiez
unde daz er heiden wart,
dô wart er sô zart
den heiden allen gelîch,
daz er gewalticlich
wol tûsent heiden pflac,
die nacht unde tac
leisten sîn gebot.
dô sand unser hêrre got
sînen geist drât,
der sîn hantgetât,
durch die er ist geborn,
ungern laet werden vlorn,
ze disem sundaere.
der betrahte disiu maere
vil tougen in sînem herzen:
er gedâhte an den smerzen,
den got durch in erliten het,
unde betrahte sâ ze stet,
wie er mocht gebüezen
sîn sunde gen dem süezen,
almehtigen krist.
 <nû weiz ich wol, daz er ist,>
gedâhte er in sînem muot,
 <sô barmherzic unde sô guot,
daz er nieman versmaeht,
swer sich zuo im naeht
unde den riwent sîne sunde>.
an der selben stunde
wâpent er sich unde reit;
zuo den sînen er seit,
si solden sîn bîten,
er wold ein wîle rîten
ûf daz velt durch kurzwîle.
nû kêrt er mit balder île
von der heidenischen pfliht
gen der stat algeriht.
dô er hin in kam,
swer sîn dâ war nam,
die nam alle besunder
sînes gevertes wunder;
sich versâhen die akersaere,
daz er gesant waere
von der heidenschaft
in etlicher botschaft
in die stat zuo in.
er reit algeriht hin
in der tiutschen hêrren hûs.
ân underlâz unde âne pûs
von dem ors er spranc,
diu wîle dûht in lânc,
ê er den hôchmeister vant.
dem viel er al zehant
nider vür sîne vüeze,
er sprach: < gunt mir, daz ich büeze,
swaz ich sunden hân getân:
ich bin ez, bruoder herman,
der bî den heiden ist gewesen.
nû helft mir ze genesen
an der sêl durch got:
nâch iwerm gebot
wil ich in der buoze leben,
doch wil ich gerne darnâch streben,
daz diu buoze mîn
sul wan der tôt sîn>.
der meister der tiutschen hern
sprach: < ich wil mich gern
umb iwer sache berâten>.
die brüeder in alle bâten,
daz er im genaedic waere.
ich wil iu kurzen diu maere:
si gâben im wider den orden.
was er ie worden
schedelich der kristenheit,
diu tât im sîn herze sneit
unde gedâht sich des envollen
an den heiden erhollen.
Ccccxlv . die heiden wârn bereit
ze strît, als ich vor seit.
grôz was ir schallen,
dô diu mûr was nider gevallen.
dô schuof der soldan
sô vil liut hin an,
daz im diu durchvart
schier gerûmet wart.
ob ie der heiden ein
nur einigen stein
von dannen hiet getragen,
sô vil was ir, hôrt ich sagen,
si heten gâhes gerûmt.
nieman sich sûmt,
der zuo dem strîte gehôrte.
grôzer schal sich enpôrte,
dô der admirat
sich gewâpent hât
unde in die stat wolde.
von gesteine unde von golde
sîn wâpenkleit was verwiert;
hêrlichen verzimiert
wart dô maneges heiden helm.
der stoup unde der melm,
der von der mûre valle gienc,
der was nû gelegen hie.
mit maneger baniere
die heiden kômen schiere
gezoget in die stat.
swes gemüete alsô stât,
daz er pfliget ganzer triwen,
der lâ sich anden unde riwen
den jâmer unde daz klagen,
des die kristen pflâgen.
ein ieglich mensche sol gedenken,
ob iht sêre mug gekrenken
gesunder liute herzen,
als die des tôdes smerzen
gewis wizzen vor in.
genuoge heten den sin,
ob si wol mohten enphliehen
unde dem tôde sich entziehen,
daz si sîn teten niht
durch die zuoversiht,
ob si durch got ir ende naemen,
daz si gewislichen kaemen
ze gote in daz himelrîch.
des wurden si vesticlich
getrôstet von den pfaffen.
der bischolf het geschaffen
zuo dem selben mâl,
daz die pfaffen über al
solden daran niht lazzen,
si solden in allen gazzen
ûf stên unde predigen,
swer sîn sêl erledigen
von allen sunden wolt
unde swer den himelischen solt
von gote wold enphâhen,
der solt des tages gâhen
mit werlichen handen
gegen gotes vîanden.
si teten ouch ze wizzen,
swes leben dâ wurd verslizzen
unde in gotes dienste sturbe,
daz er dâmit erwurbe
zehant die êwigen ruo
 <zuo zin, hêrre, zuo!>
sprach in der stat menlich.
nû wâren ouch degenlich
die kristen bereit.
daz si wâren unverzeit,
daz mocht man dâ wol kiesen,
gewinnen unde verliesen
legten si allez ûf die wâg.
der des sturmvanen pflac,
der kêrt gerihtes hin,
dâ die heiden her in
durch die lucken riten.
zahei, wie dâ wart gestriten!
ei süezer got unde zart,
bistû ie beswârt
von den geistlichen hêrren,
die man in grôzen êren
datze akers sach leben,
daz solt in allez hiut vergeben.
ei süezer jesû krist,
swie wol daz wâr ist,
daz niht geschiht sô tougen,
ez sî vor dînen ougen,
unde swie du hâst kunde
in himel unde in abgrunde,
sô nim dirz zeiner kurzwîle
unde sich her ab ein wîle
ze dînen lieben knehten
unde schouwe, wie si vehten!
diu geistliche brüederschaft
begie an der heidenschaft
solhen schaden unde wê,
heten siz gewest ê,
daz ir sô vil waer dâ verlorn,
si heten ê verkorn
allen den widerdriez,
den dem soldan tuon hiez
datz akers der cardinal.
daz sô enge wart daz wal,
daz wart den kristen guot.
ez wart ein sê von bluot
in der stat sô grôz,
daz maneger wart dâ lebens blôz,
der wan darinne ertranc.
swer dâ lebens wart sô kranc,
daz er von rosse viel nider,
der kam niemer mêre wider.
die wîle die werlichen striten,
die pfaffen des niht vermiten,
an ir gebet si sich legten:
si manten unde vlêgten
got von himelrîch,
daz er sich guotlich
bedaehte gegen den sînen,
die sich toeten unde pînen
liezen durch sînen willen.
si liezen sich des niht bevillen,
wand ez in wol gezam,
si truogen gotes lîchnam
vür die kirchen her ûz,
dâ die heiden den strûz
heten mit den kristen.
swaz si glocken wisten,
die wurden alle erschelt,
daz got dester schierer velt
der unreinen heiden lîp.
kint unde wîp
wâren ouch niht seine,
si truogen grôze steine
in venster unde ûf zinnen,
swâ si des stat mohten gewinnen,
daz dehein schade kaem dâ von,
dâ teten si gedon
mit werfen den heiden.
si wâren ungescheiden,
unz daz diu sunne under gienc.
allerêrst der soldan lie
von dem herten strît.
in dûht er hiete zît
zuo der herberge.
er pflac grôzer kerge:
er gedâht in sînem muot,
swes man hiute niht getuot,
daz tuo man aber morgen.
er was des âne sorgen,
daz darunder iht kaeme,
daz im den sic benaeme,
diu stat müest werden verlorn.
der heiden herhorn,
dô daz erschellet wart,
dô nâmen si die vart
zuo der nachtsedel.
in dem selben wedel,
daz der admirat
zogte ûz der stat,
grôzen schaden er kôs:
wol vunf künec er verlôs,
die in dem sturme hert
sich heten erwert
unde ernert irn lîp:
den tâten diu wîp
mit steinen sô gedon,
daz si sturben dâ von.
Ccccxlvi . dô si zherbergen kâmen
unde daz si vernâmen,
wie vil si liute heten vlorn,
dô wart den heiden sô zorn,
daz si dem soldan wurden gram.
dô der ander tac kam,
dô wart der admirat
mit den hôhsten ze rât,
die dâr zuo kunden;
die rieten unde erfunden,
si diuhte daz daz beste,
daz man in die veste
des morgens aber rit,
unde die wîl man mit in strit,
sô solden die hie vor
an diu burctor
allenthalben îlen,
mit hacken unde mit bîlen
solden sis ûf brechen,
sô mocht man sich gerechen
an den getouften.
man schuof, daz si louften
in diu hiuser gemeine
unde daz si grôz unde kleine
tôten darinnen.
hôrt, wes si beginnen
in der stat diu diet,
dô der soldan her ûz schiet.
die niht wârn erstorben,
die wâren nâch verdorben
von anderem ungemach.
nû hôret, wâvon daz geschach.
der tôten heiden was sô vil,
die an des selben tages zil
wâren erstorben,
daz si nâch wârn verdorben
von des âses wâz:
dô gebôt man in daz,
diern unde kintknehten,
die niht mohten gevehten,
daz si niht anders pflaegen,
swaz tôter heiden dâ laegen,
daz si die zugen in daz mer.
der soldan in sînem her
grôzen schaden gewan:
daz schuof bruoder herman,
der bî den heiden was gewesen.
den sach man zuo sich lesen
wol zweinzic brüeder oder mêre:
den gap er die lêre,
daz si sich wâpenten vil drât
mit heidenischer sarwât.
ich waen, man die niht verre truoc,
wand ir was mêre denne genuoc
des tages in der stat beliben.
nieman mohte haben geschriben,
gereitet noch gezelt,
wie vil des tages wart gevelt
der heiden dort inne.
ze grôzem ungewinne
ir verlust die heiden ahten.
die si hin in brâhten,
der kom in ûz dem strûz
der dritte teil kûm herûz,
dort inne bliben zwêne teil.
dâ von was sô wol veil
der heidenische harnasch.
dô des tages lieht erlasch
unde der mân begunde schînen,
bruoder herman unde die sînen
under die heiden riten.
er kund wol nâch ir siten
reden unde gebârn.
er begunde vârn,
wâ er die müeden weste,
die des tages in der veste
heten gevohten.
die kunden noch enmohten
vor im niht genesen.
swâ er si wânde wesen,
dar gâht er über velt
unde gienc in diu gezelt
mit sînen gesellen.
toeten unde vellen
niun die hôhsten er began,
dâ der soldan
aller meist unde hart
wart an beswârt,
zuo den er sich vurdert,
unde wie er si ermurdert,
darûf stuont aller sîn sin.
sô daz geschrei wart an in,
sô kêrt er über velt
in daz naehste gezelt.
swer in rîten sach,
in heidenischer sprâch
vrâgt er in der maere,
waz daz geschelle waere.
ez wart wol geaht,
daz er die einen nacht
het verderbt dem soldan
wol vierthalp hundert man
unde mâge der besten
wol vunfzic, die si darunder westen.
des morgens, ê ez teit,
bruoder herman dô reit
wider in die veste.
des morgens, dô die geste
vor der stat erwachten
unde den strît wolden ahten,
als si sich des vordern nachts vermâzen,
dô muosten si dâ von lâzen:
sô grôz wart ir unbehac
in dem here unde diu klag,
umb die dâ wârn erstorben.
von dem soldan wart geworben,
daz si verzagten niht:
 <swie vil uns leides geschiht,
dester mêre si uns gelten müezen.
wir sullen si darumbe büezen
mit niht wan daz si ligen tôt>.
der soldan bat unde gebôt,
daz si ze strît wurden bereit.
swem er ie iht het verseit,
die gewert er allesamt,
daz die akersaer verdamt
wurden von sînem zorn.
des wart von in vil gesworn.
swie zornic er doch waere,
doch beliben die akersaere
zwên tage ungestriten,
daz aber ez wart vermiten,
daz was dem soldan vil leit.
bruoder herman der sahse reit
des nachtes ûz staete;
wie vil er leides taete
den heiden, des waer vil ze sagen.
nâch den drin tagen
der soldan aber gevarn
in die stat kom mit scharn.
grimmic was sîn gir.
dô enkegent im schier
von akers diu gemein
grôz unde klein
unde rihten sich ze wer
gegen der heiden her.
die wîle si dort inne striten,
die ûzern niht lenger biten,
als der soldan geschaffen het,
si huoben sich an der stet
an diu burctor.
die dâ wârn hie vor,
die durchbrâchen hin in.
dehein tor kam des hin,
ez wurde ûf gebrochen.
dô diu tor stuonden entlochen,
dô liefen die sarrazîn
datz der stat ungevohten în.
si tâten als die vînde tuont:
swelich hûs dâ offen stuont,
darin kômen si gedrungen.
alten unde jungen,
nieman si des übertruogen,
si ertôten unde ersluogen
wîp, kint unde man.
alrêrst sach der soldan
sîn vröude unde sîn wunnen.
von dem strîte im entrunnen
von akers die burgaere:
ieglicher îlte, daz er waere
dâheim, daz er besaehe,
wie wîp unde kint geschaehe.
ei got von himelrîch,
wie zurnst du sô griulich!
bedenk den grôzen smerzen,
wie iegliches herzen
waere, dô er sach,
daz gegen im ein bach
von sîner vriunde bluote vlôz.
ob den ze leben nû verdrôz,
wer wil im daz merken?
des zorn begund si sterken
unde gap im niwe kraft.
des enkalt diu heidenschaft,
diu dâ hin in was komen.
ich hân alsô vernomen,
daz man zuo den stunden
het in der werlt niht vunden
ein stat akers gelîch,
diu an liuten waer sô rîch,
ê si wart zeruttet.
des wurden überschuttet
in den hiusern die heiden.
den muost ir invart leiden,
die si heten getân.
si enwurden des niht erlân,
si wurden ouch verdamt
mit den tôten alle samt.
die wîle ditze hie
in den hiusern ergie,
die wîle striten ûf dem platze
dem soldan ze tratze
die ellenthaften brüeder.
ob man iht müeder
het ze beiden sîten vunden?
jâ; die heiden wol gunden
mit aller irer hab
den kristen ze staphen ab,
wand ir was nû erslagen
sô vil, daz si lâgen
ûf dem wal ze hûf,
daz man nider noch ûf
ûf den ravîten
durch si mocht gerîten.
si teten in beidenthalp sô wê,
daz man von bluote einen sê
in der stat vliezen sach.
nû hôret, wâvon daz geschach:
die porten wâren alle hôch,
wan einiu darnider zôch,
diu zetal geneigtiu stuont,
swenn ez regenen begund,
daz des wazzers beguz
het dâhin ûz sînen vluz.
unde dô daz geschach,
daz ûz ieglichem hûs ein bach
von heizem bluote ran,
dô mocht daz nieman understân,
ez runne an dem zil
der tôten liut sô vil,
die man almeist nider velte,
daz sich daz bluot an si swelte
an dem selben tor,
daz ich nande vor,
unde von dem widerswal
wart in der stat über al
von dem bluot ein tîch.
der soldan snelliclich
staphte ûz der stat.
die er hin in gefuoret hât,
der volgt im von dem strûz
sô lutzel her ûz,
den morten, daz si solden leben,
mocht er ze miete hân gegeben
Akers unde baldac.
grôzer klag er pflac,
dô er zden herbergen kam
unde daz man reht vernam,
wie vil si liut verloren heten.
Apollen unde machmeten
wart lutzel danc geseit.
er was grôz unde breit
der schade, den si dâ kurn.
man ahte, daz si dâ verlurn
vor akers sô vil liute,
daz si wellent noch hiute,
waer ein künec mit her
gevaren über mer,
er hete dem soldan
diu lânt alliu gewunnen an
âne strîtes vâr,
als gar wârn si liut bar.
die heiden daz selb erkunnen,
daz si müesten sîn entrunnen,
sô daz akers waer wol genesen,
waer daz eine niht gewesen,
daz in tegelichen
ûz allen heidenischen rîchen
beidiu spâte unde vruo
geruote liute riten zuo,
die dâ dienten ir goten,
als in der baruc het geboten.
Ccccxlvii . dô der soldan was komen
ze herberg, als ir habt vernomen,
durch gemaches willen,
dô liezen sich niht bevillen
die armen kristen in der stat,
si kômen vil drât
unde brâchen die swelle,
dâ des bluotes welle
sich hin an verstiez.
unde dô man ûz geliez
rinnen daz bluot,
dô wart des meres vluot
von der stat wol ein raste
gerôtet sô vaste,
als ez wan îtel bluot waere.
nû hôrt, wie man die akersaere
in der stat sach gebâren.
swaz der vesten hiuser wâren,
dâ samten sich die kristen in,
die dâ heten den sin,
daz si nâch gotes lône strebten.
swie klein ir was, die noch lebten,
doch wolden si daz leben zern
in gotes dienste unde sich wern,
unz daz si alle gelaegen.
ouch hôret, wes dâ pflaegen
die brüeder der drîer orden:
der was ouch lutzel worden,
die aber lebten noch,
die wolden ie doch
von manheit gestên niht,
nâch der himelischen pfliht
rungen si schôn,
der werld êr unde gotes lôn
kom si vil tiwer an.
dô si niht mê mohten hân
strîtes gegen den heiden,
dô muosten si sich scheiden.
ieglich zogten in ir hûs
unde versluzzen ire klûs
unde schuofen in gemach
in was durft, daz daz geschach
den harnasch zugen si ab.
swaz si heten solher hab,
diu in wol geviel,
die truogens ûf die kiel.
si heten ouch geschaffen
über al mit den pfaffen,
daz si naemen âne twâl
ûz den kirchen über al
daz heilige heiltum
unde swaz dâr zuo waere vrum,
daz got ze dienste tohte
unde daz man gefüeren mohte,
des liezen si dâ niht.
die pfaffen muosten algeriht
ûf diu schef mit in tragen,
swaz ir dâ sieche lâgen,
die niht mohten gestrîten:
die wurden an den zîten
ûf diu schef gefuort;
swelich aber noch ruort
manheit unde ellens kraft,
die noch mit der heidenschaft
gerne stuonden ze pîle,
die beliben noch lânge wîle.
der soldan des niht enliez,
gên unde rîten er hiez
alle tage in die stat.
die heiden mand er unde bat,
sît im der sic waer gegeben,
daz si nieman liezen leben,
die kristenes namen pflaegen.
ob daz die heiden verlaegen?
nein zewâre, si enteten.
dô si die stat gewunnen heten,
man sach si niht müezic ligen:
diu hiuser si beinzigen
ersuochten vil eben.
was dâ iemen bî dem leben,
den voltôten si gar.
ouch nâmen vil eben war
die kristen, die dâ wâren noch,
swen sich daz dinc alsô zôch,
daz si sîn stat vunden,
an den selben stunden,
sô drungen si an die heiden.
hurtâ, wie denne von in beiden
wart gestriten unde gevohten!
unde swen die kristen niemer mohten,
sô heten si den sin,
daz si zogten wider in,
dâ si her ûz komen wâren.
sus kunden si der heiden vâren:
si liten von in herzensêr
unde sô die geriten her
sant der soldan in die stat,
sô riten in vil drât
die burgaer hin enkegen,
mit stichen unde mit slegen
enphiengen si die geste.
an manheit wârn si veste.
die brüeder heten sich gar
geteilet in drî schar
unde die liute, die in wârn
ze helfe über mer gevarn
durch des himelrîches gewin:
die legten an under in,
daz ie an einem tac
ein schar vor vehtens pflac,
die wîle si ze strîte tohte,
unde swen diu niemer mohte,
zehant diu ander reit
zden heiden unde streit,
unz daz si müede wart,
sô kom diu dritte geschart
mit strîte an die sarrazîn.
ez wart manegen ende schîn,
daz si wârn unverzagt.
swenn ez aber betagt
des morgens vruo an der zît,
sô huoben den ersten strît,
die vor die andern wârn gewesen.
si waeren alle wol genesen,
unde wolden siz ouch hân getân.
dô machte bruoder herman,
den si von sahsen nanden,
daz rittern unde sarjanden
was ze vehten sô ger,
daz ich nie mê
von sô getânen dingen
gehôrt sagen noch gesingen,
als ich dâ vernam.
der heiden sô vil kam,
die êwâren geste,
die wurden in der veste
gewaltige hêrren.
sich wolden aber niht kêren
an des soldans gebot
die kristen, den durch got
was ir leben noch veil:
ir was ein michel teil,
die mit den heiden ze pîle
giengen alle wîle.
Ccccxlviii . nû seht ûf, ir pfaffen,
wie ir ez habt geschaffen!
alle dise manslaht
habt ir zuo einander brâht.
ich waen ez dunke nieman guot,
daz sô maneges menschen bluot
von iwern schulden ist vergozzen.
belîbet ir sîn ungenozzen,
ze heile iu daz zelt.
al die dâ wurden gevelt,
von iwern schulden daz geschach.
nû ligt ir unde habt gemach.
ei keiser constantin,
war taet du dînen sin,
dô du den pfaffen gaeb
den gewalt unde daz urlaeb,
daz stete, burge unde lânt
undertaenic irer hant
unde irem gewalt solt wesen.
geistlicher zuhte besen
ist nû ze scharf worden!
du soldest in dem orden
die pfaffen haben lâzen,
als sîn sant peter began,
daz waer hôher miete wert;
waz woldestû daz swert
den pfaffen zuo der stôle geben,
die dâmit nihtes kunnen leben
noch ze rehte kunnen walten?
lâzen unde behalten,
als man mit dem swerte sol,
daz kunnen si niht wol.
si habent ez vergramaziert
unde daz rîche verirt
maneger êren unde gewalt,
diu im vor was bezalt.
Constantin, sich an,
hetest du zlatran
den bâbst den salter lâzen lesen
unde den keiser gewaltic wesen,
als er vor dînen zîten was,
sô waer unser spiegelglas,
Akers, diu werde stat,
niht verlorn sô drât.
wand het ein keiser daz verlân,
sô im waere kunt getân,
daz solch gewalt unde ande
dem heiligen lânde
von den heiden waer geschehen?
er het besehen,
wie man ez undervaren solde,
swaz diu kristenheit datz akers dolte
jâmers unde quâl.
der bâbest unde der cardinal
vil übel stelten sich dâr zuo:
si trahten spâte unde vruo
umb daz guot der akersaere,
daz die venediaere
mit listen gewunnen,
dô si von akers entrunnen,
wie in des wurd ein teil
durch der sêle heil
hinze rôme gegeben,
darnâch sach man si streben.
daz aber diu pfafheit
durch den schaden der kristenheit
in deheiner arbeit sî gesehen,
daz ist selten geschehen
zuo deheinem mâl.
hiet der cardinal
sînen vrum vermiten
unde hiet nâch ir alten siten
mit dem soldan
die brüeder lâzen umbegân,
sô waer akers niht verdorben,
noch sô manic mensch erstorben,
als dâ leider geschach.
lât iu den ungemach
bringen zeinem ende.
dô si mit werlicher hende
des allerlesten tages
pflâgen maneges slages
unde dô si ab wolden rîten,
an den selben zîten
wart bruoder herman verderbt,
der manegen heiden het ersterbt
unserm hêrren gote zêren.
dô die kristen muosten kêren
vluhtic von den heiden,
si wâren lîht ze scheiden.
des gienc den kristen nôt:
wand si wârn alle tôt
unz kûm an driu hundert man,
die mohten lenger niht gehân
gegen der heidenschaft strît,
wand akers die wît,
die het nû diu heidenschaft
besezzen mit solher kraft,
daz dehein hûs darin was laere.
man jach, swaz dâ noch kristen waere
den heiden über worden,
daz was der drîer orden
brüederschaft unde gesinde.
die heten ouch sô swinde
unde sô lânge gevohten,
daz si niht mê mohten
deheiner wer gephlegen.
des muosten si sich ouch bewegen
der grôzen hêrschaft;
êren unde guotes kraft,
der was dâ mêre denne genuoc:
swaz ich sîn noch ie gewuoc,
daz ist allez ein troum;
swer sîn het gehabt goum,
die wîl man vor dem ungemach
Akers in wirden sach,
der müest des mit mir jehen,
er hete nie gesehen
sô grôz êre unde rîchtum,
als der kristenheit ze vrum
unde ouch gote zêren
dâ pflâgen die hêrren,
die dâ vruo unde spât
diu kriuze tragent an ir wât,
swarz, rôt unde wîz.
ein ieglich man mit vlîz
merke, wie in waer ze muote,
dô si von êren unde von guote
muosten alsô scheiden
unde ez lâzen den heiden.
ich bin an dem gelouben veste,
si sî diu allerbeste
tugent diu gehôrsam:
der geistliches orden nam
pfliget unde walt,
swer si reht behalt,
der sol des gewis sîn,
daz er der hellewîze pîn
unde sîner sunde ledic wirt
unde daz er wirt geziert
mit himelischer wunne.
wand ich daz wol erkunne,
waer der gehôrsam besen
den brüedern niht gewesen,
si heten sich ê lâzen toeten
unde in ir bluote roeten,
ê si von den heiden
waeren gescheiden
in sô getânen mâzen,
daz si in heten lâzen
sô gar unbehuot
ir êre unde guot,
si luste baz ze sterben.
der soldan begunde werben,
daz man die brüeder alle vienge,
sô daz man ze sturme gienge
an ir veste klûs.
ez wâren nur driu hûs,
diu si den heiden heten vor.
an diu selben tor
hiez sturmen der soldan.
die heiden truogen hin an
tartschen unde leiter hôch.
dô diu heidenschaft zôch
hin an durch sturmes willen,
dô liezen sich niht bevillen,
die des wolden geniezen,
daz si die hôchmeister hiezen
daz ist ir oberister nam
die gebuten bî der gehôrsam
den brüedern ze vliehen
unde an diu schef ziehen.
zir meister sprâchen die spitalaere:
 <ob ez an iwerm willen waere,
sô gebaete wir iuch gern,
daz ir geruocht uns ze gewern,
daz ir uns hie liezet sterben
unde nâch dem himelrîche werben>.
der meister sprach: < tuot hin!
wâ nâmet ir den sin
nû wizzet ir doch wol,
daz nieman gerne sterben sol,
die wîl er mac genesen
unde mit êren über wesen,
daz er iht lîd den tôt.
wir bringen noch in nôt
manegen heiden, sol ich leben.
ich wil iemer darnâch streben,
daz wir si müen in irem lânde.
ez waer dem orden ein schande
unde mir ein arger itwîz,
hiet ich sô kleinen vlîz
mîner lieben bruoder,
daz ich des tôdes vuoder
mit in lüed unde vazt.
ir habt niht gelazt
an ritterlicher manheit;
swaere unde herzenleit
muoz noch den heiden von iu geschehen,
sol man mich bî dem leben sehen,
si belîbent niht lânge vrî>.
einer hiez bruoder maî,
der bat alsô tiwer
den lântcumentiwer,
daz er im erloubt,
daz etlich heiden beroubt
wurden von sînen henden,
ê er von akers solde wenden.
er wold ez alsô an kêren,
daz er wol mit êren
unde gesunt dannen kaeme.
er sagt uns sît, daz er naeme
ein seil starc, gewunden,
daz bant er an den stunden
unden an einen trâm starc.
dâmit er sich verbarc.
dô was er des unbetrogen,
ein barken het er gezogen
an die mûr unde gereht,
dâ warten sîn zwên kneht.
dâmit die spitalaere
mit grôzer herzenswaere
rûmten ir eigen hûs.
si vuoren von der klûs
ûf daz mer unverren,
unz daz die tiutschen hêrren
kaemen hin nâch.
reht als ich vor sprach,
wes die spitalaer irn meister bâten,
die tiutschen hêrren alsam tâten.
an irn meister unde hêrren
begunden si kêren
grôze arbeit,
daz im ir bet beheit,
sô daz er in des gunde,
daz si zuo der stunde
wurfen ûf daz tor
unde daz er si hie vor
lieze strîten mit den heiden,
unz daz si wurden gescheiden
von dem leben alle gelîch.
des antwurt in wîslich
der meister ires ordens:
 <sô getânes mordens
gestat ich an iu niht,
ob man mich lebentigen siht.
ir sult des haben deheinen wân,
daz ich iuch dem soldan
âne schuld unde âne nôt
antwurte in den tôt.
daz waer an mir ein missetât.
unsers ordens regel hât,
die wîl ein bruoder einen tac
mit êren geleben mac,
sô sol er gerne leben.
ich wil iu des mîn triwe geben,
swaz uns der soldan
hie zakers hât getân,
daz leit unde die ande
ze priuzen unde in nîfenlânde
wil ich an den heiden rechen
mit iu rittern vrechen,
mîner brüederschaft,
daz ez mich von der heidenschaft
riwet dester mîn>.
nû brâchen ouch die heiden in
unde heten daz hûs gewunnen;
die brüeder kûm entrunnen
an iriu schef mit île.
si vuoren an der wîle
von dem stad hin ûf die vluot.
nû hôret, wie die brüeder guot
von dem tempel schieden danne.
ir meister hiez bruoder anne.
reht als die vordern brüeder tâten,
die tempelaer des selben bâten
iren meister ze stunt,
daz er in gegen den heiden gund
ze retten ir êre:
 <waz danne, lîd wir herzensêre
von den heiden unde den tôt?
die arbeit unde die nôt
welle wir durch got dulden>.
der meister bî sînen hulden
unde bî der heiligen gehôrsam
den vürsaz in benam,
des si in heten gedâht:
 <waer der vürsaz volbrâht,
sô het ir übel gevarn.
ich muoz iuch unde mich bewarn,
als ich billichen sol.
nû wizzet ir doch wol,
als unser regel hât,
wie ez umb die sêle stât,
die mit willen âne nôt
gerne lîdent den tôt:
den seit des got deheinen danc.
welich mensche waer sô kranc,
der niht gerne sturbe,
ob er dâmit erwurbe
ze lôn daz himelrîch?
ez ist wol wizzenlich,
daz wir under allen gotes gâben
niht sô wirdiges haben
noch sô hôhes als daz leben.
die wîl uns daz ist gegeben,
sô ist dehein sundaere
sô tief noch sô swaere,
er muge sîner schulden
wol komen ze hulden
mit riwe unde mit buoze.
ouch ist ze leben suoze
dem, der ân grôze sunde ist:
der mac in der vrist
sînes lebens zil
verdienen lôns sô vil,
daz er wirt geschônet
unde in dem himel gekrônet
in der schar der bîhtigaere.
die heiligen marteraere,
swie sêr si nâch dem himel wurben,
dennoch si niht gerne sturben;
dô got ouch menschlichen starp,
an den vater er warp,
ob daz sîn wille mocht gesîn,
daz er in der marter pîn
über lieze wesen
unde des tôds genesen,
unde doch mit solhem rehte,
daz menschlichez geslehte
erlôste sîn kraft
von des tiuvels eigenschaft
unde von êwigem ungemach.
dâ von lât iu niht wesen gâch
ze dringen an den spiez.
swaz uns widerdriez
ist von den heiden widervarn,
daz muoz von uns garn
der künec von marroch.
wir haben sô vil noch
in yspani dem lânt,
daz uns zeigen ist benant,
êren unde guotes:
sît nur guotes muotes,
ich bring iuch dâhin,
mich trieg aller mîn sin,
dâ iu vehtens wirt buoz.
der künec von yspani muoz
haben an sîner marc
ein her grôz unde starc
tegelichen gegen den heiden:
sît wir von hinnen müezen scheiden,
sô sul wir dâ dienen got
unde nâch des kunigs gebot
daz lânt helfen ze wern.
swer dâ wil zern
in gotes dienste sîn leben,
dem wirt des vrîiu wal gegeben>.
die wîl diu red ergie,
nû heten ouch die heiden hie
ir hûs ûf gebrochen
unde wolden sich hân gerochen
an der brüederschaft zi êre.
dô muosten si vil schiere
rûmen die stat
unde ûf daz mer drât
varen mit île.
ez heten ouch die wîle
mit getriwelichen siten
die tiutschen hêrren ir gebiten
unde ouch die spitalaere.
den was ein teil swaere
umb bruoder maîn den helt.
der hete sêr gequelt
manegen heidenischen man.
nû hôret, wie er des began.
Ccccxlix . ir habt wol vernomen,
wie daz was komen,
wie sich der helt karc
in dem hûse verbarc,
unz die heiden kômen hin in.
die heten des deheinen sin,
daz ez in sus ergên solde.
ein künec darinne wolde
wesen ze herberge.
witze unde kerge
bruoder maî pflac.
er liez si den tac
haben gemach,
unde dô er die wîle sach,
daz sîn was zît,
dô huop er den strît.
an den künec selp er kam:
vil schier er dem benam
lîp unde leben.
darnâch begund er umbegeben
mit einem swerte ander zîle:
er hete in kurzer wîle
den künec selp ersterbet
unde wol vierzic man verderbet,
ê si kômen ze wer;
unde ê her ûz in daz her
kaem der wuof unde der schal,
dô het sich an dem seil zetal
bruoder maî gelâzen
unde vuor dâhin sîn strâzen
zuo den andern ûf den sê.
er sagt in weder mîn noch mê
wan als ez was ergangen.
nû was er wol enphangen,
si wâren alle vrô,
daz im gelungen was alsô.
nû hete sich ûf daz mer
gesamnet daz kleine her,
die dâ kristen hiezen.
lûte hôrt man diezen
ûf den scheffen über al
gar klegelichen schal,
dô si von dannen muosten scheiden
unde akers lâzen den heiden,
dâ si pflâgen grôzer êren.
welhen ende si nû kêren,
daz wil ich iu sagen.
etlich kômen in kurzen tagen
hinz pîse unde jenû gevarn;
swaz aber der brüeder wârn,
die kêrten nâch irem muot,
swar ie den meister dûhte guot
unde dar in truoc sîn sin,
dâ kêrten si hin.
Ccccl . nû hôrt, wie der sô! dan
datz akers began
erküelen sînen muot.
der wüeterich unguot
er hiez balde gâhen
unde alle die vâhen,
die noch lebentic wâren.
diu kint under zehen jâren
diu liez er genesen,
swaz der andern mocht gewesen,
die selben wurden gar
geteilt in drî schar.
in ein schar het er geschaffen
alle die pfaffen,
die man dâ gevangen het;
ouch was des soldans bet,
daz man in einer schar liez schouwen
alle die vrouwen,
die man dâ gevangen vant,
swie si wâren genant;
dô sach man die man
in der dritten schar stân.
hôrt, wie siz an viengen.
die alten heiden giengen
zden pfaffen unde sprâchen dô:
 <ir muget wol sîn unfrô,
daz ir niht liezet iwern got,
sô daz ir daz gebot
Machmetes unde apollen
woldet niht ervollen
unde si ze gotern verkurt.
darumbe ir verlurt
ir gnâde unde ir hulde.
noch lât iuch riwen die schulde
unde geloubt an siu,
sô lâze wir iu
an dem lîbe genesen
unde heidenische priester wesen
sô ist iu wol gelungen.
schoene vrouwen junge
gît man iu ze konen
unde laet iuch mit den wonen
nâch allem iwerm muot>.
maneger slahte guot
unde wollust manicvalt
man in vor zalt,
dâ si die heiden mit êrten,
ob si von dem gelouben kêrten.
si versprâchenz aber sêre,
alle die êre,
diu jesû christô waere
widerzaem unde unmaere,
durch den si wolden sterben
unde der sêl genist erwerben
unde des süezen lîchnam zart
si heten zuo der hinvart
in ir herz enphangen.
dô diu rede was ergangen
unde die übeln heiden sâhen,
daz si niht mocht vervâhen
weder drô noch bet,
nû hôrt, waz man dô tete.
die heiden sprâchen alsus:
 <enker got, jesus,
der hât alsô geschaffen,
daz ez tôroht pfaffen
im segent ein brôt:
vür der sêle nôt
sol enc daz vrumen,
teilen unde drumen
in driu man iuch daz siht.
alsus enc hie geschiht>.
der soldan hiez gâhen
unde ieslichen slahen
unde teilen ze stucken drin
unde hiez diu stuc werfen hin
unde bolen vür die hunt.
darnâch in kurzer stunt
hiez der soldan
versuochen an die man,
ob si sich wolden verkêren
unde machmeten êren
vür hêrren unde vür got.
die kristen heten wan irn spot
ûz ir abgotern touben,
von kristen gelouben
mocht si nieman bringen
mit deheinen dingen.
Ccccli . die heiden alt unde grîs,
die sich dâ dûhten wîs,
sprâchen zuo den kristen:
 <ez waenet enc hie vristen
enkern got jesum:
der mac enc dehein vrum
mit sîner helf gesîn.
daz ist worden schîn
an enker pfeflichen lêraeren:
die wânden unde si waeren
Jesus sô genaeme,
daz er si von dem tôde naeme.
des gewert er si niht.
dâ von ist der trôst enwiht,
den ez zuo im haben welt,
sît mit dem tôde sint gequelt
sîne pfaffen alle gelîch,
die im manicvalticlich
gedienet habent schôn.
sô getânen lôn
gît er den sînen.
er laet vil wol schînen
die wârheit daran:
dô man in began
zjerusalem toeten
unde maneger marter noeten
unde smaehe manicvalt,
dô im den gewalt
Pilatus verlêch,
sîn selbes kunne in dô zêch
einer missewende grôz,
daz er krefte waere blôz,
daz waere daran schîn,
daz er von des tôdes pîn
hiet erkucket lazarum
unde mocht im selben kûme vrum
an der stat erwerben,
dâ er müeste sterben
unde doch vil gerne waer genesen>.
 <daz muoste alsô wesen>,
sprach einer ûz den kristen:
 <dô der tiuvel mit sînen listen
unsern vater adam
brâht von der gehôrsam,
daz er daz gebot verlie,
daz er von got enphie
dô er in het geworht ûz erden,
dô liez er in gewaltic werden
des paradises genuht
ân der einen vruht,
die er in vermîden hiez,
daran er im solch zil stiez,
swenn er daz übertraete,
zehant er verdienet haete
den êwigen tôt
von der selben nôt
mocht wir niemer sîn komen,
hiet gotes sun niht genomen
an sich die menscheit,
an der er die marter leit
unde williclich durch uns starp.
daz er uns dâmit erwarp,
daz êwige leben,
dâr zuo hât er uns gegeben
vrîes herzen wal
ze kêren in den val
der verdampnusse
unde der helle gusse,
oder besitzen schôn
des himelrîches trôn,
den er dâ hât bereit,
die armuot unde arbeit
hie durch in lîdent
unde wollust vermîdent.
als aber wir iuch hôren jehen,
unser got hab übersehen,
daz man sîn trût êwart
mit der marter hab beswârt
unde mit grôzer arbeit,
des sî wir vrô unde gemeit,
wand wir wizzen daz wol,
daz got gnâden ist sô vol,
daz er sîn himelrîche
teilte gar gelîche.
des hab wir urkunde:
aller tôtsunde
sant johans wart gestrouft,
der jesum christum touft,
wand er geheiligt was,
ê sîn sîn muoter genas;
unde swie rein doch waer sîn leben,
sô wold in got niht überheben,
ez müeste hie ûf erden
sîn bluot vergozzen werden
unde tragen der marter burde,
daz sîn lôn dester groezer wurde.
sant peter ouch leit
marter unde arbeit,
der im dâ was sô trût,
daz er im still unde überlût
gap unde bezalt
sîn selbes gewalt
über die kristenheit hie ûf erden.
ouch mohte niht über werden
sant paulus der gotes zart,
er wurde gemartert hart,
der kristen gelouben mêre
hât erliuht mit sîner lêre
denn alle ander heiligen.
daz lâze wir nû ligen>,
sprâchen die kristen;
 <ob wir niht mê wisten
gelîchnus vor hant,
sô hab wir erkant
unde an iu gesehen,
sô wir der wârheit wellen jehen,
daz ez sît in nôt
unde in den bittern tôt
gegangen williclichen
durch die trugenlichen
des barukes lêre.
wie getân êre
habt ez dâmit erworben?
swaz heiden ie sint gestorben,
wie getân der lôn dort sî,
der gewizzen sît ez vrî:
sô ist ze maneger stunt
uns kristen worden kunt,
welhen lôn wir enphâhen>.
dô die heiden sâhen,
daz si nur wolden sterben
unde niht nâch geniste werben
gegen machmeten,
nû hôret, waz si teten:
mit vüezen unde mit henden
nagelt mans zuo den wenden
unde schôz mit pfîlen zin.
ûf marter swelhen sin
ieglich heiden ervant,
den volfuort er zehant,
unz daz si alle wâren tôt.
darnâch der soldan gebôt
versuochen an den wîben,
ob si wolden belîben
an heidenischer ê,
oder in geschaehe wê.
zden sprâchen dô die heiden:
 <nû sît ir gescheiden
von mannen unde von mâgen.
die wîle si des lebens pflâgen,
dô het ir lîhte zuo in vorht:
die sint nû alsô entworht,
daz ir sicher vor in sît;
dâ von tuot iuch enzît
des gelouben ab,
den enc jesus gap,
unde haltet machmetes gebot:
der ist ein sô werder got,
daz er enc ergezt,
alles des ez sît entsezt.
diu einen man verloren hât,
ob diu an des selben stat
zweier andern gert,
der wirt si gewert
unde guotes alsô vil,
als si selber haben wil.
wizzet, ir vrouwen,
ir sult ez ouch noch wol beschouwen,
daz die heiden mit den wîben
kunnen vertrîben
die tage unde diu jâr.
wert ir sîn reht gewar,
sô geriwet ez iuch niht>.
die armen vrouwen heten pfliht
mit jâmer unde mit klagen,
irs gebetes si pflâgen
zuo der süezen küneginne,
daz si die wâren gotes minne
an in sterct unde mêrte,
sô daz si niht verkêrte
wîplichiu bloedikeit
in deheine zageheit,
diu si mocht berouben
kristenliches gelouben.
grôz gebet si teten
zuo sant margareten
unde der guoten sant kathrîn,
daz si si geruochte vrîn
vor boeser bekorunge,
daz dem tiuvel an in iht gelunge
unde daz si diu gotes kraft
machte sigehaft
unde an dem gelouben veste.
dô die heidenischen geste
ersâhen unde versuochten,
daz diu wîp niht geruochten
an si ze kêren,
dô begunden sis unêren.
ach got, daz du vertrüege
die grôzen ungefüege,
diu an den vrouwen dâ geschach!
den jâmer unde den ungemach
unde den bittern smerzen
alliu getriwe herzen
solden weinen unde klagen.
mich müet, daz ich ez muoz sagen,
unde mac sîn doch verswîgen niht,
darumbe, swenne die geschiht
ein solich man vernimt,
dem barmunge zimt
unde dem triwe wonet bî,
daz der dester vînder sî
aller heidenischen vruht.
nû hôret die unzuht,
Cccclii . die si begiengen an den vrouwen.
si begunden schouwen,
welhiu swanger unde swaere
von der natûre last waere:
diu wart zehant enmitten
ûf geslagen unde gesniten
unde wart von ir genomen
diu vruht, der si was bekomen;
diu wart den hunden geworfen.
daz unbilde si entworfen
den juncfrou wen vor,
ob sis ab kristenlichem spor
mohten haben brâht.
dô was in sîn ungedâht,
wand got der was sô guot,
daz er si behuot
mit sînem gotelichen segen,
daz man si niht sach pflegen
wan daz der sêle guot was.
dô der vrouwen dehein genas,
si waeren all ertôt,
der marter man dô nôt
die juncfrouwen reine:
die dûht ez nur ze seine
unde muot, daz si niht balde sturben.
dô die heiden gewurben
der kristen schaden unde pîn,
die leidigen sarrazîn
begunden vor vröuden
schallen unde geuden,
daz si sô wol ervollet heten,
des si der soldan het gebeten,
der si die jungen hiez vâhen
unde die alten ze tôde slahen.
swaz man der vinden mohte
unde swaz dâr zuo iht tohte,
daz ot des was wert,
daz man sîn ze haben gert,
daz vuort er allez ûf daz velt.
aller der heiden gezelt
wurden gefullet roubes:
als gras unde als loubes
heten si ze vüeren dâ.
der soldan gebôt sâ,
daz man die tôten zalt,
die man sach in der gestalt,
daz si werlich waern gewesen.
nû wurden dâ ûz gelesen
in guoten, ganzen halspergen,
âne die man mocht verbergen,
achzic tûsent tôter kristen.
die heiden ouch niht vermisten
mit waerlicher zal,
die si vunden über al,
drîzic tûsent man,
die ringen harnasch heten an.
alliu getriwe herzen
prüeven disen smerzen
unde den grôzen ungemach,
der an der kristenheit geschach:
sît der gewâpenôten val
sô grôz ist an der zal,
sô merket die geschiht,
wie vil was denn der blôzen niht,
man, kind unde wîp,
diu dâ verluren den lîp!
der was wol zehenstunt als vil,
swenne man si rehte wil
prüeven unde rechen.
die wârheit sol ich sprechen,
daz diu kristenheit
sô getâniu leit
an liuten nie hât erkorn,
sît daz krist wart geborn.
sag, hêrre got, sag an,
warumb hâstû daz getân
unde warumb hâstûz vertragen,
daz sô verderbet unde erslagen
sô manic kristen ist!
weder hâstû ir genist
versmaehet durch ir sunde,
sô soltstû zuo der stunde
sô genaedic sîn gewesen
unde hetest ûz gelesen
die guoten von den schuldigen.
nû hab wir dich doch gezigen,
dîner barmung hêr
sî tûsentstunt mê
denne ir vor was,
ê dîn mariâ genas
unde ê du mensch bist worden
wider natûrlichen orden;
nû weiz ich wol, daz du tete
durch die emzigen bet,
die gegen dir tete abraham,
dô du gomor unde sodomam
woldest versenken,
dô lie du dich lenken,
als ob du zuo den stunden
in den vunf steten haest vunden
rehter liute zehen,
sô waere niht geschehen
über si dîn gerich.
dâ von dunket mich,
sît akers diu stat
sô manegen menschen hât
saeligen unde reinen,
ich verstên wol dîn meinen:
ob ich ez errâten solde,
zwâre sô enwolde
ich ez vür anders niht hân,
als verre ich mich verstân,
wan daz du, süezer schephaere,
die schar der marteraere
hâst mit in gemêrt,
gezieret unde gêrt
der selben marteraere kôr.
ich hân vernomen lânge vor,
daz diu werlt niht zergê,
du erfullest ê
unde bringest ê her wider
der engel zal, diu her nider
in tiuvels wîs wurden verstôzen
durch iren übermuot grôzen:
ist daz der rede alsô ist,
sô hâstû an diser vrist
eines grôzen kôres hol
mit den sêln gemachet vol,
die datz akers sint verdorben
unde in dînem dienst erstorben.
ouch sî iu geseit,
daz gruntlôs herzenleit,
daz diu kristenheit enphie,
daz wart alsô gerochen hie
mit ellenthafter kraft
an der verwâzen heidenschaft,
daz sich unz an den jungsten tac
der tiuvel wol gerüemen mac,
sît in des gezimt,
daz er imz ze vröuden nimt,
daz vil sêle sint bî im.
ûf mîn triwe ich daz nim,
daz der vâlânt unsuoz
pflac grôzer unmuoz
ze hell in sîner veste,
ê er sîne geste
gesedelt unde gehûset.
mir eiset unde grûset,
swie wol ez heiden sint,
daz sô manegez menschenkint
die helle sol bouwen
unde got niemer beschouwen
wan an dem lesten tag;
sô ist ouch zeiner klag
ez den sundaern geschehen,
daz si in sullen an sehen.
swie vil der kristen tôt waere,
doch geloubet vür ein wârez maere,
daz der tôten heiden zal
wart gerechent über al,
daz ir was zweinzic stunt mêre.
owê diser êre,
diu dem tiuvel dô geschach,
daz er sîner vröude sô vil sach
an menschlicher kreatiwer!
daz klag ich got vil tiwer,
wand ich der helle nieman gan.
nû hôret, wie der soldan
Ccccliii unde ander sîne heiden
von akers wellent scheiden.
sîne hoten er sant
allenthalben in diu lânt
unde hiez über al sagen,
swer vüeren oder tragen
von akers iht wolde,
daz der komen solde
unde daz er dâ naeme,
swaz sô im gezaeme.
die der botschaft gewar
wurden, die kômen dar
unde nâmen, swaz in tohte
unde swaz der man mohte
von dannen vüeren oder bringen
von sô getânen dingen,
des man êr unde vrum hât,
des vant man alles stat.
swes hûs ie erlaeret wart,
daz hiez der soldan an der vart
zebrechen unde zefüeren.
si begundenz vaste rüeren:
in sehs wochen
zefüeret unde zebrochen
wart akers diu veste.
waz nû waer daz beste,
des vrâgt der soldan
sîne hôhsten man.
die rieten im dô daz,
daz er kêrt vürbaz:
sît man des waer âne angst,
daz die kristen vor lângst
sich mit deheinem her
mohten gerihten über mer,
sô sold er die schîben
alles vür sich trîben,
die wîl si gieng sô eben.
der soldan darnâch streben
began sêre unde hart,
wie er die kristen beswârt,
als er sînem vater swuor.
vür kastel pilgerim er vuor,
daz was ouch ein schoeniu stat,
die gewan er vil drât
unde nam dâ liut unde guot;
die dâ wâren sô vruot
under in unde sô versunnen,
daz si von dannen entrunnen,
die über wurden maneger swaere.
ich hôrt, swaz dâ beliben waere,
über die diu nôt waer ergangen,
ertôt unde gevangen
wurden si dâ alle.
der soldan mit schalle
die selben stat ouch zefuorte.
daz dinc er îlende ruorte:
mit dem her vuor er drât
vür ein ander stat
in des lândes kreizen,
diu was suders geheizen;
diu was ouch der kristen.
ze retten noch ze vristen
heten si deheinen muot:
dô in akers diu guot
niht mohte vor gewesen,
dô trût nieman genesen.
swer von dann entran,
ez waer wîp oder man,
der hete wol gevarn;
die aber dâ beliben wârn,
die mohten des niht vermîden,
si müesten sunder lîden
den tôt oder die vancnusse.
owê der jâmers gusse,
diu der kristenheit zuo vlôz!
vil manegez dâ sîn bluot vergôz.
got, unser her, si enphie.
swaz an den ergie,
die dâ wurden erslagen,
die dorfte nieman sêre klagen,
wande mit dem, daz si sturben,
daz himelrîche si erwurben
unde was in wol ergangen;
die aber wurden gevangen
unde gefuoret in die heidenschaft,
die wurden dâ gewonhaft
der heidenischen ketzerî
unde wurden ouch leider vrî
der gnâden unde des vrums
des heiligen kristentums,
der leider von in wart verkorn.
owê, der alsô wirt verlorn
unde doch getouft ist!
daz sol dir, hêrre krist,
von schulden erbarmen,
daz an den sêlen armen
wirt verlorn dîn marter.
daz riwet mich vil harter
denn ihtes ûf der erden.
wie kund ouch iemer werden
dehein verlust sô angestlich?
wand wir ahten dich gelîch
dem hertaer getriu,
der niunzic unde niuniu
sîner schaefelîn
liez wîslôs in der wüeste sîn,
ê er haete verkorn
daz eine, daz er het verlorn,
daz gienc er suochen zehant.
uns ist daz wol erkant,
daz du, süezer hêrre krist,
durch den sundaer geboren bist
unde gestochen in dîn brust:
ê du naemest solche verlust
in den lieben schâfen dîn,
ê soltû wâgunde sîn
niun unde niunzic durch daz eine.
heiz balde unde niht seine
schaffen dînen vrum
den bâbest, dîn vicarium!
swie volkomen sant peter waere,
doch ê du in ze hüetaere
dînen schâfen erkôs,
diu dâ wâren wîselôs,
dô vrâgt du in drîstunt,
daz er dir machte kunt,
ob er dich, hêrre, mint.
dô was er sô besint,
daz er die wârheit zôch an dich.
er sprach: < du weist wol, daz ich
dich, hêrre, minne .>
war tuont nû ir sinne
die cardinal, die dâr zuo
beide spâte unde vruo
sint gesezt unde gezalt,
daz si habent den gewalt,
daz si dich sullen be warn
alsô, daz si reht ervarn,
ob er dich habe liep,
sô daz er vor dem diep
wache unde niht slâfe
unde hüete dîner schâfe?
den man ieze bâbest siht,
weizgot, der petert niht!
wand ob er petern wolde,
weizgot, sô solde
er nû niht wesen sein,
mit dem keiser werden enein,
wie der wolf wurd erdruct,
der dâ hât gezuct
der schâfe, der er pflegen solde.
ob er diu retten wolde
unde getriulich pflegen,
sô sold er sich bewegen
unde braeht ein her zesamde,
dâmit er verdamde
sîner schâfe diep.
weizgot, unde waerns im liep,
er solde durch si varen noch
als sant peter tete hinz antjoch.
ich vurht, er tuo sîn niht!
swaz den kristen geschiht
von des soldans mannen,
mocht man die mit bannen
von den heiden erledigen
unde mit solhem predigen,
daz daz datz rôm geschaehe,
mit triwen sô besaehe
der bâbst mit sînen pfaffen,
ob er iht mocht geschaffen
unde ob er mocht erlângen,
die datz suders wurden gevangen.
daz er aber nâch in setze,
alsô daz er den vuoz netze
unde sich über mer wâge,
ich waen, des slûn im trâge.
ez ist doch ê geschehen,
daz man die baebste hât geschen
mit kreftigen scharn
selb über mer gevarn
unde mit werlicher hant
umb daz heilige lânt
werben unde ringen:
nû wellent siz zuo bringen
mit blî unde mit perment,
daz man grôz her über sent
unde wellent si belîben hie.
nû hôret, wie ez dort ergie.
Ccccliv . got mit sîner kraft
erledig von der heidenschaft
die gevangen kristen
unde vor des tiuvels listen
die sînen er behüete
mit sîner almehtigen güete,
daz si der toufe niht vergezzen.
der soldan vermezzen
hât den eit wol behalten,
den im die heiden stalten,
dô in sîn vater krônt;
gesmaehet unde gehônt
hât er die kristenheit genuoc.
sîn gemüet er hôhe truoc,
dô ez im alsô was ergangen.
swie vil er schaden het enphangen,
daz dûhte in dennoch gewin.
mit hôhen vröuden zogt er hin,
von dann er was gevarn.
swaz noch kunige wârn,
die muosten im des swern,
daz si kaemen mit hern
des naehsten jârs hin wider,
sô wold er darnider
brechen die stet,
die noch diu kristenheit het
in dem kunicrîch judâ,
zjerusalem unde galileâ,
dâ wold er si vertrîben.
dô niht lenger vor vroste blîben
mohten die hôhen kunige rîch,
dô vertigt er si minniclich
unde lie si heim rîten,
wand si niht lenger wolden bîten,
swie gern erz het gesehen.
wenn ditz dinc ist geschehen,
swer daz wizzen welle,
der merke unde zelle,
swen man hât gespurt
nâch kristes geburt
der jâre zwelf hundert
unde achzic ûz gesundert
unde dâr zuo zehen jâr,
sô ist diu zal wâr.
mir ist niht reht kunt,
wie der soldan die stunt
unde den winder vertrib:
swaz ich dâ von schrib,
daz taete ich nâch wân.
dô der winder wold ein ende hân
unde als balde gras wart,
dô het ouch sich zder her vart
der soldan bereit.
niht lenger er dô beit,
er vuor den kristen ze haz
vür trippel unde besaz
die selben stat guot.
swie manlich gemuot
die kristen waeren darinne,
doch mohten si mit deheinem sinne,
mit kraft noch mit listen
sich vor den heiden vristen.
in der stat die besten
den vürsaz vor wol westen,
den der soldan sît begie,
dâ von beleip ir lutzel hie.
die aber beliben dâ,
über die gienc sâ
der heiden gerich.
der soldan wolde sich
über nieman erbarm,
si waern rîch oder arm.
die man sô behende sach,
daz si die heidenischen sprâch
mohten noch gelern,
die behieltens gern,
unde die dâr zuo niht tohten
noch gearbeiten mohten,
die muosten den tôt lîden.
der soldan wolde niht vermîden,
er wolt sich baz rechen:
owê, waz man zebrechen
sach schoener turne unde palas!
dehein hûs sô grôzez was,
swenn man ez erlaeret het,
sô zebrach manz an der stet
über al in der stat.
die rincmûr hiez er drât
brechen darnider.
man sagte uns sider,
ez waer dâ nieman genesen,
waer daz mer niht gewesen:
daz vlôz sô nâhen hin an,
daz des volkes vil entran
in scheffen ûf daz mer.
dô der soldan unde sîn her
roubens wurden sat,
dô vuorn si von der stat
unde besâzen bethlehem.
doch ê der soldan dar kaem,
dô wart dem soldan gerâten
die wîsen daz tâten
daz er die stat belîben liez:
des het er grôzen geniez
an silber unde an golde,
swenn er verhengen wolde,
daz hinze bethlehem
diu getoufte diet kaem
zuo dem munster ûz erkorn,
dâ ir her jesus waer geborn
 <dâ wirt daz opher grôz,
swenn ir guots gemachet blôz,
die kristen, die noch dâ wesen>
daz er si nur liez genesen,
drumb waeren si der heidenschaft
êwiclichen zinshaft
unde dienstlichen undertân.
der rât geviel dem soldan,
unde dô er im beheit,
den kristen gap man geleit,
daz si ze hove kaemen
unde dâ reht vernaemen
des soldans meinunge.
des vreuten sich alt unde junge,
dô in der trôst wart gegeben,
daz si beliben bî dem leben.
daz best, daz ie der man het,
daz brâht er sâ zestet
unde êrte den soldan dâmit.
dienstlich gebaerde unde sit
begiengen dô die armen,
daz sich der soldan erbarmen
über si geruochte.
der bischolf versuochte
an den admirat,
ob er im in der stat
urloup wolde geben
kristenlich ze leben
unde ander geistlich liute.
dô sagt man in bediute,
ez wolde der soldan
grôzen zins von in hân:
swenn er im den gaebe,
sô het er urlaebe
an ze beten, swen er wolde;
doch riet man im, daz er solde
êren unde an beten
iren got machmeten,
sô waer im wol geschehen.
si heten nû wol gesehen
Machmetes gewalt
unde sîn gnâd manicvalt,
die er den heiden het erzeigt,
wand akers iemer waer geveigt.
die heiden vil vor lesen,
ob er mit êren wolde wesen,
dem bischolf begunden
daz beste, daz si kunden
von machmetes êren;
doch enwolde sich niht kêren
der bischolf an ir red:
ûz kristenlicher pfaed
mocht in nieman bringen.
dô liezen si in dingen,
alsô daz man im urloup gap.
von dannen mit kleiner hab
her über der bischolf kêrt.
er was der buoche wol gelêrt
unde was gehôrsam worden
der predigaere orden
unde was geboren von vrancrîche.
der guotes arm unde muotes rîche
kêrte dâhin wider,
dâ enphie in sider
lieplichen unde schône,
der datz vrancrîch truoc die krône:
ze gesinde er in nam.
ê der soldan kam
von bethlehem der vesten,
mit heidenischen gesten
die stat er besazte,
daz in niht mer trazte
dehein kristen vürbaz.
darumbe tete er daz,
daz er die heiden dar behûste.
der soldan niht lenger pûste
noch beleip datz bethlehem.
wellend er sîn reise naem,
daz enwart mir niht geseit,
dâ von belîbet ez verdeit
von mir ze disen stunden.
des naehsten jâres wart erfunden
Cccclv . disiu leide geschiht
beleip verswigen niht
in al die werlt erhal
ein jaemerlichiu quâl
die datz akers an der stat
der soldan begangen hât.
dô gefriesch ez ouch sâ
der künec von ethyopiâ.
dem wart darumbe sô leit,
daz sîn herze versneit
diu geschiht, diu dâ was geschehen.
man hôrt in offenbâre jehen,
daz leit unde den ungemach,
der datz akers geschach,
den wold er alsô klagen,
daz er niht mê wolt tragen
krôn ûf sînem houbt,
ez wurd ê beroubt
von im alsô der soldan,
swaz er den kristen het getân,
daz in daz müest geriwen,
unde lobt bî sînen triwen,
swer im dâr zuo riet,
daz er den niemer verschiet
êren noch guotes.
er was sô vestes muotes,
wie er sich geraeche,
er gebôt ein gespraeche.
dâr zuo er besant
die besten, die man vant
in sînem kunicrîch.
die kômen kurzlich,
als in der künec geboten het,
des gir unde des bet
was ot anders niht,
wan daz man in beriht,
mit wie getânen dingen
er die heiden mohte bringen
in kummer unde in nôt.
des bat er unde gebôt,
den man an witzen gap den prîs,
daz si waeren wîs.
die ahten unde erfunden,
daz si niht bezzers kunden
den künec wîsen noch lêren
der heiden schaden mêren:
in was daz wol erkant,
daz egyptenlânt
ist sô vruhtpaere,
swen den heiden niht enwaere
des selben lândes genuht,
die ez hât an getreides vruht,
sô waeren si arm an getreide.
reht als der oter sîne weide
in dem wazzer suocht,
alsam daz selbe lânt beruocht
mit korne al die heidenschaft.
swer welle wesen wizzenhaft,
wâvon daz wesen sol,
des bewîse ich iuch wol.
ez ist alsô gewant,
daz in egyptenlânt
dehein regen inder kumt:
niht anders im vrumt
an sîner vruhtpaerikeit,
wan daz ein pflûme breit
durch daz lânt vliuzet.
der selbe sich ergiuzet
vierstunt in dem jâr.
dâ von daz lânt wirt gar
erviuhtet unde ernezt.
unde sô sich daz gesezt
an sîn stat lin wider,
alsô daz ez wirt nider,
swaz man denn bûwen wil,
des wirt sô gar vil,
daz im nihts gelîchet.
alsus daz lânt rîchet
an korne al die heidenschaft.
wâvon der pflûme hab die kraft,
des verswîge ich iu niht.
diu schrift uns beriht
unde ouch die meister wîse,
daz ûz dem paradîse
vliezent vier pflûm,
die habent wîten rûm;
si bewîsent uns ouch des,
daz der pflûm eufrates
der selben einer sî,
der egyptô wonet bî
mit sînem durchfluzze;
swen sich der niht enkuzze,
sô wurde daz ertrîch durre,
an vruhtpaerikeit sô murre,
daz si müesten verderben.
nû begunden werben
die râtgeben sâ
an den künec von ethyopiâ,
daz er in gaebe botenbrôt:
wold er bringen in nôt
unde sich wol rechen
an den heiden vrechen,
daz si sich niht erholen kunden,
daz heten si im vunden.
des was der künec vrô.
er sprach: < ich hân gelobet sô,
swer mir dâr zuo rât gît,
der sol alle zît
mîner vurderung sîn gewis:
ez sî jener oder dis,
der mir sîn helfe zuo,
den wil ich spâte unde vruo
mîn helfe teilen mit>.
 <her, sô habt guoten sit>,
sprâchen aber dis,
 <wir machen iuch des gewis,
tuot ir uns sîn stathaft,
daz ir wol schat der heidenschaft>.
er sprach: < wie sol daz geschehen?>
 <hêrre, daz müest ir spehen,
ob iwer herze dâr zuo tug,
swaz ez gekosten mug,
daz iuch des iht verdriezen werde:
ez ist sô breit unde lânc der erde
zwischen den heiden unde iu,
daz ir mit urliuge siu
niht muget beswâren.
nû sull wir ir alsô vâren,
daz si müezen werden kranc:
sît eufrates hât ganc
von hinnen in egypten drum,
dâ von si habent den vrum,
daz daz lânt hât genuht
an aller der vruht,
diu ûz der erde wahsend ist,
alsô daz ir genist
dâ nimt manic lânt.
dâ von sul wir zehant
nâch sô vil volkes senden,
daz wir eufraten des wenden,
daz sîn vluz iht mêre
tuo in egyptum die kêre>.
der künec sprach: < wie mac daz wesen?>
 <jâ, hêrre, lât uns niht genesen
unde zelt uns zuo den veigen,
ob wir iu niht erzeigen
die wârheit an den dingen.
muget ir volbringen
mit liuten die arbeit,
sô geschiht, daz wir haben geseit>.
weder sît noch vorn
wart der künec von môrn
nie von herzen sô vrô.
er hiez gebieten dô
in sînem lânde über al,
daz ân aller hande twâl
meniclich niht verbaere,
swer in der gestalt waere
an der kraft unde an den tagen,
daz er mohte getragen
hacken, schûvel oder houwen,
der solde sich dâ lâzen schouwen
ze leid den heiden unde ir goten,
daz wart vesticlich geboten.
hôret, wie ez nam ein ende.
manic hundert tûsent hende
pflâgen niht wan des,
daz si den pflûm eufrates
manegen enden grüeben ab.
dâr zuo williclichen gap
ze leide der heidenschaft
koste unde bereitschaft
mê denne genuoc,
der der môren krône truoc.
dô eufrates wart entrant,
ein teil rinnund wart gesant
in die tâterîe
unde sâ zetal in die bulgerîe
der ander teil vlôz,
mit manegem schaden grôz
sô ran ein teil in greciam.
von dem grôzen pflûme kam
kleiner bech sô vil,
daz in kurzem zil
der griez wart wazzers blôz,
dâ eufrates der grôz
was ê gerunnen.
dô sich die heiden versunnen,
die in egyptô sâzen,
daz man in niht lâzen
wolt den pflûm her nider vliezen,
dem soldan si entsliezen
begunden diu maere
unde die kunftigen swaere,
diu in dâ von wurd kunt.
der botschaft end unde bunt
wart dem soldan
alsô kunt getân,
ob er die geschiht
understüende niht,
sô müesten si durch suon
zweier ding einz tuon,
wolden si sich vristen:
si müesten den kristen
werden zinshaft
unde von der heidenschaft
kêren zuo dem kristentum,
oder si müesten egyptum
âne aller slahte sûmen
mit wîbe unde mit kinde rûmen.
Cccclvi . dô der soldan vernam
die botschaft, diu im kam,
vil schier er der erschrac.
ûf einen kurzen tac
besand er sînen rât.
nû kômen vil drât,
den erz enpoten het.
sîn gebot unde sîn bet
was gegen in an den stunden,
daz si im erfunden,
waz im dâr zuo tohte,
dâmit er undervaren mohte
der egypten gebresten.
die rieten im ze lesten,
daz er hôhe boten sande
dem künec von der môren lânde,
die dâr zuo kêrten iren sin,
ob si mohten zwischen in
ihtes ervinden,
daz er geruocht erwinden
von sînem unmuot
unde daz er des wazzers vluot
liez vliezen her ze tal.
der rât über al
den hôhisten beheit.
die boten wurden bereit.
der zal ich niht vernam,
wen si in ethyopiam
kômen gevarn.
dô die boten komen wârn,
dô begie der künec hêr
sîn reht unde die gastêr.
si wurden geherbergt wol,
als man den boten tuon sol,
die sô verre hânt geriten.
mit zuhtigen siten
die boten gerten vast,
dô si wârn gerast,
daz der künec sich liez gezemen
unde ir botschaft vernemen.
daz tete der künec in kurzen zîten.
dô man si sach ze hove rîten,
dô schein wol an ir gewant,
daz si dar het gesant
der hôhisten künec ein,
den diu sunne ie beschein.
si wurden wol enphangen.
unlânge was ergangen,
daz man von in het vernomen,
warumb si wâren dar komen
unde waz ir gewerbe was.
dô man daz dem künec vor las,
der antwurt mit verdâhtem muot;
er sprach: < lîp unde guot
daz muoz mir die wîle leiden,
die wîle ich an den heiden
niht mac gerechen mîn ande,
daz leit unde die schande
unde die grôzen smâcheit,
diu der kristenheit
datz akers ist widervarn.
wil der soldan daz bewarn,
daz sîn schade unde mîn vrum
über al daz lânt egyptum
an den liuten niht ergê,
swaz er uns denn hât ê
leit unde schaden getân,
wil er von mir hân
vride oder suon,
daz muoz er allez widertuon>.
dô sprâchen aber die boten:
 <wir swern iu bî den goten,
swaz ze diser vrist
datz akers ergangen ist,
als ir habt gejehen,
daz ist allez geschehen
lât ir iuch verrihten der maere
daz sîn mîn hêrre gerne waere
unde sîn vater über worden:
daz ist der kriuzaere orden
allen waerlichen kunt.
doch mug wir ze diser stunt
niht volliclich gemachen sleht
der heiden schulde unde ir reht;
wir bitten uns kunt machen,
mit wie getânen sachen
daz mug erwerben der soldan,
daz ir den pflûm lâzet gân
in sînem alten pfat .>
des antwurt in drât
von ethyopiâ der hêrre;
er sprach: < ich tuon minner noch mêre,
wan als ich gesprochen hân.
wil iwer hêrre, der soldan,
ditz wazzers vliezen
in egyptô geniezen,
sô erbûwe akers hinwider
unde swaz er hât gebrochen nider
der kristen stet unde veste,
nû daz des iht gebreste,
er mache si als volliclich
êren unde guotes rîch,
als si wâren vor der zît,
ê sîn haz unde sîn nît
über si ergie>.
diu rede hab ein ende hie.
mit urloube schieden sâ
die boten von ethyopiâ.
die strâzen si wol kunden.
den soldan si vunden,
dâ er gemaches pflac
in der stat ze baldac.
er enphie si guotlich.
darnâch kurzlich
verrihten si in der maere,
wie ez dort ergangen waere.
dem soldan versmâhte,
diu botschaft, die man im brâhte,
unde was im harte zorn.
er sprach: < ich hân verlorn
gen akersaern>- des wârn si wert-
 <swer sîn ze wizzen gert,
dem bewaere ich ez wol,
swenn ich den schaden ahten sol,
den ich genomen hân
an mâgen unde an man,
den ich überwinde niemer mê,
wan daz si unser goter hêr
bî in habent behalten,
sust müest ich iemer jâmers walten>.
die bî dem soldan sâzen,
die sprâchen: < ir sult lâzen
dise rede varn,
welt ir egyptenlânt bewarn
vor durste unde vor hunger.
alter noch junger
nieman dâ belîbet,
wand si der hunger dannen trîbet.
wie ir daz understêt,
darumb ze râte gêt!>
Cccclvii . der soldan sprach aber sâ:
 <ê mich der von ethyopiâ
mit sîner kraft underhab,
betwinge unde erdrôe ab,
daz ich im akers wider bût,
ich taet ê, des nieman getrût!
verderbet er egyptenlânt,
dannoch stêt in mîner hant
manic lânt wît:
dâ von sol mir ze diser zît
nieman râten dâr zuo,
daz ich durch ir drô tuo,
des die môren gerent hie>.
ich sag iu, wie ez ergie.
daz der heiden râch
an akers unde an trippel ie geschach,
daz klagent si noch hiute.
wand des soldans amtliute
mit der wârheit sprechent,
si habent gerechent,
daz dem soldan hie
sîns kamerschatzes abe gienc
an silber unde an golde,
daz er unsanfte dolde:
 <wande zwei der besten lânt,
diu im ze zinse sint benant,
diu geltent sô vil niht,
als er verlust hie giht.
dannoch ist ungereit,
swaz von zollen unde geleit
ander vürsten vliesent dâ
in den lânden verr unde nâhe>.
nû wart der vluste verre mê,
diu die heiden muote sêr,
dô diu heiden schaft enphant,
daz von egyptenlânt
diu narung waere verlorn
an weize, habern unde an korn,
an gersten unde an spelten.
daz was geschehen selten.
dannoch diu verlust niht enkam:
daz lânt, darûz ê nam
manic lânt sîn lîpnar,
daz was verdorben nû sô gar,
daz des selben lândes diet
vil nâch vor hunger verschiet
unde nâch verdorben waeren.
daz begund die heiden beswaeren,
sô daz der soldan
grôzen unwillen gewan
von aller der heidenschaft.
nû wart er gedanchaft,
waz er vor akers het verlorn,
unde ob der pflûm wurd verkorn,
der durch egypten rinnen solde,
waz er daran verluste dolte.
die gedanke triben in dâr zuo
beide spâte unde vruo,
unz daz er sich bewac,
swie swaere ez im lac,
Akers wider ze bûwen.
den er der botschaft mocht getrûwen,
die sand er aber sâ
zdem künec von ethyopiâ:
wold er den pflûm lâzen her nider,
sô wold er akers wider
unde al die stet, die zebrochen wâren,
erbûwen in siben jâren,
reht als si vor waern gewesen.
dô diu botschaft was gelesen
dem, der der môren krône truoc,
dô was er sô kluoc,
daz er zuo der stunde
der hôhen êren nieman gunde
wan dem hôhsten houbt der kristenheit.
vil schiere wurden bereit
hôher boten viere,
die der môren künec ziere
mit der botschaft sant
dem bâbst in rômisch lânt,
unde hiez dem alsô sagen,
er het in kurzen tagen,
daz akers waere zebrochen,
an den heiden sô gerochen,
daz im der soldan wolde
vergwissen, swie er solde,
swaz zebrochen waer darnider,
daz wold er bûwen hinwider
als vor oder baz.
ouch solt geschehen daz
inner siben jâre zil.
daz gewunnen spil
gegen dem soldan,
dâ sold er mit begân
nâch sînes willen kür,
sît er an wirden gienge vür
unde daz er her waer aller hêrren
an geistlichen êren,
daz er sich lieze gezemen
ûf sich ze vazzen unde ze nemen
der hôhen êre burde
unde daz er enein wurde,
wen er über sande,
der die gelegenheit erkande
der lânde enhalp mers.
er bedorft niht grôzes hers,
sît ez geschaehe in suon,
swaz dâ der soldan wolde tuon,
sô bedorft er niht mêre
wan daz er die êre
der kristenheit naem in.
die boten vuorn dâhin
unde wurben mit sinnes kraft
ires hêrren botschaft.
Cccclviii . nû merket unde nem war
wie mit maneger hande vâr
der tiuvel uns lâgt.
als ich hân gesagt,
wie nâch grôzem unheil
der kristenheit ein teil
widerfuor ein gelucke,
dâr zuo sîn arge tucke
kêrt der bosewiht,
daz sîn geschach niht;
unde wie, daz wil ich iu sagen.
der bâbest, der bî den tagen
ûf sant peters stuole saz,
der het in kreftigen haz
künec vriderich genomen;
er wold in des hân überkomen,
daz er im lâzen het,
daz er vil ungerne tete,
Cecili, daz guote lânt.
dem bâbest was vil wol erkant,
daz daz selbe kunicrîch
waere zuo dem stuol gelîch;
des traht er dester sêrer,
wie er gemachte mêrer
sant peters urbar.
des kunigs het er vâr
mit dem swert unde mit dem ban.
mâge unde man
helfen er im bat,
daz er den künec drât
des lândes behert.
darumbe wart verzert
manic tûsent marc.
grôziu her starc
sant der bâbst dâhin,
diu vil kleinen gewin
brâhten heim iren vroun
von cecili unde arrogoun
Vridrich unde peter werten sêre
beide ir guot unde ir êre,
des si der bâbst beheren wolde
swie vil er gap ze solde
der pfenninge guldîn,
die dâ heizent vlorîn,
silber pfert unde ander hab;
dâr zuo er in gap
sô vil antlâz,
daz si vüern dester baz,
die dâ wurden erslagen.
kunden unde sagen
unde predigen er in hiez
den kunftigen geniez,
den si erwurben,
die in sînem dienste sturben:
ez waern jen oder dis,
die macht er gewis,
swer in sînem dienste sturbe,
daz der zehant erwurbe
ze solde unde ze lône
die himelischen krône.
daz gelobt er in hie
ob aber erz staete wesen he,
der ob dem bâbest hêrre ist
unde der ze aller vrist
ist gemein unde sleht
dem hêrren als dem kneht
an der rehtikeit?
manic her, sô man seit,
het der bâbest gesant
hinz cecili in daz lânt,
die ân sic wider kômen
unde grôzen schaden nâmen.
darumbe sach man limmen
den bâbest unde grimmen
als ein eberswîn,
daz er den willen sîn
mohte niht volfüeren.
ungefüeg begund in rüeren
umb die, die er dâ het verlorn;
unde in dem selben zorn
wâren ouch die boten komen,
als ir vor habt vernomen,
die der künec dar sande
von der môren lânde.
dô der boten kunft erhal
under die cardinal,
dô wolden si ez dâfür hân,
diu botschaft waer alsô getân,
daz si dâ von iht haben solden:
dâ von si niht enwolden
der boten vür den bâbest gâhen,
unz daz die boten jâhen,
daz ir botschaft alsô waere,
swâ der bâbest verbaere,
daz er si niht schiere sant
wider heim in ir lânt,
des naeme der kristentum
schaden unde deheinen vrum.
dô die cardinal vernâmen,
daz die boten, die dâ kâmen
von dem künec ûz ethyopiâ,
wurben sulhe rache dâ,
daz in sunder gienge an,
dô verluren si den wân,
den si zuo der miete heten.
swes si dâ wurden gebeten
von den boten der môren,
dâr zuo neigten si diu ôren
verre baz denne vor.
des bâbstes tür unde tor
wurden dô unverspart,
alsô daz si die invart
zuo dem bâbste wol gewunnen.
die boten wâren versunnen,
vil wol daz an in schein;
si wurben grôz unde klein,
als in enpholhen was.
dô der bâbst gelas
die botschaft, diu im kam,
unde er daran vernam,
daz der gewerf unde diu botschaft
hete niht geselleschaft
mit silber unde mit golde,
dô enkund er noch enwolde
sich ze deheiner güete lenken.
er jach, er wolde sich verdenken
mit den cardinalen.
ze hof niht lenger twâlen
die boten man sach
varen ze gemach
an ir herberge
nû prüevet die erge,
der die pfaffen pflâgen
die solde nie got hân vertragen.
der bâbest vrâgte râtes
die cardinal unde bat des,
daz si nâch dem alten sit
im iren rât teilten mit,
wand in waere zuo der stunt
sîn gelegenheit wol kunt
gen dem von arrogûn genant
umbe cecili daz lânt.
nû riet einer alsus,
Hostiensis nicolaus
was er geheizen
ruowen unde erbeizen
ûf sant peters stuol hernâch
nâch bâbst honorium man in sach,
dô bonifacius starp:
sîn wîsheit im daz erwarp
zuo dem bâbest sprach er:
 <vater heilic unde hêr,
sich unde gedenke
an mennisliche krenke
unde wie gar blode ist
diu werlt an diser vrist!
wir wizzen des niht,
wenne daz geschiht,
daz got gebiut uns beiden
von hinnen ze scheiden
von der werlde wollust süezen,
daz wir im rechen müezen,
waz man hie geschaffen hât,
du mit werk unde ich mit rât:
vint er uns daran gereht,
sô wirt ez umb uns sleht;
geschiht aber des niht,
wie wê uns danne geschiht!
got hât gesetzet dich dâr zuo,
daz du spâte unde vruo
solt trahten unde wachen,
mit wie getânen sachen
der kristentum werd gemêrt,
gesterket unde niht verkêrt,
als got selbe hât getân,
dô man in sach ûf erden gân:
daz er gemêrt die kristenheit,
darumb er grôzen kummer leit.
mit predigen unde mit lêren
sîn zwelf junger hiez er kêren
in die werlt manegen ende,
sîn marter unde sîn urstende
hiez er den liuten predigen vor
unde wîsen ûf daz rehte spor
hiez er daz volc wilde
mit rehter lêr unde guotem bilde,
des er si hiez pflegen.
sant peter, gotes degen,
ir aller vürste unde senat,
des amt unde des stat
du hâst besezzen hie,
ûf sînen vüezen er gienc
gegen antioch.
die burde unde daz joch
ûf sich er vazte unde legte,
daz er die selben diet erwegte
von des ungelouben irresal.
darnâch kom er âne twâl
in rômischiu lânt,
dâ tete er got bekant
manegen dienst loblich:
man sach in emziclich
wachen unde niht slâfen
mit den gotes schâfen,
wie er der gemachte mêre
mit guotem bild unde süezer lêre,
des er in genuoc
hie ze rôm vor truoc.
heiliger vater mîn,
daz ist nû daz amt dîn,
daz du des pflegen solt.
got unde diu werlt ist holt
den pfaffen iemer mêre,
widervert uns diu êre,
diu allen kunigen vremde ist,
ob wir an diser vrist
mit unseren sinnen
herwider gewinnen
daz heilige grap
unde swaz der kristenheit ab
der soldan gebrochen hât,
ob uns daz alsô zuo gât,
als dise boten jehen,
sô ist uns wol geschehen .>
dem bâbest wart ungemach,
dô er gehôrte unde ersach,
daz diser man
sô sêre treip hin an.
daz pruoft wol zuo dem mâl
ein ander cardinal.
des bâbstes muot erkand er wol.
er sprach: < ob ich râten sol,
geistlicher vater, dir,
hêrre, sô volge mir
unde kêre darûf dînen muot,
daz du mit lîbe unde mit guot
unde mit aller pfafheit stiwer
erleschest daz viwer,
daz dich ze naehste brinnet an,
daz dunket mich wol getân:
wand enkêt dir ûz der hant
Cecili daz lânt,
des nimt der stuol grôzen schaden.
die dich dar über mer laden,
den gip darumbe antlâz,
daz si sich mundern dester baz
unde dich der reise überheben.
swaz in der soldan wil geben,
daz heiz si innen halden
unde alsô lânge walden,
unz daz du hie gewinnest muoze,
sô daz du ze buoze
den von arrogûn gesetzest
unde dich an im geletzest
dînes unmuotes
unde des grôzen guotes.
hât uns got beschert,
daz uns widervert
daz heilige lânt,
sô ist ez unerwant,
ez stê kurz oder lânc,
under der hei den danc
den kristen ez her wider kumt.
waz hulfe daz oder vrumt?
swer von dir wirt gesant
hin über in diu lânt,
der müeste under wegen
grôzer koste pflegen;
gienc denne der gewerf ab,
sô waere verlorn diu hab,
diu dâhin verzert waere.
sô lâ dir sîn als maere
der leien varn dâhin
unde bringen daz lânt in
der kristenheit ze vrum.
daz patriarchtum
ze jerusalem sint
dir doch nieman nimt;
dâ gehôret zuo,
swaz spâte unde vruo
ophers in den tempel gêt,
dâ daz heilic grap inne stêt:
daz ist benamen dîn.
ob der rât mîn
mit dînem vürsatze gehilt,
sô tuo daran, swaz du wilt .>
Cccclix . der bâbst sprach über lânc:
 <mîn sin unde mîn gedanc
stêt darûf veste,
daz ich gerne weste,
welhez baz beheit
got unde der kristenheit:
des wold ich gerne volgen.
swie sêr ich bin erbolgen
den heiden unde dem soldan,
doch hât diser man.
mich unde den stuol beswârt
sô sêre unde sô hart,
daz ich imz müelich vertrag.
wande nâch der schrift sag,
sô ist bezzer ze behüeten
vor des ungelouben vlüeten,
der die toufe hât enphangen,
denne daz man mit betwange
bring zuo dem gelouben
die sinnelôsen unde die touben.
Rôm, diu an diser vrist
der kristen houbtstat ist,
der waer daz saeliclicher vil,
ob wir an disem zil
mit unser kraft heten betwungen
von arrogûn den jungen,
denn ob zehen kunige kraft
enhalp in der heidenschaft
Rômaeren waeren gehaz .>
daz rett er niht umb daz,
daz im waere leit
sîner sêl ungewarheit:
im was daz wol bekant,
wurd im cecili daz lânt
unde die guoten stet,
daz er mê ze geben het
mannen unde mâgen
denn von allen steten, die dâ lâgen
in judeâ unde jerusalem;
unde ob im in kaem
diu eine stat zuo messîn,
daz im vlorîne guldîn
mêre gult diu selbe hab
denn daz heilige grap
mit allem sînem opher.
ach, daz er swachez kupher
vür rôtez golt wac!
kristenheit, daz klag,
daz daz hôhist unde daz breit
houbet der kristenheit,
dem dâ giht unser witze,
daz er an gotes stat sitze,
durch gîtes ungenuht
sîn triu unde sîne zuht
unde des kristentum
sô getânen vrum
underwegen liez
durch einen kranken geniez.
daz was ein wunder wilde.
sô getânez bilde
truoc im niht unser hêrre vor,
ûf des wege unde des spor
er hie wandern solt.
er was getriwe unde sô holt
der armen menscheit:
dô der tiuvel schunte unde verleit
unsern vater adam
in die ungehôrsam,
dô liez er sînen sun ersterben,
daz er dâmit mocht erwerben
unser sêle genist.
dô enwolde zuo der vrist,
dem man baebstlicher êren jach,
niht haben den ungemach,
daz er über mer sant
umb daz heilige lânt
zwêne sîner cardinal,
die den jâmer unde die quâl,
den diu kristenheit enphie,
widerbrâht heten hie,
swie doch den selben ungemach,
der datz akers geschach,
die kristen muosten dulden
von eines pfaffen schulden,
der von rôm was komen dar.
sant peter hete sich vürwâr
unde maneger, der sît der vrist
datz rôme bâbst gewesen ist,
darumbe lâzen toten
unde in sînem bluote roten,
daz er die verlust sider
mocht haben brâht herwider
umb daz heilige lânt,
daz den kristen gienc von hant.
dâ von ouch sêle manic hundert
wurden besundert
von der gemein der kristenheit,
als ich vor hân geseit.
des alles niht waer geschehen,
waer der bâbest gesehen
sô veterlich gemuot,
daz er über des meres vluot
selbe varen wolde,
als er doch billichen solde.
dennoch was er guots niht sater.
vür einen stiefvater
mac man in zeln hin vür:
von im des himels tür
maneger sêle wart verspart,
diu gepînet unde gekart
in der helle wart,
von des selben hôchvart,
die wol waeren genesen,
waer er in getriu gewesen.
Cccclx . wir sullenz kurz machen.
mit maneger hande sachen
verkêret zuo dem mâl
dem êrsten cardinal
sîn getriwer rât wart,
den er tete zuo der vart.
an dem bâbste daz wol schein,
daz er über ein
niht anders wolt beginnen
wan cecil gewinnen.
ob aber er imz liez,
der sîn het nutz unde geniez,
des vernam ich niht.
der bâbest algeriht
nâch der môren boten sant.
dô die kômen, al zehant
begunde in der bâbest kunden,
daz er von allen sînen sunden
wold erledigen dâ
den künec von ethyopiâ,
daz er sich an der stunde
der arbeit underwunde,
sô daz er in naem diu lânt
von des soldanes hant,
als er im het kunt getân,
wie der soldan
solde widertuon
durch vriuntschaft unde durch suon
alle die swaere,
diu den kristen geschehen waere.
der bâbst begunde pflegen
den boten vür ze legen
maneger hant beredunge,
diu in her dan betwunge,
daz er mit strîtpaeren scharn
niht mocht über mer gevarn
noch nieman über gesenden.
den boten ellenden
tete wê, daz ir arbeit
alsô was an geleit,
sô daz si zuo den stunden
dehein ende heten vunden
an der kristen hôhstem houbt.
den ze varen wart erloubt.
swaz si solden werben,
des liezens niht verderben,
als si ir sinne lêrten.
von dannen si dô kêrten
hin wider über mer.
kostlicher zer
heten si genuoc.
daz wazzer si truoc,
von dannen si wâren komen.
ich hân der zal niht vernomen,
in wie getâner zît
den wec lânc unde wît
die boten kômen hin wider.
wan daz vernam ich sider:
Cccclxi . dô der künec von ethyopiâ
von sînen boten dâ
vernam diu rehten maere,
wie ez zrôm ergangen waere,
unde daz er rehte spurt
des bâbstes antwurt,
über sîn botschaft
wart er gedanchaft,
waz er nû tuon solde,
sît der bâbest niht enwolde
die sache arbeiten.
niht lenger sach man in beiten,
sînen rât er zehant
allenthalben besant.
die kômen vil schiere.
von ethyopiâ der ziere
liez die boten in vür legen,
wes si dort heten gephlegen
unde wie siz dort heten geschaffen
mit dem hêrren aller pfaffen,
der dâ bâbest was.
dô man in daz vor gelas,
wie ez dort was ergangen
unde wie ir botschaft was vervangen,
daz dûhte si unbillich
unde gehullen gemeiniclich
mit dem râte daran,
daz ir her mit dem soldan
sich verrihten liez:
des naemens solhen geniez,
des er iemer mêre
gewunne vrum unde êre.
Cccclxii . der soldan des kûm erbeit,
daz im wart geseit,
daz dem künec von der môren lânde
sîne boten, die er sande
zuo den rômaeren,
wider komen waeren:
niht lenger er sich enthielt,
ein künec, der grôzer witze wielt
unde dannoch ander künec drî,
die armüete wâren vrî,
die wurden zehant
in botschaft gesant
zder ethyopen hêrren.
si dorfte nieman lêren,
wie si dort solden leben.
den vier kunigen wart gegeben
voller gewalt
von der heidenschaft manicvalt.
ze werben, des si dûhte guot.
mit vrôlichem muot
vuoren si dâhin.
aller ir sin
trahte spâte unde vruo,
wie siz braehten dâr zuo,
daz si bekaemen des,
daz der pflûm eufrates
wurde vliezunde wider
durch egyptum her nider;
dâ trahten si sêre nâch.
irs gevertes was in gâch.
dâ von kômens alle viere
in der môren lânt schiere.
dô si wâren komen
unde ir kunft wart vernomen,
ez wart in wol erboten,
als man sô hôhen boten
billichen tuon sol.
dô si geruoten wol,
dô begund man reden
zwischen in bêden
ûf ein staete suon.
waz darumbe wolden tuon
der soldan unde die heiden,
daz ez zwischen in beiden
stüend in vriuntlichen minnen
unde daz si liezen rinnen
durch irer lânde rûm
Eufraten den pflûm,
als er vor was gegangen,
darüber rettens lânge.
iedoch wart ez zem lesten
mit eiden unde mit hantvesten
vergewisset wol,
daz man ze zinse unde ze zol
dem künec jaerlichen sande
ûz egypten lânde
golds vunf tûsent marc.
diser miete starc
sold er alle jâr geniezen,
daz er daz wazzer lieze vliezen
durch egypten als ê
unde si niht irte mê.
daz wart allez vergewisset,
nihtes man vermisset
mit werken noch mit worte,
swaz zuo der ebenung gehôrte.
die künec ûf ir krône
swuoren alle schône
ir triwe alsô walten,
daz diu ebenung wurd behalten.
Cccclxiii . wie die boten urloup nâmen
unde wenne si hin wider kômen,
dâ vrâgt ich niht verre nâch.
daz daz ergie unde geschach,
daz was nâch krists geburte zwâr
achzic unde zwelf hundert jâr
unde ganzer jâre vunfzehen,
alsô wart mir verjehen
von den, die bî den jâren
enhalp mers gewesen wâren.
Cccclxiv . ez ist zît, daz ich sag
unde niht lenger verdag
von den salzpurgaeren.
wer die boten waeren,
si sint iu wol erkant,
die man hinz rôme sant
umb herzog stephans wal,
wand ich si vor mâl
hân genant mit namen,
dô si hinz rôme kâmen
unde dem bâbest legten vür
der salzpurgaere kür,
umbe herzog stephanen
den bâbest si begunden manen
sîner gnâden:
wold er daz goteshûs entladen
maneger hande swaere,
diu im an ligend waere,
daz er dan staete het
der salzpurgaere het
umbe den erwelten,
swie vil si im vor zelten,
waz êren unde vrum
dâ von naem daz bistum,
ob er daz goteshûs gewert,
des ez hete gegert,
daz er in mit dem besaehe-
nû ist der bâbest niht gaehe,
unde die cardinal
die rieten zuo dem mâl
dem bâbest nicolaô,
ez laeg umb salzpurc alsô,
daz im daz wol gezaeme,
daz er im darüber naeme
der zît unde der wîle,
daz er niht mit der île
daz goteshûs verwarlôst.
swaz arbeit unde kost
dâ von truogen die salzpurgaere,
daz was den cardinaln unmaere.
ez geschach in kurzer stunt,
daz dem bâbest wart kunt,
des man ze bischolfe gert,
daz der niht was sô wol gelêrt
als ein bischolf sîn sol.
ouch erfuor der bâbest wol,
daz im des alters vil zeran,
daz ein erzpischolf sol hân;
darnâch der groeziste gebreste,
den man an sîner wal weste,
den man den boten vor zalt,
daz er in pfeflicher gestalt
vor nie erfunden was.
dô man den boten daz vor las,
si bâten aber sêre
ie mêre unde ie mêre
den bâbest, sît im waer bezalt
hie in erde gotes gewalt,
daz er zêren unde ze vrum
der salzpurgaere bistum,
swaz si an dem erwelten
gebresten westen oder zelten,
daz er den ervolte
von den gnâden, die er solde
erzeigen sînen kinden.
dô si niht wolden erwinden
sîner einzigen bet,
nû hôret, waz der bâbest tete.
heimlich boten er sant
hinz beiern in daz lânt,
die solden besehen
unde heimlichen spehen,
sô si beste kunden,
an welher aht si vunden
herzog heinrichs barn.
ouch solden si ervarn,
ob sich der herzog stephan
hete noch gelân
an pfeflichez leben-
diu botschaft wart gegeben,
daz darumbe nieman weste,
weder kunde noch geste-
des hiez der bâbest goumen.
niht lenger sich soumen
die boten dô wolden,
si vuoren als si solden
her ze lântshuot.
die boten witzic unde vruot
an den êrsten stunden
herzog stephanen vunden
in unpheflicher wât
an der zilstat
bî anderen schutzen:
er kunde vil baz nutzen
daz armst denne daz gradal.
die boten, die die cardinal
durch spehen heten dar gesant,
die nâmen ûz al zehant
alle die gelegenheit,
diu von dem manne was geseit,
unde sûmten sich niht mêre,
si îlten vil sêre
zuo dem bâbste wider.
dem sagten si sider,
als ich vernomen hân,
wie wol der herzog stephan
zdem zil kunde schiezen:
sold er sîn geniezen,
an bischolflichen êren
sô sold in nieman verkêren.
Cccclxv . die boten niht des verdagten,
dem bâbest si sagten,
wie ez umb den man laege
unde waz vuore er pflaege,
daz sagten si im al besunder.
nû prüeve ich vür ein wunder
ein ungelucke, daz dâ geschach,
daz weder vor noch hernâch
in lânger wîle nie ergie:
reht als die salzpurgaere hie
von beiern den hôchgeborn
ze bischolfe heten erkorn,
ob inz der bâbest gunde,
alsô het man zder stunde
boten ouch dar gesant
von cecili dem lânt,
die wurben ouch vlîziclich
von einem erzpistum rîch:
die heten ouch erwelt
einen junglinc, den man zelt
dem künec von cecili ze suon.
waz solde der bâbest tuon,
dô der bete wâren zwô?
nû vuogt ez sich aber alsô,
daz boten von burgunden
kômen an den stunden,
die man ouch dar gesant het
umb ein semeliche bet,
daz der bâbest dâr zuo gaebe
sîn willen unde sîn urlaebe,
daz eines hôhen grâven kint,
die von arte vürsten sint,
ze erzpischolf genomen wurde
unde daz des alters burde
der bâbest an dem jungen mêrte
unde daz goteshûs dâmit êrte.
Cccclxvi . dô der bâbst vernomen het
die gelîchen drî bet,
die mit einander wâren komen,
daz in lânger wîl nie was vernomen.
er besamment zuo dem mâl
alle sîne cardinal
zeinem offen consistoriô;
dô beriet sich der bâbst alsô,
daz er mit grôzem schalle
die drî bete alle
verruoft unde widersprach.
er vorht, daz ez hernâch
wurde al ze gemeine,
daz die vürsten iriu kint kleine
alsô wolden berâten
unde ûf bistum bestaten.
daz wold er understên
unde lie die bet al vurder gên,
die dâ getân wârn.
wie die andern gevarn
von burgunden unde cecil,
des enahte ich niht vil;
dô den salzpurgaern wart verseit
mit urteil der pfafheit,
des bâbstes unde der cardinal
ir reht an der wal,
unde swie den bâbest diuhte guot,
sus wold er in nâch sînem muot
dem goteshûs besehen,
nie leider was geschehen
den boten, denn in dô geschach,
wand man in heimlich verjach
unde sagt ein boesez maere:
die columpnaere,
her peter unde her jacob,
die an dem gewalte wâren ob
den andern cardinalen,
laegen zuo den mâlen
dem bâbst mit grôzer bete an,
daz er iren kappelân
in ze vurdrung unde zêren
den salzpurgaeren gaeb ze hêrren:
des het der hof iemer vrum,
kaem ûf daz selbe bistum
ein bischolf, der den hof meinte,
den salzpurgaern man ouch bescheinte
ein schedelichez dinc:
er waer ein vlaeminc,
der dâ ir bischolf werden wolde,
unde swelich beier mit im solde
tiutsche oder latine reden,
der waere mit in bêden
gegen im versûmet gar,
sô gar waer er kunste bar.
daz was der salzpurgaere klag.
si kômen an einem tag
ze hove heimelich:
die kameraer si alle gelîch
begunden dâr zuo bringen
mit guldînen pfenningen,
daz si in erwurben daz,
dâ der bâbest heimlich saz,
daz man si lie dâhin in.
si vereinten sich under in,
wes si dâ wolden bitten,
mit zuhtigen siten
ir rede si begunden,
sô si beste kunden:
 <vater, uns ist kunt getân,
du wellest einen vremden man
uns ze bischolfe geben:
des solt du uns überheben;
durch dîn veterlich güete
beware unde behüete
daz arme goteshûs
vor sô schedlicher grûs,
daz ein gast iht kome dar,
wand sô waerez verdorben gar .>
Cccclxvii . er sprach: < wie möhte daz geschehen!>
 <des welle wir dir verjehen,
geistlicher vater unde hêrre:
grôziu wirdikeit unde êre
an dem hêrren lac,
der vor des goteshûs pflac,
der saelige ruodolf,
unser bischolf,
an dem lac witze unde kunst,
dâr zuo het er grôze gunst
der hôhsten hêrren algelîche,
wande in het daz rîche
ze kanzelaer erkorn;
dâr zuo was er geborn
von hôher geburt.
unde swie vil man an im spurt
der êren, die ich hân gelesen,
sô mocht er des niht über wesen,
er hete lutzel senfter tag,
dô er des goteshûses pflac>.
der bâbest sprach: < wâvon kom daz?>
 <vater, hêrre, von dem haz,
den dem goteshûs treit
der vürste unverzeit,
der herzog von ôsterrîch.
nû ist dir doch klegelich
geklaget dick unde kunt getân,
wie vil der selbe man
daz goteshûs beswâret hât
nâch wîsunge unde rât
des abtes von admunde,
der ouch zaller stunde
gegen dir geruoget ist,
daz er ze maneger vrist
mit sîner valschen lêre
ûf des gotshûses êre
den selben vürsten reizet
unde ûf zorn erheizet.
sol nû ein vlaeminc
sô getâniu dinc
mit vuogen ûz rihten,
der sich niht kan pflihten
zden liuten mit rede,
wand er die sprâche bêde
sô wol niht enkan,
daz sich dehein man
mit im vristen mug,
daz er dem goteshûs tug?>
dô sprach der bâbest: < wizzet daz
waeret ir gewesen laz
zweier tage zît,
iu waer ân widerstrît
der ze hêrren gegeben,
den man iuch siht widerstreben
unde den ir mir habt genant.
er sî vlaeminc oder brâbant,
daz ist mir unkunt,
wan daz mich ze diser stunt
mîne brüeder heten
ermant unde erbeten,
daz ich iu den selben man
ze hêrren wolt gegeben hân.
sît er aber iu vüeget niht,
sô sult ir iuch algeriht
teilen âne twâlen
unde gêt zden cardinalen
unde beriht si eigenlich,
wie gar unguotlich
iu von uns geschaehe,
ob ich daz goteshûs besaehe
mit dem selben manne .>
dâmit si von danne,
niht lenger si biten,
zden cardinalen riten.
der boten wâren zehen,
sus wart mir verjehen:
der begunden ie zwên
zeinem cardinale gên
unde bitten in ân lougen
mit weinenden ougen
von aller ires herzen maht,
wie der bâbest het gedâht
ungnaediger dinge
mit einem vlaeminge,
den wold er in ze hêrren geben;
daz si des solden widerstreben,
des wart den cardinalen allen
ze vüezen gevallen
unde innerlich gebeten.
nû hôret, waz si teten.
allen den gebresten,
den si an dem manne westen,
den sagten si sunderlich
den cardinalen algelîch
unde bâten si ez undervarn
unde daz goteshûs bewarn
vor solhem beswaeren.
ob von den salzpurgaeren
iht wurden gezalt
in der cardinale gewalt
der pfenninge guldîn,
die dâ heizent vlorîn,
des wil ich niht sagen,
wand man solz verdagen,
waz der bâbest tuot
oder wie die pfaffen nâch ir muot
daz himelrîche teilent
unde gotes gnâd hin veilent.
Cccclxviii . die rede lâze wir nû ligen.
die salzpurgaere niht verswigen
heten ir sache;
si vuoren ze gemache,
dô si heten über al
gevisitiert die cardinal
unde in heten vor gezalt
den gebresten manicvalt,
den si müesten lîden,
ob der bâbst niht wolt vermîden
die ungenâde grôz.
daz gesinde vröuden blôz
ze herberge kêrte.
ir nôtdurft si lêrte
trûriclich gebâren.
swaz der boten wâren,
die vorhten sich krenken
unde hie heim verdenken
an ir êrn unde
manegen gedanc niwen
ieglicher gewan:
sîn selbes kappelân,
die dar het gesant
der vürst ûz beierlânt,
die wâren in sorgen
unde jâhen unverborgen,
sît der salzpurgaere bet
ze rôme niht stat het
umbe herzog stephanen,
sô begund man si arcwânen,
diu sache waer dâ von verdorben,
daz si niht waer geworben
mit durnehtigem vlîz;
solhen itewîz
vorht ouch gen im erwegen,
der dâ in sînen pflegen
het lavent daz bistum,
ob der salzpurgaere vrum
waer nâch ir willen niht geschaffen,
daz im die leien unde die pfaffen
vil lîht darumbe trüegen haz:
 <dâ von vüeget mir baz>,
sprach bischolf kuonrât,
 <ze belîben hie in einer stat,
dâ grôziu schuole sî,
als datz bononi
oder zuo padouwe,
unz ich vil eben beschouwe,
wie si sich dâheime stellen>,
dô sprâchen sîn gesellen,
die ab dem kôre wârn
mit im dar gevarn,
von hûse meister heinrich
unde von mitterkirchen vriderich,
der was ze salzpurc techent:
 <swaz halt si nû sprechent,
daz lâze wir hin gân!
unser ieglicher hât getân,
swaz er tuon solde;
ob der bâbest niht enwolde
die bete zuo lâzen,
des sîn si verwâzen,
von swem wir daz haben>,
grôze schuld si gâben
dem abte von admunde.
der het an der stunde
einen boten dar gesant,
der was her ortolf genant
unde was verwesaer zuo dem mâl
datze dem spital,
daz an dem semernic lît.
der lac dâ widerstrît:
der abt sich des wol versan,
ob herzog stephan
daz bistum besaeze,
er waer im niht gemaeze
an ruow unde an gemache,
darumb er die sache
irte, swâ er mohte,
als verre als im tohte.
des wunschten im die salzpurgaere,
daz er bî priester johan waere
datz sant thomas in indiâ
unde daz er waer aldâ
primas oder patriarch.
die boten wîse unde karc
mit maneger hande braht
wurben die nacht,
ir slâf der was kleine,
wand in allen gemeine
diu sorge an lac,
wie an dem naehsten tac
der bâbest schüef ir dinc.
der unsaelige vlaeminc
kom in ûz dem muote nie.
dô diu nacht zergie
unde der ander tac erschein,
dô wâren si niht sein,
si hôrten vruo messe,
swaz ie der man wesse,
daz dem goteshûs nutze waere,
des bâten got die salzpurgaere.
darnâch si ze hove riten,
unlânge wart dâ gebiten,
daz die cardinale kâmen:
ieglichen si ûf hôher nâmen
unde enphulhen sich in.
daz kom in ze guote unde ze gewin.
Cccclxix . wie der bâbst daz dinc mâz,
dô er an sînem râte saz,
daz was verswigen zuo der stunt;
doch wart mir hernâch kunt,
daz der mêrer teil der cardinal
mit dem bâbste des gehal,
sît den salzpurgaeren waere
der vlaeminc sô swaere,
sô solde man sis überheben
unde in einen bischolf geben,
der in kund leben mit
nâch ires lândes sit.
dô des vervolget wart,
dô sant der bâbest an der vart
zwên cardinal her vür,
dâ si sâzen vor der tür,
die wurben mit kraft
des bâbstes botschaft,
des wârn die boten vrô.
der botschaft was alsô,
daz der bâbest wolde,
daz ir ieglicher solde
ûf ir eit unde bî ir triwen
einen bischolf niwen
ûf solhe gewizzen welen,
den er möht gezelen
mit der wârheit vür den besten.
ouch hiez man den gesten
kunden unde sagen,
daz si in drîn tagen
dem bâbst gaeben geschriben,
an wem si beliben.
Cccclxx . hiemit die cardinale bêde
ein ende gâben der rede,
die boten ouch ze hûse riten,
niht lenger wart gebiten,
des naehsten morgens vruo,
dô griffen si dâr zuo
unde ahten in ir muot,
wer si diuhte guot
ze hêrren den salzpurgaeren,
mit dem si wol verriht waeren.
der boten wâren drî,
die der valsches vrî
hete dar gesant
der vürst ûz beierlânt.
die gehullen alle gelîch,
daz von regenspurc bischolf heinrich
waer an witzen sô kluoc
unde het ouch kunste sô genuoc,
daz er ze bischolfe wol vüegte
unde sîn die salzpurgaer genüegte.
der von lavent dô welte
einen man, den er zelte
versunnen an allen dingen,
den stubenbergaer, bruoder wulfingen
der predigaere orden,
der was niulich worden
bruoder zuo vriesach:
ûf sîn gewizzen er jach,
sold er des goteshûses walten,
ez waere mit im wol behalten.
aber die hêrren ab dem kôr,
die ich iu nande vor,
techent vriderich
unde von hûs meister heinrich,
wurden des gemein
under in enein,
daz nieman baz waere
bischolf der salzpurgaere
denn von lavent bischolf kuonrât;
ouch gehullen an den rât
zwêne meister, wîs erkant,
Heinrich wâren si genant
von gôze unde von travejach:
der viere rede unde sprâch
gienc ûz gelîchem munde,
wand si zuo der stunde
wâren dâ gelegen
von des capitels wegen,
grôzer unmuoz si pflâgen,
in den zwein tagen
die zît si nutzelich vertriben.
ouch wart dem bâbest geschriben,
wie gar der bischolf ruodolf
von lavent den bischolf
guotlich het gehandelt,
unde wie er het gewandelt,
alle die tât,
die der bischolf vor handen hât,
si waere klein oder grôz.
ouch machten si dem bâbest blôz,
daz noch dehein sache waere,
die der bischolf der salzpurgaere
hiete oder möhte gewinnen,
sich kunde wol darûf versinnen
von lavent bischolf kuonrât,
sô gar was er an dem rât
trahtaer gewesen.
ouch wart dem bâbest vor gelesen,
daz der selbe man vor
waer erzogen ûf dem kôr
von der jugent unz an die stunt,
daz im mannes nam wart kunt:
dô gap im diu gotes gunst
solhe witze unde kunst,
daz er sich stalte baz
unde den stuol zlavent besaz.
swâ er ze deheiner vrist
von dem gotshûs gefurdert ist,
daz ist billich unde reht,
wande allez sîn gesleht,
beide wîp unde man,
daz goteshûs gehôret an.
swaz si guotes von im retten,
des het er si niht gebeten,
wan daz si die rehtikeit
volfüerten unde die wârheit,
als der bâbest het geboten in.
daz diu zît was dâhin,
ûf die si solden komen
ze hove, als ir habt vernomen,
die boten sûmten sich niht,
si wurden dâr zuo verriht,
daz si dem bâbst geschriben gâben,
wen ieglicher wolde haben
ze bischolf, ob ez an im laege,
unde wer in diuhte waege,
daz nam der bâbest von ir hant.
dâmit giengen zehant
die boten her vür
unde warten aber vor der tür,
wes got het gedâht.
zder herberge dô gâht
von lavent der vruot,
trûrens unde unmuot
sach man in pflegen.
er hete sich bewegen,
ob ez niht guot ende naeme,
daz er niemer mêre kaeme
her ze tiutschen lânden.
nû liezen inz enplânden
der bâbest unde die cardinal,
si versuochten ieglich wal,
welhiu waer diu beste,
nû erfunden si ze leste,
daz nieman baz waere
bischolf der salzpurgaere
denn von lavent bischolf kuonrât.
den bestaetigt an der stat
der bâbst mit sînem segen,
daz er solde pflegen
unde haben allen den gewalt,
der eim erzpischolf ist gezalt.
Cccclxxi . der cardinale zwên
sach man her vür gên
zuo den trûrigen.
die heten sich nû verzigen
gewinnes unde vrum
an irem bistum.
die cardinale sprâchen sô:
 <ir hêrren, nû sît vrô
unde gebt uns daz botenbrôt:
ein ende hât iwer nôt,
die ir uns vür gâbt,
einen bischolf ir habt
nâch iwers herzen ger>,
si sprâchen: < wer ist der?>
 <von lavent bischolf kuonrât>.
nû îlten als drât
des hoves bescheliere,
si kômen vil schiere,
dâ der bischolf lac
unde gemaches pflac.
si stiezen vaste an
unde hiezen sich in lâzen.
als schiere daz geschach,
ir iegelicher sprach:
 <her, lât iuch niht bevillen,
durch des hoves willen
unde durch iur êr unde unser nôt,
sô gebt uns daz botenbrôt,
wand ir nû gerne sullet leben:
der bâbest hât iu gegeben
der salzpurgaere bistum.
des habt ir êre unde vrum>.
Cccclxxii . der von lavent sich versan
unde tete als ein wîsman:
daz er doch lîht gerne tete,
daz versprach er unde verret.
er sprach: < mîn vater unde hêrre
sol sô getân êre
ûf einen solhen legen,
der sîn baz kunne pflegen,
denne ich ez kan.
ich bin ein armman,
unde swaz mir got hât gefüeget,
wie wol mich des genüeget!>
die wîl si heten den strît,
in der selben zît
kom zuo gedraft
diu geselleschaft,
die boten der salzpurgaere,
unde sagten ouch diu maere
dem bischolf kuonrât,
daz in der bâbest hât
ze bischolf erkorn.
 <daz sol wol verborn
belîben von mir,
daz ich den willen unde die gir
iemer gewinne,
wand ich mich versinne,
daz ich ûf dise vart
alsô gesant wart,
daz ich an dem bistum
herzog stephanes vrum
solde hân geworben,
sît daz ist verdorben,
sô jaehen gemeiniclich
arme unde rîch,
beide leien unde pfaffen,
ich hete mînen vrum geschaffen
mit der herzogen guot.
zorn unde unmuot
möht ich gewinnen dâ von,
ouch bin ich ein man
sô kunstic noch sô wîse niht,
daz daz goteshûs verriht
mit mir gesîn mug,
sô daz ich dâr zuo iht tug>.
Cccclxxiii . er tete als die wîsen,
die sich selben niht prîsen
an ir vrumikeit-
maneger sô vil geseit,
daz witz unde êre an im lig,
daz bezzer waere, ob er swig;
des geschach niht hie:
swaz rede dâ ergie,
diu was nur, daz er jach,
wie gar ze nider unde ze swach
er dâr zuo waere,
daz er her wurd der salzpurgaere,
unde daz diu er im wurd beschert,
mit grôzem ernst er sich des wert,
als lânge treip er daz,
unz daz im wurden gehaz
alle, die dâ wârn
mit im von heim gevarn.
die sprâchen: < sehet, waz ir tuot!
in genaedigen muot
haben wir den bâbst kûm brâht;
sît aber iu nû versmâht
diu hôhe wirdikeit,
darnâch ein hôher vürste jeit,
wes sol der bâbst gedenken,
sô er den niht mac gelenken,
der in gelenket hât?>
 <wizzet, bischolf kuonrât>,
sprach der mitterkirchaere,
 <gewinnent die salzpurgaere
ze bischolf den vlaeminc,
daz ist ein solhez dinc,
daz ir niemer überwindet,
ob man enc mêre vindet
dâheim in tiutschen lânden>,
si liezen in enplânden
iezuo bet, iezuo drô,
unz daz geschach alsô,
daz ir ieglicher hiet
vür den von lavent gekniet,
dô si der rede begunnen,
die zeher in runnen
durch ougen über wange.
daz triben si sô lânge,
unz daz der bischolf sprach,
dô er gehôrte unde gesach,
daz in der rede was ernest:
 <ich saehe aller gernest,
daz ir gewunnet einen hêrren,
der iu ze vrumen unde zêren
nutzer waer denn ich.
sît aber ir mich
sô guotlichen meinet,
als ir mir hie bescheinet,
sô sol mich niht bevillen
ze tuon durch iwern willen
unde durch sant ruoprehtes
wil ich mich durchslehtes
bewegen, swaz iu mac gevallen,
ouch getriwe ich iu allen
der gnâden, daz ir
getriulich mit mir
der arbeit burde tragt
unde daz ir dâheime sagt
die wârheit daran,
daz ich niht geworben hân
wan daz reht gewesen ist>,
dô sprâchen an der vrist
die boten, die dar het gesant
der vürste ûz beierlânt:
 <hêrre, swie man sol,
alsô well wir iuch wol
mit der wârheit bereden
gegen den vürsten bêden,
daz ir niht habt getân
wan daz ein getriwer man
von aller sîner sinne kraft
sol tuon an sîner botschaft,
ouch sol in unverdeit belîben,
wie wir iuch hiute müezen trîben
mit arbeit unde mit nôt
zuo des bâbsts gebot:
die iuch iht anders zigen,
ungern wir daz verswigen,
swâ unser iemen dâ bî waere>.
sam reten ouch die salzpurgaere.
Cccclxxiv . hiemit der kriec nam ende.
bischolf kuonrât der behende
des naehsten morgens zehant
enphie von des bâbstes hant
bestaetikeit unde pallium
unde swaz zuo dem erzpistum
der bâbest lîhen sol,
daz wart allez wol
bestaetiget hie.
ditze dinc ergie,
dô man der jâre spurt
nâch kristes geburt
zwelif hundert jâr
unde in dem niunzigsten jâr,
daz ze naehste darnâch lac,
an sant sebastianes tac
Cccclxxv . dô daz alsô verriht wart,
dô rihten sich zirer vart
wider heim ze lânde
die boten, die man sande
hinz rôm, als ich vor las.
der nû ir bischolf was,
der riht si ûz aller dinge
mit borge unde mit pfenninge
unde vertigt si vrôlichen.
von hûs meister heinrîchen
ze lavent er bischolf machte,
allez sîn dinc er betrahte
mit dem techent vor
ab dem salzpurgaer kôr,
waz er hie heim solt schaffen
mit leien unde mit pfaffen,
dem techent er des bezalt
sîn selbes gewalt.
alsô vertigt er si her,
datze rôme beleip er.
nû lâz wir in belîben hie;
ich wil iu sagen, wie
daz gesinde her ze lânde kam,
dô man hie heime vernam,
daz der salzpurgaere bet
der bâbest niht erhôret het
unde daz nâch geistlichem orden
ir bischolf was worden
von lavent bischolf kuonrât,
datz salzpurge in der stat
unde ze beiern über al
huop sich ein grôzer schal:
arm unde rîche jâhen,
si liezen sich ê hâhen
unde lebentic begraben,
ê si deheinen wolden haben
oder ze bischolf ieman
denne herzogen stephan.
sêre si drôten
dem bischolf unde den boten,
die mit im wârn gewesen;
ir waere deheiner genesen
an dem êrsten zorn,
slehtes si waern verlorn.
Cccclxxvi . dô der techent her reit,
vil guotiu maer er seit,
wie wol erz geschaffen hât.
datz werfen unde ze rastat
übel man im gehiez,
ob er die rede niht enliez,
daz der von lavent waere
bischolf der salzpurgaere.
dô tete er als ein wîsman,
der wol verswîgen kan,
swaz den liuten niht beheit.
unz hinz salzpurg er reit,
daz er an den sachen
nieman wolt kunt machen
die wârheit an den dingen.
er vorht im misselingen.
die brieve, die er vuorte,
ninder er die ruorte,
unz daz er heim kam,
alrêrst er her vür nam
die brieve, die her ze lânde
der bâbest unde der bischolf sande
datze salzpurc dem capitel.
dô si ersâhen den titel,
daz er sich bischolf schreip,
ir deheiner dô beleip,
er waere in unmuot,
daz der bâbest sô unguot
gegen in was gewesen.
nû begund in vor lesen
der mitterkirchaere,
wie ez ergangen waere
besunder ieglich dinc,
and umb den vlaeminc,
wie si sich des heten entslagen;
unde dô er in begunde sagen,
wie kûme man mit grôzer bet
den von lavent het
des überkomen,
daz er daz bistum het genomen,
unde daz der rede alsô sî,
des vrâget, die uns wâren bî
von des herzogen wegen,
die uns in hulfen vlêgen,
meister wolfgangen-
der kom ouch gegangen
unde bescheinte ouch die wârheit
an alle diu unde er seit:
Cccclxxvii . unde dô er sîn alsô gehal,
allerêrst gelac der schal
unde der braht under in.
ie mîn unde ie mîn
wart des unmuotes.
si dûht nû niht sô guotes,
swaz anders niht möht gesîn,
dem taet man nû gelîche schîn,
daz ez müest behagen.
von tagen ze tagen
riht man die leien ab;
dâr zuo der tuombrobst gap,
der techent unde die kôrherren
mit wîsunge unde lêren
manegen wîsen rât,
daz man dem bischolf kuonrât
waere gehôrsam.
dô man dâ von nû genam
die dienstman unde den kôr,
dannoch wâren sîn vor
die burgaer ze leste.
die wâren sô veste
an vrevellichen getursten,
daz si der beier vürsten
lobten ze warten
mit turn unde mit porten
in der stat zuo der zît,
diu dishalp des wazzers lît.
daz was ein vrevel grôz:
iedoch sîn wênic genôz
diu selbe stat hernâch,
wand si der bischolf zebrach
unde bût ein hûs dar.
si wurden sô gar
geteilet under in,
einer her, der ander hin,
daz wîp wider den man,
daz kint huop den kriec an
wider den vater sîn-
reht als welf unde gibelîn
in den welhischen steten
alsus si sich geteilet heten.
Cccclxxviii . dô ez alsô gienc entwer,
nû wold ouch niht lenger der
darunder ligen,
der des lânge was gezigen,
daz er sich lutzel êrte
an dem gotshûse, dem er mêrte
arbeit unde schaden staeticlich.
von admunde abt heinrich
der trahte sêre darnâch,
wie er gewunne gemach
vor des bischolfes veste,
der er niht mê weste
wan die eine mit der zal,
daz niuhûs in dem enstal;
daz lac im sêre an dem weg,
wand der ez het in sîner pfleg,
der was des bischolfs amtman:
der hete dâ von getân,
swaz er mohte getuon,
swenn ez an vrid unde âne suon
zwischen den vürsten stuont,
als noch die bewegen tuont,
die sich niht lâzent bevillen
nâch irer hêrren willen
ze lîden übel unde guot.
nû was der abt sô gemuot,
ez waere wîp oder man,
gegen swem er gewan
in sînem herzen einen haz,
daz er des niemer mê vergaz.
des enkalt daz goteshûs ze sêre
an dem vrum unde an der êre,
die ez von der burge het.
der abt sande sâ zestet
hinz wolkenstein ein boten
nâch hêrren sîboten,
den man nant von lampoltingen:
mit dem wold er der dinge
werden ze râte,
als balde unde als drâte
her sîbot was komen,
heimlich wart er genomen
in eine kemenâten.
der abt sprach: < ir sult mir râten,
als ir dicke habt getân,
ich wil iuch wizzen lâzen
mîn heimlicheit:
mir hât mîn bote geseit,
von dem spital her ortolf,
daz von lavent der bischolf,
der nû an diser vrist
datz salzpurc hêrre worden ist,
solhes muotes sî,
daz bischolf ruodolf nie sô vrî
waer lîbes unde guotes,
er si noch vrîers muotes.
nû muoz ich einez besorgen:
kumt er hiute oder morgen
unde daz er sich verslihtet
mit dem herzogen unde verrihtet,
waere daz daz ergie
unde daz mir belibe hie
ûf dem ruck diu katze,
daz niuhûs, ze tratze,
des müest ich solhen schaden tragen,
den ich niemer möht verklagen;
belîbent aber die hêrren
in urliuges werren
unde daz daz hûs bestêt,
sô weiz ich wol, daz dann ergêt
von dem hûs in dem enstal
jâmer unde quâl.
nû râtet mir dâr zuo,
her sîbot, waz ich tuo .>
Cccclxxix . er sprach: < daz sî getân,
ir sult des niht enlân,
ir sult in disen zîten
etswâ von hinnen rîten,
als iu darumbe sî unkunt,
sô sul wir an der stunt
mit unseren sinnen
daz niuhûs gewinnen .>
dô daz alsô wart an getragen,
nû vuor der abt in kurzen tagen
her zjudenburc den rehten strich
unde schuof hinder sich
mit allen sîn dienaeren,
daz si gehôrsam waeren
hern sîboten von lampoltingen
unde gotfriden von unferdingen.
die heten ez dâr zuo brâht,
daz in ein wahtaer bî der nacht
verhengte unde versweic,
daz man in daz hûs steic
unde ez alsô gewan
dem goteshûs von salzpurg an.
die wîle lac der abt,
als ir vor gehôret habt,
datz judenburg in der gebaere,
als er des lîbes kranc waere
unde darumbe niht enweste,
waz an sîner veste
dem goteshûs geschaehe
schaden oder smaehe.
dô dem abte wart enpoten
von hêrren sîboten,
waz si dort heten getân,
daz der amtman
selp dritte was erslagen,
unde dô er im hiez sagen,
daz ir viere waern erhangen,
swaz daran was ergangen,
daz was im sô sêre wider,
daz alliu sîniu lider
wârn vröuden erfullet.
ir leien, ir sullet
niht rîchen die pfaffen,
daz si solch dinc schaffen!
wand sold ich unde kunde
den abt von admunde
an den selben sachen
unschuldic machen
unde der red entsagen,
ein heizez îsen wold ich tragen
umb die kirchen dâhin
in einer zangen vur in-
aber des berede ich in niht,
daz er sande algeriht
einen strîchenden boten
Gotfriden unde hern sîboten,
daz siz an dem hûse raechen
unde ez ûz dem grunde braechen.
alle die gebûren,
die von dem tûren
unz an die menlic wârn,
die muosten dâr zuo varn
unde muosten âne sûmen
daz burcstal rûmen
mit schûveln unde mit houwen,
als nie ein hûs dâ waer erbouwen.
unde al die wîle man des pflac,
der abt datz judenburge lac,
unz er enphant des vrums.
dô bezzert er sich des siechtums,
der im lânge was an gelegen,
dô man den abt sach pflegen
gegen dem goteshûs des vâres,
daz was des selben jâres,
als ich vor hân gesprochen,
vor pfingsten in der wochen.
Cccclxxx . der abt heinrich
tete dem gelîch,
als im darumb waer unkunt;
ouch vrâgt er an der stunt,
swenn er sach geste,
ob ieman iht niwer maere weste.
dô begund im einer verjehen,
waz in dem enstal waer geschehen;
unde dô daz der abt hôrt,
dô sprach er an dem wort:
 <daz stêt unhêrlich,
hât mîn her von ôsterrîch
deheine schulde daran,
er solde wol gebiten hân,
unz daz der bischolf waere komen
unde daz er het vernomen,
wie er mit im wolde leben .>
die schuld er ab im heben
ûf den herzogen wolde,
als ez nieman verstên solde,
dô sich des tiuvels man
des entstuont unde versan,
daz sîn waere zît,
dô het er niht lenger bît,
er vuor an der stunde
wider heim hinz admunde.
wie lâng er dâ laege,
oder wes er pflaege,
wer wil daz allez zellen?
eteliche wellen,
daz ich in schrîbe daz,
wie sich huop der haz,
der dâ wart sô hezlich
zwischen dem von ôsterrîch
unde von rôm des stuols legat,
von salzpurc bischolf kuonrât.
Cccclxxxi . iu ist daz wol kunt,
wie manic tûsent pfunt
herzog albreht verzerte,
dô er sich der unger werte,
die in dem lânde lâgen
unde urliuges pflâgen.
daz wold er nû versparn.
her ze stîr kom er gevarn,
dâ enphiengen in hêrlich
arme unde rîch
unde enphiengen ouch sînen gruoz.
dô si des gewunnen muoz,
die lânthern in aber bâten,
als si vor dicke tâten,
umb des lândes reht.
si sprâchen: < her, nû seht
an iwer selbes êre
unde verziehet uns niht mêre
diu reht, mit den vor schaden
uns behuoten von ir gnâden
unser vürsten, die alten,
daz uns diu werden baz behalten,
dan si uns vor behalten sint,
darumbe wir unde unser kint
wellen iu ze willen leben,
die hantvest, die uns hânt gegeben
der tugenthaft unde der wacker
marcgrâf ottacker
unde der leste keiser vriderich
unde iwer vater, der daz rîch
mit grôzen êren hât verriht,
die sint uns noch ze niht
gewesen enther.
ir sult ouch wizzen mê:
daz wir die bet verswigen,
dô man uns sach ligen
nû naehste datze wienen
unde gegen den ungern dienen,
dô tete man uns kunt,
swer zuo der stunt
zîtlicher dinge an iuch gert,
des wurd man alles gewert;
dô dûhte uns baz getân,
wir hüeten uns vor arcwân,
wand ob wir iuch mit grôzen beten
an gehabt heten,
dô ir uns sâhet gern
unde niht wol mocht enpern,
sô het ir iuch lîht versunnen,
der bete waer alsô begunnen,
ob ir uns niht gewert,
des an iuch waer gegert,
daz wir iuch wolden engen,
mit unserm dienste pfrengen:
darumbe wir ez dô vermiten,
daz wir iuch niht wolden bitten.
nû sult ir guotlich
tuon unde genaediclich,
daz ir uns gewert nû.
waz ich daran tuo
unde wes ich daran gich,
des wil ich besprechen mich>,
sprach der herzog zin.
 <got geb iu den sin,
her, daz ir ez tuot!
wand wir haben des muot,
werd wir von iu verzigen,
daz wir lîht ouch verligen,
daz wir iht mê hinz wienen
rîten unde iu dienen-
daz sult ir uns dann ouch vergeben>.
daz wort mêret er vil eben
Albreht, der vürste unverzagt,
in zorne er in sagt:
ich wil si nennen unde sagen,
die sîns heimlichen râtes pflâgen
zuo der selben stunde:
daz was der abt von admunde,
dem er diu amt enphalch,
unde von lândenberge der marschalch
unde von walsê her eberhart.
mit den er ze râte wart,
wie er in antwurten wolde
unde waz er daran tuon solde,
des vrâgt er siu.
 <herr, ich wil râten iu,
als ich hân getân ê>,
sprach her eberhart von walsê,
 <mit swie getânen dingen
ir muget inne bringen
iwer lântherren,
daz ir dem lânt welt mêren
guote handelunge,
genâd unde vurderunge,
daz sult ir tuon zaller zît.
swer iu iht anders râtes gît,
des volgaer bin ich niht>.
dô sprach algeriht
der abt heinrich:
 <her von ôsterrîch,
der hêrren sin unde ir meine
stêt almeist ûf daz eine,
wie man iuch dâr zuo getrib,
daz diu münze belib
vunf jâr unverslagen,
herr, ich wil iu sagen,
waz ir dâ von habt>,
sprach von admunt der abt:
 <ich dien iu, daz ist wâr,
von der münz al jâr
ein mehtic guot unde starc,
silbers sehs tûsent marc,
mugt ir des gehaben rât,
sô tuot, des man iuch bat
unde daz si iu vor zellen,
daz ander, daz si wellen>,
sprach der abt, < ist daz,
daz man in geb unde lâz,
swaz iu nû unde vor der vrist
noch ledic wirt unde worden ist:
si wellent, swelher sterbe
unde an erben verderbe,
swaz man den hab gesehen
daz von iu sî ze lêhen,
daz sull sîner naehsten erben sîn.
lieber hêrre mîn>,
sprach der abt dô,
darüber antwurt alsô:
 <sît an grôz unde an klein
diu reht sullen sîn gemein,
der si dem lânde jehen,
sô wellet ir besehen,
ob si der gewonheit walten,
daz si diu reht behalten,
swaz in nâch lêhens rehten
von rittern unde von knehten
ledic sî worden,
daz si den selben orden
behalten unde ez niht versagen
ze lîhen iren naehsten mâgen,
die iu dâ gehôrent zuo,
ich waene, daz ir deheiner tuo,
den ich indert erkenne,
war wil man iuch trîben denne,
diu reht, diu si den iren geben,
daz si iuch bî den niht lâzen leben?>
Ccclxxxii . dô sprach von lândenberc der marschalch:
 <ân aleine die walch-
von den hân ich niht gelesen,
daz si hie gewaltic sîn gewesen-
sô sint disiu lânt niht entwahsen
den ungern noch den sahsen,
den bêheim noch den kernaeren:
wolden si diu reht niht bewaeren
mit ir hantvesten-
dô sis als guot westen-
herzog vriderich dem alten,
daz ins der het behalten,
der ir erbeherre was,
unde allen den, die ich vor las,
die hêrren hie gewesen sint:
ist mîn her nû sô gar kint,
daz er im laet ab sagen
allez, daz man hât vertragen
bî den, die ich vor zalt,
die der lânde heten gewalt,
daz dunket mich niht guot>.
dô sprach der vürste wol gemuot,
 <der wîse unde der hêre:
durch got unde durch mîn êre
taet ich, swaz ich tuon solde,
der mirz niht ab erzurnen wolde
mit hôchvart unde mit drô:
aber alsô,
als si sîn habent gedâht,
wirt ez niemer volbrâht>.
des dritten tages vruo
die hêrren giengen zuo,
dâ si den herzogen vunden,
an den selben stunden
bischolf liupolt wart gebeten,
swaz si ze reden heten,
daz er des waer ir rednaere.
daz tete der seckouwaere.
waz er reden solt,
daz west wol bischolf liupolt,
wand swes den hern muot an dem rât
ze reden unde ze tuon wart,
daz lobt er vlîziclich mit,
mit verbuntem sit,
mit werken unde mit raeten
ze tuon, swaz si taeten.
Cccclxxxiii . nû hôrt, wie siz an viengen,
dô si ze hove giengen:
 <her, wir wellen iuch vrâgen,
daz ir uns geruochet sagen,
wes ir iuch noch habt verdâht
über die red, die man iu vür brâht
von der hêrren bet .>
der herzog sprach sâ zestet
rehte als ein vürste,
der rîcheit, witze unde geturste
volliclich an im hât:
 <mîn obrister rât
ist iezuo datz ôsterrîch,
dâ von ich sô snelliclich
mac geantwurten niht>.
dô sprach algeriht
der bischolf liupolt:
 <ez waer billich, daz ir solt
ze iwerm râte kêren
von disem lând etlich hêrren,
daz ir in volget nâch,
doch gerlich umbe solhe sach,
diu ditze lânt an gehôrt:
des wurt ir niemer betôrt,
si rieten iu, swaz si guotes westen.
ich getrûwe in des besten>,
sprach herzog albreht.
 <hêrre, nû beseht>,
sprach der bischolf algeriht,
 <ob ir uns anders iht
antwurten welt>,
dô sprach albreht, der helt:
 <wolde ich daz hân getân,
daz waer geschehen hiute sân>.
 <sô merket, her, waz ich iu sag:
von hiutigem tag
unde vür dise vrist,
swaz unser hie ze lânde ist,
die in disen kreizen
hêrren sint geheizen,
die wellent ledic sîn beide
der triwen unde der eide,
die wir iu tâten vor.
wand der hantvest tenor
alsô geschriben stât,
swenne daz ergât,
daz wir dem lântherren swern,
sô sol er sich niht wern,
er swer jungen unde alten
des lândes reht ze behalten,
als verr in wer lîp unde guot;
unde swâ er des niht entuot,
sô sol man im vür die stunden
nihtes sîn gebunden.
her, dâ rihtet iuch nâch>.
der herzog aber dô sprach:
 <reht als mîn vater disiu lânt
in der bêheim gewalte vant,
weder mîn noch mê
hân ich si brâht her>.
dô sprach der stubenbergaere:
 <her, lât iu niht wesen swaere
die rede, die ich reden wil.
hiet der von bêheim niht sô vil
unrehtes hie getân,
er möht noch diu lânt hân;
daz sô vil gewalt
unde unreht manicvalt
in disem lânt beleip,
dâmit er uns treip
durch klage an daz rîche>.
dô sprach der von ôstrîche:
 <von seckou bischolf liupolt,
wie gerne ich daz wizzen wolt,
ob ditz ein widerbot waere?>
dô sprach der seckouwaere:
 <als ich vor hân bescheint,
sus hab wir uns vereint,
die wîl man iuch des muotes siht,
daz ir uns leistet niht,
daz ir uns leisten solt,
die wîl wirt niemer ervolt
dehein iwer wille.
wir wellen sitzen stille
unde weln iu dienen niht
mit vereinter pfliht,
unz ir iuch baz gen uns lenket
unde guotlich verdenket>.
dô sprach der vürste unverzagt:
 <ez ist mir lânge vor gesagt,
waz man gegen mir wolt werben,
gelebt man mînes vater sterben,
unde daz der rede alsô sî,
des bin ich niht vrî,
man hab getraht wider mich>.
dâmit schieden si sich,
die hêrren unde die dienstman,
ân urloup schieden si von dan.
si kêrten nâch ir muot,
swar si dûhte guot.
Cccclxxxiv . dannoch alle wîle
gejeid unde kurzwîle
der herzog pflac in dem lânt.
ze jungest dô ervant
der herzog an den zîten
mit dem abt ze rîten
hin heim hinz admunde.
dâ vertreip er im die stunde
als verre als im tohte.
wê daz der vürst ie mohte
sô guotlich gebâren,
mit zwein, die dâ bî im wâren,
wand im vürwâr was verjehen,
swaz datz gretze was geschehen
gegen im von den hêrren,
dâ was ir rât unde ir lêren
bî gewesen heimlich:
der eine hiez uolrich,
er was lânc unde niht kleine,
er hanc an einem beine-
waz hulf, ob ich lânc zalt
des andern gestalt
unde mit wârzeichen maeze:
ez was der truchsaeze
genant von lengenbach,
dem man der untriun jach,
ei, albreht, vürste ûzerkorn,
niemer wirt geborn
vürste dîn genôz,
der maneger tugent sô grôz
sich alsô vlîz als du!
welher möhte nû
sô guotlich an gesehen,
ûf die im wurd verjehen
sô getân gevaere?
dô der vürst gewaere
datz admunde genuoc gejeit,
gegen ôsterrîch er reit.
Cccclxxxv . got müeze sîn pflegen!
nû was ouch an den wegen
von salzpurc bischolf kuonrât.
vil êrlichen er sich hât
geurloubt zuo den mâlen
von dem bâbst unde von den cardinalen
unde vuor her ze salzpurge.
in die gegent ze judenburge
ein bote von im kom geriten,
den hiez er manen unde bitten
beide mâge unde man,
dâ er sich guotes hin versan,
sô si sîn botschaft vernaemen,
daz si im enkegen kaemen
ze sahsenburc oder hinze gemunde.
nû kômen in kurzer stunde
wol hundert werlicher degen,
die vuorte im hin enkegen
von vanstorf her ruodolf:
der was dem bischolf
ze naehstem mâc gezalt.
den selben helt balt
sazt bischolf ruodolf hinz vriesach,
dô machte er in darnâch
in dem selben amt viztum.
dâ schuof er sînen vrum
sit als wol unde sîn êre,
daz er im sîn iemer mêre
solde haben danc geseit.
mit disen helden unverzeit
vuor der bischolf dâhin,
dâ man si unde ouch in
niht gerne sach.
offenlich man jach,
swaz der burgaere
datz salzpurge waere,
die heten sich vermezzen,
unde heten si niht widersezzen
die hêrren ab dem kôr,
si wolden im die stat vor
vrevellichen halten,
der burc sach man walten
den tuombrobst unde den kôr,
unde swie daz niht gewesen waer vor,
sô hieten die selben narren
die stat alsô verwarren
gegen der beider vürsten.
wê daz man si in den getursten
ie gesehen solt!
darumb bin ich in niht holt.
Cccclxxxvi . dô der bischolf kam,
swâ man herberg nam
sînem gesinde,
dâ vluochten si swinde
dem bischolfe unde den sînen:
si liezen manegen ende schînen,
daz si im niht holt wâren,
dâr zuo kund er gebâren
als ein wîser man.
an den pfaffen huop er an
ze volfüeren den gewalt,
den im der bâbest het bezalt.
ze capitel er gienc.
dâ tetens im alle hie
sîn reht mit der gehôrsam,
darnâch man überkam
die dienstman mit drô,
wand des bâbstes brief stuonden alsô,
die sach man unde hôrte:
swer mit werken oder mit worte
im iht entseit
sîner wirdikeit,
an erzpischolflichem amt,
der solde sîn verdamt
aller gotes gnâden;
er solde ouch sîn überladen
mit des bâbstes ban.
daz sach man die dienstman
sêre widersitzen:
die dâ wârn bî witzen,
alle ei im swuoren.
daran si rehte vuoren:
si enphiengen ze lêhen,
des man si hôrte jehen
von dem bischolf ze haben;
die vest si im ûf gâben,
die dâ sîn wâren.
dô si sâhen gebâren
alsô die burgaere,
den was daz harte swaere.
an dem naehsten suntag,
dô man des amtes pflac,
dô het man enpholhen ê
dem bischolfe von kiemsê,
daz er an der stunt
dem volke taete kunt,
daz nâch der rehtikeit orden
erzpischolf waer worden,
der ê ze lavent bischolf was.
der brieve man vil las,
die von rôme wâren komen;
dô si die heten vernomen,
dô wart der kriec linde:
sô vaste unde sô swinde
verweiz si der von kiemsê,
die dâ geschallet heten ê,
die kômen irer schulde
beinzigen ze hulde.
Cccclxxxvii . der bischolf in dem pallium
ûf sînem bistum
die êrsten mess ze singen pflac
an sant ruoprehtes tac,
der in dem herbste ist.
darnâch in kurzer vrist
bischolf kuonrât der vruot,
die in dâr zuo dûhten guot,
im welte ze râtgeben,
nâch der rât er wolde leben,
die muosten ir eit niwen,
daz si im rieten mit triwen,
des wart im gesworn;
ouch beleip unverborn,
er lobt ze volgen in,
als verr in lêrt sîn sin.
dô die wurden genant,
der bischolf zehant
vür legte an dem rât
die grôzen meintât,
die der abt heinrich
an wizzen des von ôsterrîch
dem goteshûs het erzeiget,
daz im wârn geveiget
sîn liute mit des tôdes quâl,
unde sîn burc in dem enstal,
die er alsus het verlorn,
daz was im âne mâzen zorn.
unde wie er dâr zuo solt leben,
des bat er im rât geben
unde daz goteshûs bewarn.
dô hiezen si in varn
unde algeriht zogen
zuo dem herzogen,
daz er dem sich
erbute guotlich;
des gewunn er vrum
unde daz bistum:
 <hêrre wizzet daz,
daz des herzogen haz
ein ieglich bischolf sol entsitzen,
den man siht bî witzen.
wir sîn des urliuges nû müede,
der uns des entlüede,
der taet uns armen liuten wol.
herr, ob man iu râten sol
nâch der wârheit sleht,
sô bedenkt unde seht
vil rehte darnâch,
wie dem bischolf von brezlâ geschach,
der sich niht wolde mâzen
unde urliuges erlâzen
des selben lândes hêrren:
mit dem er solhen werren
an vienc unde huop,
daz man die tôten gruop
an daz gevilde
als daz vihe wilde,
in unde die sînen verdamte
aller kristenlicher amte.
daz sach man den wolgezogen
von brezlâ den herzogen
alle wîle versmucken,
unz in der bischolf verdrucken
zuo dem swaeren ban
mit urliuc wolde hân .>
er sprach: < pfaech, ez ist enwiht,
sich ich dâr zuo niht!
er trahtet al ze sêre
ûf mîn guot unde ûf mîn êre>.
Cccclxxxviii . der vürste unverzagt
die sîn dô râtes vrâgt;
die sprâchen: < herr, ir sult iuch wern!
ê wir uns liezen behern
mit dem swert unde mit dem ban,
wîp unde man
wolden ê umb diu
hinz rôme varn mit iu,
ê wir daz liezen geschehen,
daz diser pfaffe wurd ersehen
an iu sigehaft>.
von brezlâ der tugenthaft
des dings sich dô bewac
unde hiez ûf einen tac
die sînen heimlich gâhen
unde die pfaffen alle vâhen,
die in dem lânde sâzen.
deheiner wart des erlâzen,
der niht wolde singen
unde die gotsê vür bringen,
der muoste rûmen daz lânt.
die kirchen er ouch zehant
einem andern pfaffen lêch,
der in des niht verzêch,
er sung âbent unde morgen.
swâ man verborgen
oder offenlichen vant
einen pfaffen in dem lânt
des herzogen schaden werben,
der muoste zehant verderben
unde lîden den tôt
sô getâniu nôt
wart zuo sô lângen stunden,
daz man nindert het vunden
in dem selben lând ein rehten pfaffen,
an die ez alsô heten geschaffen,
daz man si hete vernojiert.
alsus ez sich conduwiert
alle wîle under in,
unz daz ez doch kom dâhin,
daz man zwischen in bêden
ûf ebenung begunde reden,
unde waer ouch alles wol verriht,
wan daz der herzoge niht
an dehein ander rede kom,
die kirchen, die er het genom
den pfaffen, die niht wolden singen
noch die gotesê vür bringen,
unde den pfaffen gelihen het,
die nâch einer bet
heten gesungen unde gelesen,
die müesten pfarraer dâ wesen,
unz an ir lîbes ende.
ditz dûhte unbehende,
die sich dûhten wol gelêrt;
der herzog unverkêrt
beleip an dem vürsatze.
alsô lebt er ze tratze
dem bischolf thobyâ,
unz daz vil nâhe
die pfaffen alle sturben ab,
den er die kirchen wider ab
hete genomen.
dô wart er überkomen,
daz diu sache über al
an den bâbest unde die cardinal
hinz rôme wart geschoben;
ouch muost der bischolf loben,
daz er an nihtiu solt beswaeren,
swaz der selben pfaffen waeren,
unz daz man vernaeme,
wie diu sach her wider kaeme.
Cccclxxxix . nû liez sich ez dâ
der herzog von brezlâ
kosten kreftigez guot,
daz ez nâch sînem muot
datz rôme ûz gienc.
etlich rieten hie
dem bâbest, er solt sîn niht tuon,
daz er solhe suon
zwischen in gestat;
dô wâren etlich an dem rât,
daz si des jâhen,
Pôlân waer sô nâhen
der heidenschaft gelegen,
wolt man gegen in pflegen
überiger strenge,
ê si ez liten die lenge,
ez kêrten ê wîp unde man
von dem gelouben hin dan:
daz solt der bâbest understên,
sît ez an schaden möht ergên.
des guotes was sô vil,
daz sich zuo dem zil
der von brezlâ kosten liez,
daz durch den selben geniez
der herzog wart gewert,
swes er ze rôme gert,
unde wart der bischolf verzigen
unde sîn reht gar verswigen.
Ccccxc . dô sprach der bischolf kuonrât:
 <ich bin des bâbstes legat
unde hân ze rôme rehtes mê
denne dehein bischolf, der
in pôlânischen lânden ist:
ze swie getâner vrist
ein sô getâniu sach,
als dem selben bischolf geschach,
von mir hinz rôme kaeme
unde man si dâ vernaeme,
ez wurd mir baz bescheiden!>
 <her, lât iu niht leiden
die red, die wir iu sagen müezen:
wârumbe woldet ir niht büezen
iwerm vorvarn
daz manicvalt beswârn,
daz im ze maneger stunde
tete der abt von admunde?
swenn er in danne
wolde mit dem banne
zuo dem rehte wol twingen
unde man in sach ze rôme dringen,
sô wart ez im staet
nâch sînem willen gelaet.
hêrre, dâ von seht,
daz ir sant ruopreht
sîn dinc schaffet mit witzen!
wir müezen entsitzen
des vürsten jugent unde vrechen muot:
swâ man des niht tuot
unde niht volgt guoter lêre,
sô vurht ich vil sêre,
daz ir underliget,
swie er des dinges sich bewiget
als der von brezlâ,
sô geschiht iu lîht hernâ,
als ouch dort geschach>.
der von salzpurc sprach:
 <swaz ir mir rât ze tuon,
dâ ich vrid oder suon
dem goteshûs mit gewin,
als verr mich lêrt mîn sin,
sô wil ich iu volgen;
swie sêr ich bin erbolgen
dem abt umb sîne tât,
sît ir mirz denne rât,
sô wil ich in kurzen zîten
zuo dem herzogen rîten
unde wil dâ besehen,
ob mir bezrung mac geschehen
umbe den ungemach,
der mir zdem niwenhûs geschach,
dô ich ze rôm gewesen bin>.
sus gelac diu rede under in.
Ccccxci . dô der bischolf kuonrât
wol unde eben hât
sîn dinc allez verriht,
dô kêrt er algeriht
hinz lungou über den tûren:
von edelen unde von bûren,
als man den hêrren tuon sol,
wart er enphangen wol.
unde die wîl er dâ lac
unde sîner geschefte pflac,
dô wart an der stunt
hie ze stîr den hêrren kunt,
daz der bischolf der salzpurgaere
ûf der vart gen wienen waere.
daz was in âne mâzen leit.
ir einer dô reit
zuo dem bischolf zehant,
ze mûterdorf er in vant,
unde riht den bischolf ab.
vil brief er im gap,
die im heten gesant
die hêrren von dem lânt.
der sîn was bot,
der sprach: < iu wil got
saeld unde gelucke mêren
unde schaden verkêren,
den ir genomen habt
von dem herzogen unde von dem abt>.
dô sprach der salzpurgaere:
 <swaz mir ze gevaere
der abt hât getân,
daz wil ich wizzen lâzen
mînen hern von ôsterrîch,
daz er genaediclich
mich ergetze, als er sol.
des getrûwe ich im wol>,
dô sprach aber jener man:
 <hêrre, daz sult ir verlân,
daz ir zuo im komet niht;
hüetet, daz iu iht geschiht,
als iwerm vorvordern geschach.
ir sult kômen zuo vriesach,
dâ wirt iu geseit
diu gelegenheit,
der ir werdet vrô>.
nû gedâht der bischolf alsô:
waz mac mir daz geschaden,
sît si mich laden
in mîn selbes veste?
nû nim ich doch daz beste,
daz ich an al der rede spür,
daz si mir legent vür.
Ccccxcii der bischolf nâch ir willen
lie sich niht bevillen
hinz vriesach ze rîten,
darnâch in kurzen zîten
balde unde niht seine
die stîrhern algemeine
ahten, daz geschaehe
zwischen in ein gespraeche,
daz wart hinz gretze genomen,
dô si zeinander wâren komen,
dô wurden si ze rât,
wolt sich der bischolf kuonrât
mit helfe zuo in pflihten
unde an si niht verrihten
mit dem von ôsterrîch,
sô wolden si im helfelich
niemer ab gestân,
unz er im müest widerlân,
swaz er im unde sînem kor
mit gewalte hete vor.
nû hôret, waz si teten,
mit vlîze wart gebeten
von seckou bischolf liupolt,
daz er die botschaft solt
werben von in.
der vuor ouch dâhin,
wand er sêre was gehaz
dem herzogen umbe daz,
daz er niht gerihte vant
an im gegen dem vâlânt,
von admund abt heinrîchen;
swie dick er klegelichen
sîn smaehe unde sîn laster kleit,
sô wart im verseit
minne unde reht.
darumb er in sô sêre vêht,
waer er sô schiere niht erstorben,
er hiete ie darnâch geworben,
daz er aller sîner swaere
unde sîner smaehe waere
kômen ze râch.
mit der botschaft was im gâch
zuo dem von salzpurge.
unde dô er kom hinz judenburge
unde des âbends gaz
unde alle wîl gesaz
bî dem gesinde lânge stunde,
wand er hêrlichen leben kunde,
darnâch er sich nider legt
unde slâfens het gephlegt
unz über mittenaht,
dô zeran im der maht,
ein siechtum in begreif,
von dem im entsleif
hende, munt unde vuoz:
selten wirt buoz
des siechtums ieman;
swen er kumt an,
umb den ist ez ergangen sâ;
er heizet apoplesiâ.
dehein erzenîe dâr zuo vrumt,
swen der siechtum an kumt,
der lebt niht über den dritten tac.
alsô der bischolf ouch lac
von des siechtums nôt
an dem dritten tage tôt.
Ccccxciii . dô disiu maere
wurden dem salzpurgaere
geseit hinz vriesach,
her nider was im gâch.
im was nû kunt getân,
daz in die dienstman
zuo im heten gesant;
darumb er vor kom gerant
ze sînen kameraeren,
swaz dâ boten waeren,
offen oder verspart,
daz man die alsô bewart,
daz si iht vurder kaemen-
man vorht, daz si lîht naemen
die burgaere von der stat.
der vorhte waer wol gewesen rât,
wand ez was noch sô niwe
daz geriun unde daz gebriwe,
daz man darumbe niht enweste
in deheiner des herzogen veste.
der von salzpurc kom geriten,
mit getriulichen siten
klagt er sînen genôz.
die judenburgaer des niht verdrôz,
si bivilten in sô schône,
daz in sîn got noch lône.
dô ez dâ begangen wart,
dô vuort man in an der stat
hinz seckou, dâ er solde ligen,
nihtes wart er verzigen,
daz sîner sêle nutze was:
man sanc ob im unde las,
daz gehôrt dâr zuo.
des naehsten tages vruo-
der bischolf wâren dâ drî:
dem von salzpurc wonten bî
von brihsen bischolf heinrich
unde der von lavent staeticlich
was durch getriwen rât
bî dem bischolf kuonrât-
daz amt er selbe begie,
darnâch er des niht enlie,
des tôten bischolf lîch
bestât er sô êrlich
unde kêrte darnâch âne twâl
gegen lîbenz ze tal
an sînen gemach,
daz ditze geschach,
daz was, dô man spurt
nâch kristes geburt
zwelf hundert jâr
unde in dem ein unde niunzgistem gar.
Ccccxciv . lât iu an disen dingen
die wârheit zende bringen.
wes sich die hêrren vereinten
unde wie si daz dinc meinten,
daz wil ich iu sagen,
ez kom in kurzen tagen
mit hôchvertigen siten
zdem bischolf geriten
von pfanberge grâf uolrich
unde von stubenberc her vridrich,
an kom dar an der zît
von wildon her hertnît.
den drîn wâren undertân
etlich der kleinen dienstman,
die sich noch an den sachen
niht getorsten her vür gemachen
noch offenlich enpaeren,
die doch zuo den gevaeren,
die man dem herzogen tete,
dem bischolf sanden ir bet:
heimlichen unde stillen
gâben si dâr zuo irn willen.
waz heimlicher sprâch
datz lîbenz geschach,
des ist unnôt ze sagen;
aber wie diu maer gelâgen
über alle die geschiht,
des verswîge ich iu niht,
Ccccxcv . als ez mich an kam.
der bischolf von den hêrren nam
gelubde unde hantveste,
sô si in dûhten aller beste,
daz si im niemer ab gestüenden
noch mit dem herzogen versüenden
unde ze hulden kaemen niht,
dem bischolf wurde ê verriht,
daz man in hôrte jehen,
daz im waer geschehen
von dem herzogen albreht,
unde daz im âne reht,
als ir vor habt gehôrt,
was zebrochen unde zestôrt
ein burc in dem enstal
zuo der zît unde zuo dem mâl,
dô man in sach ze rôme ligen.
dem bischolf nihtes wart verzigen,
swes er muotet an die hêrren.
wie si möhten gemêren
die geselleschaft,
darûf wurden si gedanchaft
unde erfunden daz,
daz ân underlâz
von stubenberc her vridrich
von hiunburc grâven uolrich
zdem bischolf bringen solde,
ob er enphâhen wolde
beide guot unde êre,
daz kaem in niemer mêre
sô rinclichen an.
mit guoter rede den man
brâht der von stubenberge
zdem bischolf hinz lonsperge.
dâ wart im an dem zil
guoter geheiz sô vil
vür gegeben unde gezalt,
unz daz der man erbalt:
si lobten im vesticlich,
wurde der von ôsterrîch
von in überwunden,
daz si der êren nieman gunden
vür sîniu kindelîn
hie ze stîr marcgrâven sîn.
Ccccxcvi . welt ir gerne wizzen,
wârumbe si sich vlizzen,
daz si den tugenthaften man
solher gernde triben an,
dâ er sich leider an liez?
si teten ez durch ir geniez.
der man was sô milt,
daz in het bevilt
iemen under in verzîhen
geben unde lîhen;
nû westen die hêrren karc
wol sehs tûsent marc
in sîner gewalt,
die im het gezalt
der herzoge albreht
vür sîner hûsfrouwen reht,
diu si ûf stîre jach;
dâ trahten si sêre nâch,
wie in des silbers wurd ein teil.
waer guot rede tiwer veil,
sô waer ir mîn dâ enpôrt,
denn ir leider wart gehôrt.
ich klage klegelichen
von hiunburc grâf uolrîchen,
den si alsô betrugen,
daz si in an sich zugen
unde in brâhten umb sîn guot.
er hete sô tumben muot
von wildoni her hertnit,
het er gehabt zuo der zît
von vrancrîch des kunigs hort,
er waere von im zestôrt
unde balde verzert.
der grâf sich niht lânc wert:
dô man imz sô wol legt,
dô wart er erwegt,
daz er sich zehant
mit gelubden verbant
zuo dem bischolf unde den hêrren.
hinz kernden hiezen si in kêren,
daz er dâ etwen an sich zug.
mit sô getâner trug
schieden si sich dâ.
der bischolf kêrte sâ
gegen salzpurc hin,
wand die sînen lêrten in,
ob er sich wolt bewarn,
sô sold er heim varn
unde solde sich zehant
mit den vürsten ûz beierlânt
lieplich verslihten,
vereben unde verrihten,
wande der von ôsterrîch
waer sô mehtic unde sô rîch
an witzen unde an sinnen,
als bald er wurde innen
gegen im der einunge,
daz er ouch darnâch runge
beide tac unde nacht,
wie er im widerteil macht,
daz er underfüere daz.
darumbe îlt er dester baz.
gegen beiern sand er drât
sînen besten rât:
die begunden bringen
mit wîsen teidingen
von beiern die jungen
an ein ebenunge,
der si genuogte
unde dem bischolf wol vuogte:
in wart ab geseit
al diu kost unde arbeit,
die durch daz goteshûs het getân
der herzoge stephan,
die wîl er hiez der erwelt,
swaz des wart gezelt,
daz wart allez vergolten,
darnâch die vürsten solden
zuo einander rîten.
daz geschach in kurzen zîten,
daz si zuo einander riten
unde mit vriuntlichen siten
bî einander beliben.
darnâch wart getriben
an otten, den beierfursten,
ob er waer in den getursten,
daz er wolt mit scharn
in stîrlânt varn
ûf den von ôsterrîch,
des wolden im helfelich
spâte unde vruo
mit dienste legen zuo,
swaz der hôhsten stîraere
in dem lânt gesezzen waere.
Ccccxcvii . otte, der beierfurste hêr,
nâch wîser liute lêr
sprach: ditz geverte
wirt ein teil herte;
doch sol ich dar varn,
sô muoz ich mich bewarn,
sô ich beste kan.
die selben dienstman
heizt mir ir brieve geben,
daz si des iht widerstreben,
swenn ich kom dâhin,
daz si mich lâzen in
unde mir ir vest tuon ûf.
ob wir kômen ze hûf
mit dem von ôsterrîch
...daz sich vil wol mac gefüegen.
 <welt ir iuch lâzen genüegen,
daz si iu>, der bischolf sprach,
 <ir brieve senden her nâch,
des wert ir wol gewert>.
des der herzog gert,
dâ wurden boten nâch gesant
her ze stîre in daz lânt
zetlichen diensthern.
die teten ez vil gern.
wand dô man noch holden
dem bischolf liupolden
den herzogen spurt,
dô het er im geantwurt
daz niwe hûs ze wildon,
daz er burcgrâf hiez dâ von;
unde dô der bischolf starp,
mit vlîze dô warp
von wildon her hertnît
an den, der zuo der zît
von des bischolfes wegen
daz hûs het in sînen pflegen,
daz er im mit minnen
daz hûs gund ze gewinnen.
des weiz ich niht, ob daz geschach
wan vil schiere darnâch
Hertnîdes will ergienc.
den burcgrâven er vienc,
der muoste im daz hûs geben,
daz er in lieze bî dem leben.
dô der unversunnen
dem herzogen het an gewunnen
sîn hûs ân alle schulde
unde daz er sich sîner hulde
sô gar bewegen het,
dô greif er an der stet
mit roube an daz lânt,
swâ er iht des vant,
daz treip er hinze wildon.
nieman tete er sô gedon,
als die in dûhten solher sit,
daz si dem herzogen mit
getriulichen waeren,
der guot begund er vaeren.
ûf der burc ze gretze saz
ein rîter, der wol daz
het verdienet unde versolt,
daz im der herzog was holt,
von hannou her wulfinc.
dô sich von êrste huop daz dinc,
sît huot er sêre
des vürsten burc unde êre;
darumb im grôzen schaden sît
tete von wildon her hertnît-
durch den kleinen geniez
nieman er im liez
die tât widerrâten,
dô er sich sus het verwaten
unde er darnâch vernam
die botschaft, diu im kam
von der beier hêrren,
dô begunde sich sîn vröude mêren:
swes herzog otte eines gert,
des wart er zweier gewert
ûf den gedinc unde trôst,
daz er wurd erlôst
von der vorhte sîner schulden,
die er muoste dulden
von dem herzogen von ôsterrîch.
her hertnît gewislich
dem von beiern enpôt,
daz er sich deheiner slahte nôt
des gevertes irren liez;
endelich er im gehiez
unde der grâve von pfanberc,
Brucke, gretze unde voitsperc
wurd im geantwurt,
als schiere man spurt,
daz er kunftic waere.
maneger hant trugmaere
wart von in enpoten
von beiern herzog otten.
dô der stubenbergaer ersach,
daz her hertnît zebrach
der gelubde sicherheit-
wand dô der herzog si vreit,
ob er vor in sicher waere,
dô jâhen die stîraere,
sît er in niht leisten wolde
diu reht, diu er in solde,
sô wolden si in engen
an ir dienst unde pfrengen
ires diensthaften muotes;
aber lîbes unde guotes
sold er von in sicher sîn:
daz was nû niht schîn-
darumb der stubenbergaere rant
zuo dem wildoniaer zehant
unde zurnte mit im sêre,
daz im triu unde êre
waere alsô zerunnen,
daz er dem vürsten het an gewunnen
sîn hûs âne widersagen.
er begunde in ouch vrâgen,
wie im der sinne sô geswant,
daz er beroubet het daz lânt
ân der andern hêrren rât.
des antwurt er im drât
unde sprach: < her vriderich,
ich bin niht sô rîch,
daz ich gen dem herzogen
in hôchvart mug gebrogen
von mîn selbes guot;
bezzer dunkt mînen muot,
daz ich im offenlichen tuon,
sît wir uns in der suon
verphlihten unde gesellen
ze sînen vînden wellen>.
Ccccxcviii . dô sprach der stubenbergaere:
 <nû sî mir ouch als maere,
als iu darumbe ist>.
er sand aber an der vrist
einen boten snelliclich
zuo dem von ôsterrîch
unde hiez im urloup nemen,
sît er sich lieze niht gezemen
der gnâden walten
dem lânt sîn reht ze behalten,
sô sold er wizzen daz,
daz er vürbaz
man unde dienaere
des von beiern waere
unde des von salzpurg alsam:
dem wold er gehôrsam
unde diensthaft erschînen
mit allen den vesten sînen.
Ccccxcix . dô sprach der von ôsterrîch:
 <er hât vil zuhticlich
gegen uns getân,
daz er uns hât wizzen lâzen,
des im lânge vrist
ze muot gewesen ist.
uns hât got der guot
lânge behuot
vor unsern vînden unde ernert;
der hât lîhte noch beschert,
daz wir ouch vürbaz genesen:
wil er uns genaedic wesen,
sô gesitz wir diser drô>.
diu rede nû gelac alsô.
D . die hêrren herzog otten
vertigten die sîn boten
mit den hantvesten.
allez, daz si westen,
daz in ûz möht erwegen,
daz hiezen si im vür legen
unde enputen ez dar.
dô der von beiern gar
mit dem bischolf verriht wart,
dô welte man zuo der vart
einen man wîs erkant,
Burchart was er genant
unde was geborn von swâben.
die vürsten im bêd gâben
diu widerbot hezlich,
diu er dem von ôsterrîch
bringen solt von in beiden,
daz ez ungescheiden
iemer zwischen in waere,
die wîl dem bischolf der salzpurgaere
unde die sich zim heten gephliht,
irs schaden niht wurd ûz geriht.
mit zuhten unde wîslich
der vürst von ôsterrîch
zuo dem boten sprach:
 <sagt an, burchart von ellerbach,
wes bedunket den bischolf?
sîn vorvar, hêrre ruodolf,
hât sînem spruche vrums
noch sînes bistums
sô vil niht erziugt,
dô er mit uns urliugt
unde uns wânde bekrenken.
er solde wol darnâch gedenken,
waz darnâch gât.
waent bischolf kuonrât
mit andern sînen pfaffen,
er habz sô wol geschaffen,
ob er bringet her
nâch etelicher lêr,
die mir in stîre sint erkant,
den von beiern in mîn lânt,
des trûw ich harte wol genesen.
der von ungern ist gewesen
mit vierstunt als manegem man,
als ich unde er geleisten kan,
in dem lânt hie zôsterrîch
unde hât dâ vlîziclich
mînen schaden geworben
unde bin noch unverdorben.
möht man witz an in gespehen,
sô solden si ê hân besehen,
die si dâher laden,
ob si des nemen dehein schaden,
unde ob mir got gît,
daz si an einem strît
von mir werdent gelezt,
wer si des ergezt.
ez ist alsô gewant
umb etlich hêrren in stîrlânt,
ob der von beiern hiute waere
hêrre der stîraere,
si behielten in niemer vürwâr
mit willen ein ganzez jâr
unde den bischolf alsam,
swie si mir doch gram
sint unde gehaz:
sô wil ich in râten daz>,
zuo dem von ellerbach
der vürst von ôsterrîche sprach,
 <sît mir doch ze aller vrist
ungemach beschaffen ist
in den lânden mîn,
sô sullen si ze beiern sîn
unde schaffen dâ, swaz si megen,
unde lâzen mich ze stîre pflegen,
swaz dâ ich ze schaffen hân.
ich unde mîne dienstman
verrihten uns wol,
sô daz nû sîn sol>.
schimphliches reden
zwischen in bêden
genuoc dô geschach.
der von ellerbach
von dem lânde geleites gert.
der herzog in des gewert.
dâmit îlt er zehant
zin, von den er was gesant,
unde sagte in diu maere,
wie diu botschaft vervangen waere
alsus gestuont daz
in vintlichem haz,
unz daz diu zît ende nam,
ûf die des lândes vürsten kam
diu botschaft von herzog otten,
daz er im het widerboten
suone unde vriuntschaft.
dô vereint sich diu geselleschaft,
diu sich des dinges het bewegen,
si waeren nû ze lânge gelegen
stille unde müezic.
si wurden betrehtic,
daz man den widerteil vêhte.
swâ man in iht verspehte,
des si möhten geniezen,
durch niht si daz liezen,
si trahten in ir sinnen,
ob si möhten gewinnen
unde in machen undertân.
nû treip sô sêr hin an
der wildoniaere-
er besorgt ein swaere,
der im ein teil gienc nôt:
der abt vast gebôt
unde was ouch des vürsten bet
gen dem, der tobel inne het,
reht als er im getrûte,
daz er datz tobel bûte
gemaches sô vil,
ze swie getânem zil
bereite liut dar kaemen,
daz si dâ herberg naemen.
darumb treip er dâr zuo
beide spât unde vruo,
daz im gelegener wurde
der selben sorgen burde,
den von hiunburg er mande
als lâng, unz er dar sande
zweinzic man werlich,
sam tete der stubenbergaer vridrich
unde von den wegen des bischolf
kom der viztum ruodolf.
unde eines morgens vruo
mit sturme griffen zuo
die helde versunnen
Tobel gewunnen
unde nâmen, swaz dârinne was.
der burcgrâf kûme des genas,
daz er niht gevangen wart,
wand er gevie die rehten vart
zuo der oun hin in
unde alsus kom er hin.
dô die helde balt
des hûses heten gewalt,
dô stiezen si daz viwer an
unde habten dâ, unz ez verbran.
Di . von dannen si dô riten,
nû möht mich etwer bitten,
daz ich im sagt,
wes der unverzagt
herzog albreht pflac,
daz er sô stille lac.
swem ich daz sagen sol,
daz kan ich harte wol.
iu ist daz allen kunt,
daz zuo der selben stunt
daz rîch was hêrren lôs,
sît ez verlôs
Ruodolfen den saeligen.
nû heten niht verswigen,
den ze aller vrist
vrid unde rehts durft ist,
die heten gesant
ir boten unde gemant
die kurherren alle gelîche,
daz si besaehen dem rîche
mit einem solhen man,
dâ sinn unde witze laegen an
unde daz si mit vrid beliben.
die bete si sô lânge triben
gegen den kurherren,
unz si begunden kêren
dâr zuo allen irn sin,
war si kêrten hin,
dâ man daz rîch mit behielte,
der solher triwen wielte,
ob si in ze hêrren kürn,
daz si dâmit niht verlürn
gotes unde der werlde gunst.
swâ man witze unde kunst
datz hôhen hêrren weste,
si waern kund oder geste,
mit vlîze si die bâten
zuo den sachen in râten.
nû rietens ot algelîche
ze dem von ôsterrîche:
den saech man solher êren walten,
daz daz rîche behalten
mit im waere wol.
ob vriunt datz vriunde vinden sol
triwe unde vriuntschaft,
sô mac zuo der geselleschaft,
den diu êre ist bezalt,
daz si der kür hânt gewalt,
nieman baz gefriunt sîn
als von ôstrîch der hêrre mîn,
wand der leienfursten drî,
den diu êre wonet bî,
daz die kür an in stân,
wâren sîner swester man,
von bêheim künec wenezlâ
unde der von sahsen darnâ
unde von der pfalz der hôchgeborn.
daz ze künec wurd erkorn
ir swager herzog albreht,
daz machten si im alles sleht
gen dem von brandburc schiere.
Meinze, koln unde triere,
die man bischolf dâ sach,
die gehullen hin nâch
durch die manicvalten vrumikeit,
die man von dem manne seit.
die kurherren alle siben
dem herzogen her ab schriben,
daz er sich vurdert hin ûf zin
ûf solher êren gewin,
daz er künec wurde.
nû lac im der sorgen burde
hie niden ze sêre ob.
ein tugent ich an im lob:
die im dô alsô trazten,
daz si sich wider in sazten,
unde die ûf sînen schaden
ander vürsten heten geladen,
wold er die verderbet haben
alsô, daz im hinze swâben
der vart het bevilt,
er het in alsô mit gespilt,
daz si heten von der nôt
geseit unz an iren tôt.
dô was er sô sinnic
unde an witzen sô behendic
hin vür unde hinder sich,
er gedâht: ob ich nû rîche mich,
sô daz dem salzpurgaer geschaehe
von mir schade oder smaehe,
daz tuot er sâ zestunt
klagende kunt
sînen genôzen, den pfaffen,
die mit der wal hânt ze schaffen,
unde verliust mir ire gunst
mit sîner listigen kunst,
dâ von ist bezzer, ich bit,
unz daz sîn wirt zît.
Dii . seht, nû hân ich iu geseit,
wârumb der vürste unverzeit
lûzte rehte als er slief-
manic bote zuo im lief,
der im sagt boesiu maere,
wie übel sîn dinc waere
in stîre gestalt-
unde wie der helt balt,
der vürst ûz ôsterrîche,
gebârte dem gelîche,
als er sich trôstes niht versaehe,
durch daz, ob im daz heil geschaehe
gen dem bischolf, daz er
mit im braehte her
herzog otten den vrechen,
an dem wold er sich rechen,
ouch tete man im kunt,
daz zuo der stunt
sîner vînde spehe dâ laege
unde wartet, wes er pflaege.
durch daz der vürste junge
sîne samenunge
offenlich het niht,
heimlich er aber ûz riht
die sînen beinzigen,
swenn er ze velt wolt ligen
mit offener baniere,
daz si alle kaemen schiere.
nû hôret, waz er mêre tete.
swaz er hofgesindes het,
daz teilte man zehant
her ze stîre in daz lânt
unde gap in ze houbtman
von lândenberc hern herman,
der selbe marschalch
dem îsenbiutel enphalch
unde den ritzendorfaeren,
daz si ze judenburge waeren
mit zweinzic mannen werlichen;
dô hiez man gegen brucke strîchen
selp drîzgisten den von loubenberge;
dô kêrt her herman von kranichperge
gegen voitsperg in die stat,
wol drîzic man er dâ hât.
hinz liuben îlte dô niht seine
her gundacker von losensteine
unde der liubenaere
unde her sîbot der lampoltingaere;
mit den ein swâbe dar dans,
der hiez von sumerou her jans;
datz gretze dô belîben solt
her hertnît unde her liutolt,
die hêrren von stadecke,
unde her ott von pernecke.
der herzog enphalch
von lândenberc dem marschalch,
daz er hinz knütelvelde kaeme
unde dâ zuo im naeme,
swaz rîter unde ritters kint
in der gegent gesezzen sint,
die solden dâ bî im belîben
unde daz urliuc mit trîben.
dô daz allez ergie,
daz ich hân geseit hie,
die boten dô randen,
die die stîrherren sanden,
zuo der beier hêrren,
den bâten si kêren
her ze stîre algeriht:
der von ôsterrîch möht niht
gehaben deheine maht;
swaz er liute het zesamne brâht
von kunden unde von gesten,
die het er zuo den vesten
gesant unde zuo den steten,
dô daz vernomen heten
der bischolf unde die herzogen,
dô begunden si zogen
her ze stîr zetal
durch daz enstal.
nû het der abt heinrich
die enstalaere alle gelîch
geschaffen hinze rôtenmanne:
die vluhen ouch von danne,
dô si rehte vernâmen,
daz die beierherren kômen.
man jach ouch, swaz dâ waere
rehter burgaere,
die sach man dannen ziehen
unde ûz der stat vliehen.
waz solde dô der povel tuon?
vride oder suon
ir guote unde ir lîben,
kinden unde wîben
hetens gerne gewunnen.
dô in die entrunnen,
die werlich gestalt wâren,
si enwesten, wie gebâren;
doch sandens an der stunde
gegen admunde
unde suochten datz dem abte rât,
wie si vüeren mit der stat.
dô het der abt an dem zil
sorgen selbe sô vil,
daz er in niht gerâten mohte
noch ze deheiner helfe tohte,
ân daz er in enpôt,
swer sich solher nôt
möhte niht erwern,
der müeste sich ernern,
als er sîn naehst bekaeme,
daz ie der man naeme
in sînen muot daz beste,
daz er inder weste
unde volgte dem nâch.
nû hôrt, wie in geschach.
Diii . dô der herzog kom vür die stat
unde der bischolf kuonrât,
dô enputen si hin in,
si waeren komen ûf den sin,
daz si die stat wolden haben;
zuo der antwurt si gâben
geleite den burgaeren,
daz si sicher waeren
ein nacht unde einen tac.
die wîl man redens pflac.
daz het ein ende schiere:
von beiern der ziere,
dô er hin zuo kam,
die stat in nam
mit solhem gedinge dô,
ob im gelunge sô,
daz die andern stet in stîrlânt
wurden dienent sîner hant,
sô sold im ouch dienen diu.
ouch gelobten siu,
ob des niht geschaehe,
sô daz man in saehe
verzigen diser êren
den selben wec her wider kêren,
wold er dann in der stat ligen,
des sold er wesen unverzigen;
wold aber er ligen hie vor,
sô solden im diu burctor
wesen undertaenic,
unz daz er kaem vür grebnic.
mit solhem geding unde rede
nâmen die vürsten bêde
Rôtenman die stat
unde îlten dâhin in drât
unde legten sich dâ nider
unde betrahten vür unde wider
beidiu spâte unde vruo,
wie si dem abte kaemen zuo.
der het, sô er beste kunde,
die klûse datz admunde
mit liuten besezt;
daz die wurden gelezt,
darûf die beier trahten
and ein sturm si ahten,
der ergienc von in.
si zogten dâhin
eines morgens vruo
unde griffen dâr zuo
and zuo der zît der nône
haeten si in schône
die klûse an gewunnen,
sô gar was in zerunnen
des abts liuten der maht.
ein bote balde gâht,
der dem abte seit diu maere,
daz diu klûs gewunnen waere.
dô îlte snelliclich
der abt heinrich
gegen gallensteine.
balde unde niht seine
vuor ouch zetal der marschalch,
als im der bischolf enphalch,
ob er dâ den abt
möhte haben behabt
unde im haben brâht gevangen.
eyâ, waere daz ergangen,
des hiet er iemer gehabt vrum
der salzpurgaere bistum,
ahei, wie genuoc!
dâr zuo was aber ze kluoc
der selbe abt,
daz er niht wart entlabt,
dâ er ze ruowen vant.
dô si kômen, al zehant
brâchen si daz klôster ûf
unde sluogenz allez ze hûf,
keller unde kasten:
daz die beier die vasten
dester baz genaesen,
namens von grôzen kaesen
wol achzic tûsent oder baz.
daz in der abt sît was gehaz,
daz verdienten si dâ wol.
dô die secke wurden alle vol,
die dar brâhten die knehte,
dô ahten si vil rehte,
daz si die munich schutten
ûz den wîten kutten:
die wurden alle umb vernaet,
daz man dester mê dârinne laet.
si lâgen zrôtenmanne,
unz si vuorn von danne,
swaz man vinden kunde
in dem klôster zadmunde,
daz man genutzen mohte
unde daz ze rouben tohte,
dô man daz allez ûf gelas
unde daz dâ niht mêre was,
dô kêrten si balt
durch den geizerwalt.
dâ ligent burge zwô,
die heten sich ouch dô
an den bischolf geherret;
unde an die beier gekêret
mit kamer her wulfinc
von êrenvels sîn dinc,
des er sît enkalt;
sam tete der helt balt
mit sant peter grâf uolrich
unde mit den andern algelîch
wartet er durchslehtes
den vînden herzog albrehtes.
des lâgen si sicher dâ.
nû vuoren si sâ
gegen liuben hin,
daz was ouch mit in.
unde wie daz dâr zuo kam,
als ich ez sach unde vernam,
alsô wil ich iuz sagen.
die houbtliut, die dâ lâgen,
Div . si heten dâ bî der nacht
mit aller irer maht
gerant in die herberge
mit listen unde mit kerge
datz sant peter under die veste,
dâ entschumphierten die geste
allez sîn gesinde.
daz muot den grâven swinde.
er sande zuo dem stubenbergaere
unde zuo dem wildoniaere
unde zallem dem widerteil,
den klagt er daz unheil,
daz im was getân.
dô sandens im wol hundert man
werlicher hin ûf.
ê daz die kômen ze hûf,
Dv . dô des wurden gewar
die houbtliute gar,
die liuben inne heten,
hôret, waz si teten:
si jâhen wider die burgaere,
si wolden aber ze gevaere
rîten dem grâven.
hin sach man si draven
über den brant
heim in ir lânt.
dô man daz vernam,
schiere dô kam
von stubenberc her vridrich
unde drôte griulich,
gewunn er die stat über houbt,
si wurden alle beroubt
lîbes unde guotes.
dâ von zaghaftes muotes
lie burgaere wurden;
wie si der sorgen burden
wurden überhebt,
darnâch ir aller wille strebt
unde bedâhten sich zem leste,
in waere daz aller beste,
daz si liuben die stat
dem stubenbergaere drât
gaeben ûf sîn gnâde,
sô daz in dehein schade
geschaech an lîbe noch an guot.
daz gelobte in der vruot
bî sîner wârheit.
alsô het der unverzeit
Liuben gewunnen.
von salzpurc der versunnen
unde ott der beierherre
nâch sînes râtes lêre
als lânc datz liuben wârn,
unz zuo in kômen gevarn
die grâven edel unde kurc
von pfanberc unde von hiunburc
unde der stubenbergaere.
der wildoniaere
kom dar selben niht,
er sand aber algeriht
Hertnîden sînen sun dar,
daz er vil eben naeme wâr
alles, daz im wurd geboten
von sînem hêrren herzog otten
unde von dem bischolf.
ouch kom der viztum ruodolf
mit den kernaeren unde den swâben,
die der bischolf mocht gehaben
ze kernden in dem lânde;
hinz lîbenz er ouch sande
unde hiez balt zuo im strîchen
viztum uolrîchen,
sô er beste möhte,
unde daz er mit im braehte
die von reine balde
unde die von liehtenwalde.
Dvi . swaz der dâ schuof, daz geschach.
dô man ir gesinde sach
zeinander kômen alle,
dô vuoren si mit schalle
vür brucke die stat,
die besâzen si drât
mit aller irer maht.
des suntags vor vasnaht
wart brucke besezzen.
die beier vermezzen
michel vreise,
grôze drô unde eise
enputen vor hin,
die si begiengen an in,
ob si die stat gewunnen.
von loubenberge der versunnen
unde die burcgrâven bêde
mit maneger guoten rede
trôsten die burgaere,
unde swâ des niht geschehen waere,
si hieten sich gunêrt
unde an den triun verkêrt,
sô grôze sorge unde vorhte
der beier drô an in worhte.
dô die beier sâhen,
daz si niht vervâhen
mocht ir drô unde ir bet,
als si datz rôtenmanne tete,
daz dûhte si niht guot.
an ernsthaftem muot
unde an menlichem sit
wânden sis dâmit
berouben unde beschatzen,
daz si rutten unde katzen
unde pfetraer hiezen machen,
dâ sis mit wolden swachen
unde taeten in dâmit gedon.
nû wâren ot vil ungewon
die armen burgaere
solher gevaere,
als man gegen in dô begie:
man tete in allez daz hie,
daz vînt gen vînden tuon mac.
vil boten nacht unde tac
zuo dem herzogen strîchen,
die im gewislichen
daz vürwâr sagten,
die burgaer verzagten
unde diu stat wurd verlorn,
ob der vürste hôchgeborn,
der von ôsterrîch,
niht kaeme kurzlich.
dâr zuo der ellenthafte degen
manheit unde witze kunde pflegen:
dô er sich versan,
daz der beier unde sîn man
im waeren komen sô nâhen,
daz er si möht ergâhen,
Dvii . er sprach: < wol ûf, ez ist zît!>
ân underlâz unde âne bît
von wienen er kêrt,
ein gesinde gehêrt
vuort er mit im drât.
unz hinz der niwenstat
der herzog vür sich streich,
alliu sorg im entweich,
dô er die beirischen geste
sô nâhen bî im weste,
daz er si möhte gewinnen-
daz si im solden entrinnen,
des het er sorge deheine.
er hiez bald unde niht seine
die ringen vür schicken,
ob man die vînt verstricken
in dem lânde möhte,
wie man daz vür braehte,
des hiez ers wesen vlîzic.
nû was der semernic
versnîwet sô sêre,
unde waer zehenstunt mêre
vrums gewesen daran,
sô möhte dehein man
her über sîn komen,
dô daz der herzog het vernomen,
nieman sô sêre klagte
als er, dô man im sagte,
daz er niht über möhte!
er gedâhte, waz im töhte,
unde hiez an den wîlen
balde hin an îlen
wol zwei tûsent man,
die den wec hin an
solden schûveln unde rûmen,
daz er sich solde sûmen,
daz tete sînem herzen wê.
er verfluochte den snê
harter denn daz viwer
oder dehein gots kreatiwer.
Dviii . die wîle er dâ lac
unde des ungemüetes pflac
gegen dem herzog otten,
nû kômen strîchend boten,
die heten her ze lânt
die kurhern gesant,
die enputen im alle gelîche,
wie lânc man im daz rîche
solde senden nâch;
daz er im liez wesen gâch,
sîn ieglich vriunt im daz enpôt.
sîn êhafte nôt,
diu in von vröuden virret
unde der übervart irret
über den semernic,
mit schînbaerem ougenblic
sâhen daz die boten an
unde wie wol zwelf hundert man
tac unde nacht den wec rûmten.
die wîle si sich dâmit sûmten,
nû was ouch den beiern komen
ir spehe, als ich hân vernomen,
unde seit in diu rehten maere,
daz der herzog kunftic waere.
ouch sach man zuo draven
die boten, die die burcgrâven
unde der von loubenberge sande.
die bat der herzog unde mande,
daz si mit guoter rede
sîne vînde bêde
unde mit guoter geheize
behabten in dem kreize,
dâ man si ligen sach.
des naehsten tags darnâch
der gardian ûz der stat
kom zuo dem bischolf drât
unde zuo dem herzogen alsam;
urloup er ze reden nam.
daz wart im erloubt.
er sprach: < herr, ez sint betoubt
die burgaere von iu gesten
mit sô maneger hant gebresten,
den si dulden von iwerm haz,
daz si sîn vürbaz
niht erlîden mugen.
ez lît in an den zugen,
ob ich iuz gar sagen sol,
daz si sîn niht wol
mugen lenger erlîden,
sît si mit helfe wil vermîden
der von ôstrîch unser hêrre.
der ist uns leider alze verre
mit sîner helfe pfliht.
nû sult ir versprechen niht,
ir gebt in an disen zîten
einen vride ziu ze rîten,
ob man iht mug ervinden,
dâmit man mug gelinden
iwern muot herten>.
unlânc si sich des werten,
si gehiezen den vrid
nâch gewonlichem sit,
daz ouch si vrid heten.
der bruoder wart gebeten
von den vürsten bêden,
swaz die burgaer wolden reden,
sô si her ûz kaemen,
daz si dâ zuo in naemen
die burcgrâven unde den loubenbergaere,
daz ez dester vester waere,
swaz man zuo möhte bringen
zwischen in mit teidingen.
Dix . dâmit der bruoder dannen reit,
den burgaeren er seit
den vrid, den er erworben het.
nû was der burgaere bet,
daz die burcgrâven kaemen
mit in unde daz si zuo in naemen
den loubenbergaere
unde daz man vlîzic waere,
daz ettewaz geredet wurde,
dâ si der arbeit burde
wurden überic mit.
si heten niht lenger bit,
den ez enpholhen wart,
si huoben sich mit der vart
ze den, die vor der stat lâgen.
wîser teidinge pflâgen
die beier alle gelîch,
unde von hiunburc grâf uolrich
der jach bî den triwen sîn,
er taet in solhe helfe schîn
unde solhe vurderung bekant,
wurde gewaltic der lânt
ein vürst, umb den ez alsô laege,
daz er sînes râtes pflaege,
daz si sîn vrum gewunnen.
dâr zuo die versunnen
antwurt gâben:
 <her, wolt ir uns haben
hin vür ze dienaeren,
daz wir denn triulôs waeren,
zwiu waere wir iu danne
oder ieman ze manne?
sît doch wizzenlich ist,
daz uns ze diser vrist
unser hêrre niht gelôsen mac,
sô gebt uns einen tac
durch unser êren vristunge,
ob uns der vürste junge
an dem tage niht erlôst-
des wir doch haben deheinen trôst-
mit dester bezzern êren
möht wir denn an iuch kêren>.
Dx . daz daz durch einen list geschach,
dâ gedâhten die wîsen nâch,
die dem von beiern hôrten zuo.
si sprâchen: < seht, waz man tuo,
her bischolf unde herzog ott,
daz laster, schade unde spot
an iu beiden iht ergê!
niht anders wan der snê,
den man iezunt vurder rûmt,
den von ôstrîch hât gesûmt:
er waer anders sît komen
unde hiete uns benomen
lîp, êr unde guot.
habt ir wîsen muot,
sô gedenkt iu, wie ir sît geladen
her ûz beierischen staden,
ob iu daz behalten sî:
ir sît noch ledic unde vrî,
daz iu der gelubde deheinez
grôzez oder kleinez
inder sî geleist,
unde daran allermeist,
daz man iu dick enpôt,
daz ir iuch deheiner slahte nôt
liezet erwenden
die vart ze volenden,
unde als schier iuch got gesant
her ze stîre in daz lânt,
sô wurden iu undertân
al die stet unde dienstman,
die hie ze stîre sint gesezzen.
des ist nû alles vergezzen,
wand man ir noch lutzel siht.
unde dem diu meiste menige gibt,
daz er der vordrist einer sî,
dem er unde guot wonet bî
unde der alsus kan wandern,
daz man im vor den andern
hie ze, stîre gît den prîs,
er sî mehtic unde wîs,
ûf den dâ gêt unser meine,
daz ist der alt von lîchtensteine:
daz dem ze diser stunt
umb diu gelubde sî unkunt,
diu iu sint getân,
daz prüeve wir daran,
hiet er geselleschaft
an der botschaft
unde an iwerm laden
ûf herzog albrehts schaden,
sît ir kômt in daz lânt,
ir hiet von sîner hant
etlich brief enphangen:
sît des niht ist ergangen,
sô grûset uns darab>.
vil guoten trôst in gap
von hiunburc grâf uolrich
unde von stubenberc her vridrich.
daran wolden sich niht kêren
die beierischen hêrren.
si jâhen zirem herzogen:
 <hêrre, welt ir niht zogen
balde ûz dem lânde,
schaden unde schande
werdet ir gewis.
daz bitten, daz dis
tuont umbe vrid,
dâ wolden si iuch mit
behaben in der gegent,
unz sich ir hêrre gemegent
unde dâher kaeme,
daz er iu lîp unde guot naeme.
sô man die wârheit reden sol,
sô wizze wir vürwâr wol,
daz siz vor vorhten niht tuon,
daz si vride oder suon
durch nôtdurft iht gern,
die dâ pflegent der êrn
ûf der burg unde in der stat>.
nû giengen si ze rât
allen den tac,
manegen end man ez wac.
herzog otten began trîben
der bischolf ûf belîben
unde lobte im ze leste
alle sîne veste
antwurten in sîn gewalt,
die im sint bezalt
in kernden unde ûf der mark.
swie manic gelubde starc
der bischolf den beiern tete,
diu geheiz unde diu bet
die hêrren niht vervie:
die beier niht lenger hie
wolden belîben.
herzog otten trîben
begunden von dan
alle sîne man.
si sprâchen: < hêrre, wizzet daz,
swâ ir belibet vürbaz,
daz kumt iu zungewinnen.
nû aht in iwern sinnen,
ob sich daz dinc alsô schicket,
daz iuch der herzog hie bestricket,
sô sît ir unernert:
ob ir iuch mit strîte wert,
sit daz dinc niht ist gemeine,
sô slahent grôze unde kleine
an uns hinden unde enneben
unde werdet umbegeben
als in der vallen ein mûs;
ob ir nû kaemet ûf ein hûs
unde ouch iemer wurdet pflegen,
sô müest ir iuch bewegen
unser aller, die hie sîn:
die müesten des tôdes pîn
oder vancnus lîden;
wolt ir daz selp vermîden,
daz möht anders niht geschehen,
denn ob daz wurd gesehen,
daz ir alsô kaemet hin,
daz iuch der bischolf lieze in
ûf ein sîne veste,
diu in diuht diu beste:
sô wurdet ir besezzen
von dem vürsten vermezzen;
ûf wen hiet ir danne trôst,
dâmit ir wurdet erlôst?
wurdet ir aber- des got enwelle-
ir unde der bischolf, iur geselle,
in vancnusse brâht
von herzog albrehts maht,
sô triben spât unde vruo
die pfaffen dâr zuo
den bâbest unde sînen rât,
daz von salzpurc bischolf kuonrât
erlediget wurde
von der vancnus burde,
als er den von kolne tete,
dô in gevangen het
der herzoge von brâbant:
als ez diu pfafheit ervant,
diu trahte iemer mêre,
wie von brâbant der hêrre
wurde überpredigt
unde von im erledigt
der selbe guote kappelân.
hêrre, dâ gedenket an>.
der rede machten si sô vil,
daz ich daz wol sprechen wil,
waer er gewesen gelîch
von berne hern dietrich
an sterk unde an manheit,
er müeste haben verzeit.
Dxi . dô der vürst ûz beierlânt
an den sînen bevant,
daz si nieman behaben mohte,
dô tete er, daz im tohte,
mit dem bischolf er ze râte wart
ûz dem lânde der heimvart.
dô im des wart ze muot,
daz was im als guot
als allez, daz er ie gewan.
den herzogen unde sîne man,
den bischolf unde die hêrren
sach man vurder kêren
von brucke âne sûmen
unde daz besez rûmen.
Dxii . der beierherre îlens pflac.
ez geschach an dem maentac,
dô man zehen tac gevastet het.
ez was aller der sînen bet,
daz er ot vüer vür sich
gen heim den rehten strich
durch daz lungou.
vil schiere in gerou,
als ich dô vernam,
daz er ie sô verre kam
ûz sîner lânde kreizen
ûf sô getân geheizen,
als im tete der wildoniaere.
der selbe sîn dienaere
was zuo im komen nie
al die wîl unde er was hie.
die vürsten bêd mit al ir maht
wârn ze liuben über nacht,
des eritags vuorn si mit île
gen wîzenkirchen die vunf mîle
unde heten dâ gemach.
an dem mittichen man si sach
zogen vür judenburc
hinz sant gorgen bî vrounburc
unde wolden dâ die nacht belîben.
nû begunde trîben
den von lândenberge sîn manheit,
daz er den vînden nâch jeit
von knutelvelt her ûf,
ob er indert ze hûf
mit den vînden komen möhte,
darûf stuont allez sîn getrehte.
Dxiii . dô er hinz judenburge kam,
der besten viere er nam,
die wol wâren geriten
unde die er kande in den siten,
daz si lîbes, unde guotes
wâren menliches muotes.
die hiez er mit kerge
den beiern in die herberge
bî der nacht rennen,
slahen, vâhen unde brennen,
swaz man in des möht erzeigen,
dâmit solde man si veigen.
nâch den vieren er dô sande
der besten, die er kande,
wol vunfzic werlicher man,
die alle harnasch heten an,
die kômen hin nâch schiere.
nû heten ouch die viere
alle der beier maht
vil nâhen ûf brâht
unde triben si her wider
den lângen wec her nider
unz ûf den schoc breit,
der dâ hin gegen reit:
dô wart getengelt unde getemert
unde ûf helmen gehemert,
daz daz viwer gleste
ûz manegem helm veste
von starken swertes slegen.
die beier sich legen
begunden ûf die stîraere.
nû wârn die judenburgaere
alle her vür komen
unde wolden haben vernomen,
wie den irn gelunge:
alte unde junge
stuonden an der warte,
wie daz volc gebârte.
die gengden an der wîle
wol über ein halbe mîle
hôrten den sûs unde den dôz
von den huofslegen grôz,
dâ bî si erkanden,
daz si dâher randen.
unde unlânc darnâch
hôrt man unde sach,
daz si vuoren dâher
unde daz in beider was ger
ze vliehen unde ze jagen.
dô wurden erslagen
der burgaer wol siben,
die hie vor beliben,
unde wart al zehant
diu vorder stat verbrant
unde wol zweinzic wurden wunt.
an der selben stunt
giengen si ze pîle
mit einander alle wîle,
unz daz die beier dûhte zît,
si solden sich an die wît
ûz der enge wider haben.
allerêrst si die vluht gâben,
von dan si wâren komen her.
des morgens gienc ez entwer
ze judenburge in der stat:
swer sînen vriunt verloren hât,
der wart dem marschalc sô gehaz,
kûm erwarp man im daz,
daz man im liez solch gebit,
daz er hinz knutelvelde rit.
Dxiv . welhen end die beier wenden,
daz sulle wir volenden.
grôz geuden unde braht
heten si die nacht:
si begunden sagen,
wie vil si heten erslagen
der judenburgaere,
unde waeren iriu maere
halbe wâr gewesen,
ez waer nieman dâ genesen.
die gevangen si mit in triben,
datz dem hove si beliben.
dô sagte man in reht,
daz der herzog albreht
über den semernic waere komen.
dô si daz heten vernomen
vür ein wârez maere,
dô bat der stubenbergaere
bischolf kuonrâten,
daz er im kaem ze staten
mit liuten werlichen,
daz er gewerlichen
ze sînen vesten komen möhte,
unde die er mit im braehte,
daz er im die
liez sô lânge hie
belîben ze hûswer,
unz daz der herzog unde sîn her
gerûmten daz lânt.
daz geschach sâ zehant.
wol zwên unde drîzic man
vuort er mit im dan
von kunden unde von gesten,
daz wâren ouch die besten,
die der bischolf hete dâ.
mit den kêrt er sâ
ze tal bî der muor.
der herzog otte vuor
mit dem bischolf gegen vriesach,
darnâch was im gâch
über den priewalt.
dehein beier im zalt
dise reise ze gewin.
über den obern tûren hin
îlten si vil drât;
dennoch datz rastat
vorhten si sich,
daz in der herzog nâch strich,
daz besorgten ir genuoc,
unz daz si kômen durch daz luoc:
allerêrst wârn si genesen
unde wolden sicher wesen
wie herzog ott der ungemuot
kom hinze lântshuot,
des wil ich gedagen
unde wil iu diu maere sagen,
als ich ir berihtet wart,
wie dem stubenbergaer an der vart
gelunge gegen kaphenberge.
dem marschalc von lândenberge
kom hinze knutelvelde
sîner spehe melde,
daz der stubenbergaere
ûf der widervart waere
unde rit von seckou hin.
 <wol ûf, sô müeze wir an in!>
sprach der verwegen,
al die er het in sîn pflegen,
die rieten anders niht dâr zuo:
 <uns dunket guot, daz man ez tuo>;
des vreute sich der man.
dâmit îlten si dan.
swaz der witzigen was,
dem zalte vor unde las
der von lândenberge,
er wolde hinz dem keisersperge
rîten vor hin:
ob er an in
die gelegenheit vunde,
daz man im gerâten kunde
mit im ze strîten,
sô taet erz âne bîten;
waere aber des niht,
sô möht dehein schedlich geschiht
an in niht ergân,
sit im daz hûs waer undertân.
in dem vürsaz si drabten,
daz si ninder ûf habten,
zetal vür sant beneditten,
unde dô si geritten
den wec eng unde smal
durch die einoed ze tal
gelîche hin enkegen,
dâ krâbat daz dorf ist gelegen,
an den selben zîten
sâhen si die vînde rîten
niden ûz dem dorf.
ahei, wie dô ûf warf
der marschalc die stîraere!
wie êrbaer ir reht waere,
daz ir vordern heten erworben,
die waeren ê erstorben,
ê si an deheinen unstaeten
ieman gegunnet haeten
ze vehten vor vür siu-
 <her marschalc, umbe diu
durft ir uns niht vor sagen,
daz ir uns waenet verzagen>,
sprâchen, die dâ wâren;
 <wir wellen hiut gebâren,
ob got wil, dem gelîche,
daz unser her von ôsterrîche
müeze hôren unde sehen,
welt ir der wârheit von uns jehen,
daz uns hiut unde zaller vrist
unser êr als liep ist,
als si unsern vordern wart ie>.
dô diu red ergie,
des vröut sich der marschalch,
die banier er enphalch
einem helde vruot,
der in dâr zuo dûhte guot;
swie er doch kunde unde weste
vor in allen daz beste,
doch erbôt er in die êre,
daz er wîsung unde lêre
mochte datz in:
 <ot balde daran hin!>
daz was ir aller rât.
si vunden vil drât
durch die muor ein vurt.
dô der von stubenberc spurt,
daz man mit im vehten wolde,
dô tete er ouch, daz er solde,
als ein biderb man,
der getar unde kan
strîtes sich bewegen,
er macht sich hin enkegen.
die houbtman beider schar
heten sich bewegen gar
lîbes unde guotes:
si wârn menliches muotes.
daz liezen si dâ schînen:
ietweder die sînen
ûf manheit erheizte
unde ûf ellen reizte.
dô si beidenthalben gar
heten ir schar
geschict, als si sîn solde
unde als er si haben wolde,
die schutzen man vür schuof.
ir ietweder den ruof
huoben an unde sungen.
swelhem dâ gelunge,
daz wolden an schouwen
man unde vrouwen,
die liefen ûz unde kaphten.
dâ si zeinander staphten,
daz geschach an der stat
ûf dem veld under krâbat
bî der muore nâhen.
si wolden niht gâhen,
unz daz si zeinander kômen.
dô wart ein druc genomen
dâ ze beiden sîten:
si kunden baz strîten,
die dâ wârn bî dem marschalch;
wand alles, daz er in enphalch,
des wart dâ niht vergezzen.
die helde vermezzen
einen druc verenten,
dâmit si zetrenten
die schar unde durchritten
durch unde durch enmitten.
des nam der stubenbergaere schaden.
zuo der muore staden
gienc der strît unde hin wider,
daz velt ûf unde nider
wurden si gestreut,
der marschalc sich vröut,
dô ez den sînen gienc sô eben,
nû kom im einer enneben,
der sich an im râch:
ein swert er im stach
durch daz lenke bein.
dâ von im entlein
diu kraft unde diu maht,
daz man in kûme brâht
ûz dem strît hin dan;
dô saz er ûf den plân.
vil schiere wart er gerochen:
dem stubenbergaere wart erstochen
under im daz ros.
lôsâ, hêrre, lôs,
wie gar degenlich
von stubenberc her vridrich
ze vüezen streit unde vaht!
der sînen einer von im gâht:
vlîziclich er den bat,
daz er im hulfe ab der stat
unde im den meiden lîch,
er sprach: < darumbe wil ich dich,
die wîl ich mac geleben,
mit lîhen unde mit geben
vurdern iemer mêre,
du hâst sîn vrum unde êre,
bringstû mich von hinne>,
 <hêrre, ich entrinne
als gerne als ir .>
er wart genant mir,
der sînen hêrren verzêch,
daz er im niht den meidem lêch
unde in niht vurder rîten liez,
Vokel von buhel er hiez.
daz daz reht vür wigt
unde dicke gesigt
nû unde anderswâ,
daz wart wol schîn dâ:
wand ich het in mîner aht,
die dâ ze velde brâht
Vriderich der stubenbergaere,
daz der wol zwir als maneger waere,
als die dâ brâht ûf den plân
der marschalc herman.
Dxv . dô der stubenbergaer kom ze vuozen,
in den selben muozen
sach er, daz die sînen
zagheit liezen schînen:
si begunden schiehen
unde von dem strîte vliehen.
lûte er an si schrê:
 <wê hiut unde iemer mêre wê!
war welt ir kêren?
hüetet iwer êren
unde vehtet noch ein kurze vrist!
nû seht ir wol, daz iwer ist
vil mêre denn ir sî>.
des trôstes beleip er vrî,
wande sîn baniere
wart darnâch vil schiere
under dâ geslagen.
hin vluhen die zagen.
vil gerne ich nû weste,
waz mir ze tuon waer daz beste:
wirt von mir geseit,
wer dâ begie zagheit,
sô zîht man mich, ich kunne schelten,
unde mac sîn enkelten;
belîbt aber ez verswigen,
sô wird ich gezigen,
des ich doch gar unschuldic bin,
ir beider gewin
stê gelîch in einer gunst.
hete ich ûf tihten kunst,
sô sold ich von dem zagen
sîn missetât sagen
unde von dem vrumen vrumikeit,
sô liebte in diu arbeit.
wand swer gerne wol tuot,
der den prîset, daz ist guot,
in lust der arbeit dester baz;
unde swer im erwirbet daz,
daz man in erkennet,
dâ man die zagen nennet,
daz man den dester wirs hab,
sô tuot er sichs vil lîhte ab.
daz ich si niht nenne,
swie wol ich etlich erkenne,
die man dâ sach vliehen
unde von dem strîte ziehen,
die geniezent anders niht,
wan daz man ir etlichen giht,
si sîn geborn von dem lânde,
dâ der zagheit schande
was widerzaeme ie-
ich meine stîrlânt hie.
Dxvi . nû grîfe wir her wider,
wie dem stubenbergaere sider
gelânc an dem strît.
ez ergie unlânge zît,
dô man die sînen vliehen sach,
daz er gevangen wart darnâch-
daz mohte lîht ergên,
wand man sach in ze vüezen stên
mit zwein gefüegen wunden,
darnâch er in kurzen stunden
unde her niclâ der stadouwaere
unde her ott der mosheimaere
unde ander manic biderb man,
der ich aller niht genennen kan,
sô maneger was ir,
man vuort si alle schier
hin, dâ der marschalc saz.
vor vröuden der vergaz
alles, des im gewar:
dehein wunde im swar,
sô wol was im ze muot.
von lândenberc der vruot,
dô er gesiget het,
dô was al sîn bet,
daz man in braeht ze gemach
unde die man gevangen sach.
daz geschach nâch sîner gir:
hinze knutelvelde schier
wurden si brâht.
dâ was al die nacht
vröud unde trûren gemischt.
die dâ heten erwischt
daz unheil an dem sic,
die wâren trûric,
als der stubenbergaere;
die aber wârn sigbaere,
als der marschalc unde die sîn,
an den was vröude schîn.
alsus gienc diu nacht hin.
des morgens wart der gewin
geteilt under siu.
vürwâr sag ich iu,
ân die dâ wurden gevangen,
sus was der strît ergangen,
daz wan einer dâ starp,
ander nieman verdarp;
der wunden was aber vil.
die gap an dem zil
der marschalc ûz al bereit
ûf guote gewisheit;
huot schuof man dem stubenbergaere.
nû hôret, wâr diu maere
dem herzogen kômen,
ir habt wol vernomen,
daz von ôsterrîch den vürsten,
den man ie in getursten
sach unde vant,
sô lânge het erwant
der ungefüege snê,
daz er niht mocht ê
ze helfe kômen den sînen,
die in vorhticlichen pînen
wâren gesehen.
den was nû wol geschehen
von des herzogen kunft.
des marschalks sigenunft
dem herzogen wart geseit,
dô er ze brucke zuo reit,
unde daz gevangen waere
her vriderich der stubenbergaere.
des wârn die swâben vrô.
dem herzogen si dô
rieten al gemeine,
er solt niht wesen seine
mit dem geriht,
er solde in durch niht
lâzen genesen.
 <wir sullen bezzer wesen>,
sprach der herzog albreht:
 <gnâde sol vür reht
unserhalp wegen.
wir haben gephlegen
einer gewonheit,
ze der uns noch der wille treit,
daz uns nie dehein man
sô übel hât getân,
gewunne wir sîn überhant
unde waere daz er sich erkant,
swenn uns an im sô gelunge,
wir naemen von im bezzerunge.
von stubenberge vriderich
hât von uns offenlich
urloup genomen:
ist im daz ze schaden komen
von den mînen unde von mir,
al des groezer wirt sîn gir,
sô ich im vergib die schulde,
wie er behalte mîn hulde>.
 <inâ>, sprach ein swâb,
 <daz ich ez vernomen hab,
sô waer er des wol wert,
daz ich zehen swert
solde durch in stechen.
woldet ir iuch niht rechen,
swenn ez alsô ist gewant,
daz der wurf ist in iwer hant?>
Albreht der tugenthafte man,
dem güet noch triwe nie zeran,
sprach: < vriunt, hôr mînen sin:
der buoch ich niht gelêret bin
unde hân doch wol vernomen,
daz unser hêrre was komen,
dô er hie in erde gienc,
hinz einem, der in wol enphie
unde im hûsêr tete bekant,
Symon sô was er genant.
unde dô er in sînem hûse saz
mit sînen jungern unde az,
dô begunde zuo im gên
sant marî magdalen;
mit grôzen vorhten tete si daz.
daz si machte naz
mit ir zehern sîne vüeze,
Krist der reine unde der süeze
güetlich vertruoc,
daz si si alsô twuoc
unde truckent mit ir hâr.
dô er ir andâht wart gewar,
daz si mit solhen triwen
ir sund begunden riwen,
dô gap er ir sîn hulde
unde verkôs al ir schulde.
Dxvii . dâr zuo murmelt in gevaere
Symon der glîhsenaere
unde sprach: « waer der ein prophêt,
sô west er wol, waz dise het
sunden begangen,
die er sô schône het enphangen ».
dô unser hêrre daz erkant,
dô sprach er zehant:
 «
Symon, nû hôre mich ».
 «gerne, meister, nû sprich ».
 «ez heten zwên entnomen guot,
als noch vil maneger tuot,
von einem lêhenaere;
man giht, der ein im schuldic waere
vunfzic pfenninge,
mit rehtem gedinge
der ander vunf hundert solde.
unde dô der borgaer niht enwolde
lenger enpern,
dô muosten si in wem:
dô enheten si im niht ze gelten.
ân allez strâfen unde schelten
der borgaer gen in verkôs
die gulte unde verlôs
daz guot, daz si im schuldic wârn.
Symon, nû wil ich ervarn
mit diser vrâg ab dir,
daz du sagest mir,
als ir beider schulde stêt,
welher im mê ze danken het ».
unlânc gedâhte im darnâch
Symon unde sprach:
 «herr, als ich mich versich,
zwâr sô dunket mich,
dem er dâ mêre vergap,
daz im der mê ze danken hab ».
 «vil reht hâst dûz erfunden »,
sprach an den stunden
Krist unser hêrre.
waz dâ rede mêre
zwischen in ergie,
des wil ich geswîgen hie,
wan daz ich dir bescheiden wil
die gelîchnus an ein zil:
hât der stubenbergaer sich
vergezzen wider mich
unde hât mir vil getân,
sô wirt im vil verlân.
lâz ich in der schulde
kômen ze hulde,
mir unde den kinden mîn
muoz er iemer sîn
von aller sîner sinne kraft
holt, getriu unde diensthaft:
swenn er sîn gedenket,
daz er mich gerne het gekrenket
unde wie sêr er hât geworben,
daz ich waere verdorben,
dester mê er in vorhten ist
aller sîner tage vrist.
waz hulf daz, ob ich in nû tôt?
die selben kurzen nôt
hiet er überwunden schier,
wer solde denne mir
dienen an sîner stat?
swaz er guotes von uns hât,
daz müest doch etwer ander haben>.
dô sprâchen sîne swâben:
 <swer iuch ze reden kômen laet,
der hab gewis unde staet,
daz ir ez an allen dingen
kunt wol alsô dar bringen,
daz den liuten allen
iur vürsaz muoz gevallen,
waz sullen wir iu sagen?
wand welt ir imz vertragen,
daz er iu hât getân,
sô mac ein ieglich man
dester vrîlicher wider iuch tuon,
er kumt sîn doch wol ze suon>.
Albreht der vürste rein
sprach: < ir hêrren, nein,
man sol barmherzic wesen
unde etwen lâzen genesen
die liut ûf bezzerunge.
mir waere misselunge,
swer ez reht erkande,
sô mir in mînem lânde
die erbeherren sturben ab:
ob aller der lântherren hab
mit rehte solde wesen mîn,
sô möht ich niht ein gesîn
noch an hêrren vürste wesen.
dâ von lâz wir die genesen,
die von alter unde ir kint
von dem lânde burtic sint>.
Dxviii . swie vil si red enpôrten,
von getriwen worten
mohten si mit deheinen dingen
den herzogen nie bringen,
unz daz der vürste unverzeit
datz brucke in die stat reit.
ob er dâ schône wurd enphangen?
jâ, ez wart gen im gegangen,
als er unde allez sîn her
waeren komen über mer.
die mit getriulichen siten
arbeit heten erliten
gegen den beirischen gesten
in steten unde ûf vesten,
der dâ reht het gebârt,
der stuont unde wart,
daz im der herzog seit danc.
die aber wâren kranc
gewesen unde lusmaere,
als noch tuont die beidenthalbaere,
die îlten ouch dar
unde mit lôser gebâr
wolden si ez heln
unde dem vürsten vor steln.
eyâ, wie manegen er erkande
hie ze stîre in dem lânde,
der in schôn enphie,
dô ez im sô wol ergie,
der sich den beiern het zuo gedrungen,
waer in hie ze stîr gelungen!
leit unde ungemach
dem herzogen geschach,
dô er kuntlich ervant,
daz im die beier ûz dem lânt
wâren alsô entwischt.
dô wart sîn trûren gemischt
mit vröuden unde hôhem muot-
ist daz êre wol tuot,
sô mocht er wol vrô wesen:
im wurden brieve gelesen,
mit den ein bote kom gerant.
den heten aber her gesant
die kurherren alle siben:
daz er sô lânge was beliben,
daz verwizzen si im aber sâ.
nû entwelt niht lenger dâ
herzog albreht der unverzeit.
ê er von brucke ûz reit,
ê danct er guotlichen
armen unde rîchen,
daz im diu êre was beschert,
daz si sich heten ernert.
darumb lobt in der vürste junge
sîne staete vurderunge.
dâmit er urloup von in nam.
unde dô er hinze liuben kam,
dâ wold er deheinen burgaer sehen.
in waere übel geschehen,
ob er der rehten maere
dester balder niht verriht waere:
sô wart im kuntlich gesagt,
wie die von êrste heten verzagt,
die man dar schuof ze huot.
dâ von sîn unmuot
wart senfter unde linde.
hinz knutelveld îlt er swinde,
dâ er den marschalc vant.
den begund er zehant
in schimphe unde in vröuden
an schallen unde geuden;
Dxix . er sprach: < marschalc herman,
ich wil dich rehte wizzen lâzen,
ich waere wol komen ê
durch den ungefüegen snê,
ân daz ich ez darumbe lie,
daz ich wolde wizzen, wie
die dînen unde du
hie ze stîre kundest nû
den vurt vor mir suochen>.
den herzogen vluochen
unde schelten began
der marschalc herman:
ze sô getânem schimph
heten si gelimph
unde ouch zernsthaften dingen.
der herzog hiez im bringen
hinz judenburc die gevangen.
dô daz was ergangen,
vlîziclich er enphalch,
daz man den marschalch
hinz judenburc bringen solde
mit im, dâ er wolde
kôsen zwischen in beiden.
ê man den vürsten sach scheiden
von den knutelveldaeren,
daz si getriu gewesen waeren,
des sagt er in danc
unde lobt in sunder wanc
ergetzung alles ires schaden
mit sînen staeten gnâden,
von stubenberc hern vriderich
unde die gevangen alle gelîch
grôze sorge ruorte,
wand die wîle man si vuorte
hinz judenburc von knutelvelde,
dô kom in zôren diu melde,
daz man dem herzogen riet,
daz er si von dem leben schiet,
diu sorge unde diu vorhte
michel angst an in worhte.
gegen dem herzogen
sach man ze judenburc zogen
arme unde rîch,
si enphiengen in sô lieplich,
daz ez im sô wol tete.
mit dem stubenbergaer wart geret,
wold er niht verderben
unde umb den vürsten erwerben
des lîbes genist,
daz er dann an der vrist
gaebe al die veste,
die man inder weste
in sîner gewalt.
swaz man im vor zalt,
dâ er den trôst mit erwurbe,
daz er niht ersturbe,
daz tete er mit balder île:
er antwurt in kurzer wîle
daz hûs ze guotenberc,
Kaetsch unde kaphenberc.
Dxx . dô daz was getân,
der herzoge sân
mit den hêrren drâte
sîner vart wart ze râte.
daz er niht belîben kunde,
daz sagt er an der stunde,
den die im wârn heimlich.
die wâren alle gelîch
des selben gevertes vrô
unde rieten im alsô,
er sold îlens vür sich pflegen,
unde swaz er under wegen
sînen vînden möht getuon,
die von im heten deheine suon,
des solt sich vlîzen er.
darnâch stuont al sîn ger.
den von stubenberge
sand er gen offenberge,
unz er sich bedaehte, wie
er in hinder im lie.
dô daz was ergangen,
die ander gevangen
Dxxi . der herzog enphalch
von lândenberc dem marschalch,
daz er mit in taet daz beste,
daz er ze tuon weste.
dâmit sach man in dannen kêren.
swaz der lântherren
unde der edelliute warn,
die hiez er alle mit im varn
gegen vriesach.
dâhin was im gâch,
als ich hân vernomen,
unde dô er dar was komen,
dô sluoc man ûf daz velt
manic hutten unde gezelt,
als er dâ lânge wolde ligen,
wâhin in wurd gestigen,
des reit der herzog nemen wâr.
man gebôt dem gesinde gar,
daz nieman vüetern rit
unde daz man sô lânge bit,
wes man wolt beginnen,
der herzog mit sinnen
spehend umbe reit.
nû vant er ein gelegenheit
bî dem spital,
die wîst er zuo dem mâl
den ellenthaften allen.
die begunden an vallen
unde stigen über die mûre.
si nam des untûre
des herzogen knaben:
die niht mohten gehaben
ab der mûr deheine
leiter noch leine,
die vielen sus hin nider.
balde wart sider
ûf geschrôten ein tor.
nû was der viztum hie vor
under den gîrsperc geriten
unde hete dâ gebiten
unde gesehen den herzogen
mit dem her zuo zogen.
mit sibenzic mannen er dâ habt,
die wîl daz her zuo drabt,
die wâren alle wol bereit.
er goumte der gelegenheit,
als er vil wol kunde,
ob er inder die stat vunde,
diu im dâr zuo töhte,
daz er geschaden möhte
den ligenden ûf dem plân.
ûf urliuc der selbe man
grôzer witze wielt.
unde die wîl er dâ hielt,
nû kom gerant ein bot,
der schrê: < sagt an durch got,
waz sinnes ir waltet,
daz ir sô lânc hie haltet:
die vînt sint in der stat!>
nû wolt der viztum drât
rennen âne twâl
gegen dem spital,
als schier der bot daz sprach:
gegen im er dô sach
die vînde îlen unde dringen.
dô wart ein temer unde ein klingen
von swerten unde kolben swaere,
als dâ tûsent mâdaere
scherphent iriu segensîsen.
man sol si bêdenthalben prîsen,
daz verdienten si dô wol;
sô man die wârheit reden sol,
sô ist selten hie geschehen,
daz man hab gesehen
von sô lutzel guoten knehten
ein sô lustsam vehten,
als man dâ mohte schouwen.
dô si heten gehouwen
in der gazzen alle wîle,
die geste mit balder île
begunden zuo rîten.
in den selben zîten
der viztum enphant,
daz dem ors geswant,
dâ er ûf saz.
er kêrt ân underlâz
an den berc mit den sînen.
er hete dâ lâzen schînen,
swaz er mocht getuon hie,
daz des an im nihts ab gienc.
bî der burc ein gazze lac,
diu ist geheizen der sac,
dâ viel daz ors unde was tôt.
kûme wart ûz der nôt
geholfen dem viztum.
sîn kneht biderb unde vrum
ûf sîn pfert in lie sitzen,
darûf reit er mit witzen
ûf die burc snelliclich
unde die andern alle gelîch,
die mit im wâren gewesen.
si waern niemer genesen,
heten si sich iht versûmt.
ûz den hiusern wart gerûmt,
swaz ze rouben guot was;
dô man daz allez ûz gelas,
dô stiez man daz viwer an.
diu stat lîhte verbran:
si was gezimert mit der smiuge,
sît si in dem vordern urliuge
wart verbrant ouch.
die schiltkneht in dem rouch
ires amtes pflâgen.
waz sol ich mêre sagen?
dô diu stat was verbrunnen,
herzog albreht der versunnen,
als in sîn witze lêrte
hinz den herbergen kêrte.
ez was gewesen sô vruo,
daz si griffen dâr zuo,
daz man noch bî guoten zîten
vüetern möhte gerâten.
den tac unde die nacht
den bischolf man ze leide brâht,
sô man beste kunde.
dô ez tagen begunde,
nû vuor der herzog enzît
unz hinze sant vît-
niht vürbaz wold er kêren,
unz er sich mit den hêrren
unde mit den lântliuten verriht.
ez wart alsô versliht,
ê er von dannen vuor,
daz im meniclich swuor
ze vriden iemer mêre
sîn liut, lânt unde sîn êre
unde sîner kind alsam.
den eit er alsô nam,
ob des got gezaeme,
daz er niht wider kaeme,
sô solde man die triwe
and den eit niwe
leisten sînen kinden.
des muoste sich binden
arm unde rîch.
dawider er gemeiniclich
den lântherren gelobte,
ob sîn diu saelde alsô obte,
daz er her wider kaem gesunt,
sô wolt vür die selben stunt
der herzog albreht
dem lând allez sîn reht
gerne behalten,
swaz an den hantvesten alten
stüende geschriben;
swâ daz waer beliben,
des wold er si ergetzen.
güetlichen letzen
mit den hêrren sich began
Albreht der tugenthafte man
gap in ein niwe hantveste,
als si si dûhte aller beste,
die dâr zuo wol kunden.
an dem vürsten si vunden
allez, daz in beheite,
ûf ir triwe er si vreite,
wen si die wîle wolden hân
in dem lânde zhoubtman.
dâr zuo wart erkorn
der helt wolgeborn
von stadeck her hertnît.
der wart an der zît
behûset hinze gretze,
unde der truchsaeze
von emerberc her perhtolt,
daz im der helfen solt
gegen sînen vîanden
sîn leit rechen unde anden,
als verre si ir witze lêrte.
ê von sant vîte kêrte
Albreht, der wan êren gert,
schildes amt unde swert
enphiengen aldâ
von dem herzogen sâ
vunfzic edler kneht.
hin vuor herzog albreht
mit sînen niwen swertdegen.
nû müeze sîn got pflegen
unde vüeg im saeld unde êre,
swelhen end er kêre.
dô daz geschach, daz was vürwâr
achzic unde zwelf hundert jâr
unde dâr zuo mit rehter zal
in dem zwelften jâre über al,
daz krist was geborn.
Albreht der vürste ûzerkorn
kêrte gen der ens den strich
unde het geschaffen hinder sich
ordenlich sîn dinc.
hern heinrich, dem prüeschinc,
der datz heinburc saz,
het er enpholhen daz,
daz er niht verbaere,
daz er den stubenbergaere
datz heinburc behielte
unde sîn alsô wielte,
als man gevangen haben sol.
daz kund der selbe man wol,
wand er het sîn vil getriben.
swaz der gevangen noch beliben
in des marschalks gewalt,
si waeren junc oder alt,
die beschazt er umbe guot.
von lândenberc der vruot,
dô er des lîbes wart bereit,
hie ze stîre er niht lânger beit,
er kêrte hinze ôsterrîch.
swaz im der vürste loblich
ze volenden enphalch,
daz begie der marschalch,
sô er beste kunde,
dâ von zaller stunde.
Dxxii . der houbtman von stadecke
unde von emerberc der kecke
machten dem wildoniaere
daz dinc alsô swaere
mit vorhtsamer drô,
daz er saz alsô,
daz man wol vor im genas,
die wîl der herzog ûzen was,
unde der von pfanberg alsam
des gevertes erkam,
daz der vürst tete hinze swâben.
si woldenz alle dâfür haben,
daz er rômischer künec wurde,
der selben sorgen burde
die grôzen vorhte an in macht,
ez wart von in betraht,
ob diu wal dort an im ergie,
sô waeren si verdorben hie.
ez macht an in diu vorhte,
daz ir deheiner niht enworhte,
daz den liuten waere
schad oder vlustpaere,
wan daz si in widersâzen
unde in ir sinnen mâzen,
wie si irer schulden
möhten kômen ze hulden.
Dxxiii . der edel unde der tugentrîch
von hiunburc grâve uolrich
an vestem muot niht verdarp:
daz hûs ze griven er erwarp
harte listiclich
umb hêrren vriderich,
umb den wîzeneckaere.
der selbe herr êrbaere
daz hûs ze griven inne hât:
an eines burcgrâven stat
er des hûses pflegen solt.
unde dô der bischolf arnolt
von babenberc wart inne,
daz der von hiunburc mit sinne
ze griven was komen,
dô er daz reht het vernomen,
dô was im zorn unde leit:
er swuor bî sîner heit,
daz der selbe wîzeneckaere
hin vür niht mê waere
datze griven sîn burcman:
er het alsô sitzen lâzen
mit hûse den von hiunburc
datze griven ûf der burc,
die wîl daz dinc alsô laege,
daz er des urliuges pflaege.
mit grôzer koste er dâ saz.
von tac ze tage wuohs der haz
gegen im von herzog meinharten;
teglichen si zuo im warten
von den hêrren der kernaere.
er unde der salzpurgaere
bischolf kuonrât
grôze sorg er hât
ûf den vürsten von ôsterrîch.
er sande snelliclich
heimlich boten ûf die vart
zuo dem bischolf gêrhart,
den man von meinze nande,
den bat er unde mande
innerlich unde sêre,
daz er pfeflich êre
mêrte unde niht minnert
unde in des geinnert
ze diser zît mit sînem trôst:
wurd er von im niht erlôst
der sorgen, die sîn goteshûs truoc,
von sînem gevuoc,
sô müest ez verderben,
er begunde an in werben,
daz er zuo dem mâl
irte an der wal
den herzogen von ôsterrîch.
manic kleinât kostlich
wart im heimlichen brâht.
als sîn der salzpurgaer gedâht,
alsô wart ez volendet.
ob er ir vürsaz verwendet
dem von meinze schiere
unde dem von kolne unde von triere-
mit den warp er alsam-
unde ob iht dar ouch kam
der geselleschaft
herzog otten botschaft,
die dâ gehôrent zuo der kür?
dâ hân ich ez wol vür.
ez geschach aber sô tougen,
ob si sîn solden lougen,
daz sis wol heten stat.
von salzpurc bischolf kuonrât
sîn bote trôst,
er wurde wol erlôst
der sorgen, die er truoc.
des wart er vrô genuoc.
die sich heten vor
in dem lând unde ûf dem kôr
geflizzen sînes willen,
gen den er sich niht bevillen
deheiner vurderung lie.
nû hôret doch, wie.
Dxxiv . dô er ze salzpurc bischolf wart,
dô sazt er an der vart
ûf den stuol, dâ er vor saz,
der triwen an im nie vergaz,
von hûs meister heinrîchen.
darnâch kurzlichen
seit man, daz gestorben waere
her kuonrât der hintpergaere,
der dâ was gewesen ê
bischolf datze kiemsê.
waz sold er dô tuon?
hern albreht, sîner swester suon,
der datz padou was ze schuol,
sazt er ûf den selben stuol,
unde wîht ze bischolf in.
nû was aller sîn sin
darûf lânc gestanden,
wie von sînen handen
etlich êr unde vrum
an einem bistum
dem tuombrobst widerfüere,
daz er an im niht verlüere
den dienest, den er im erbôt,
dô der werre unde diu nôt
datz salzpurg umbe gienc.
den macht er nû hie
bischolf ze seckou.
vil selten gerou
tuombrobst heinrîchen daz,
daz er sich vür die andern baz
sînes willen geflizzen het.
die kôrherren sâ zestet
welten gemeiniclichen
ze tuombrobst hern vridrîchen,
der was gewesen vor
techant ûf dem kôr
unde ouch spitalaere;
er ist ein mitterkirchaere
unde was der êren wol wert,
tugenthaft unde wol gelêrt
giht man im, daz er sî
unde aller hôchvart vrî.
daran bestaetig in got.
manic sneller bot
lief über lânt,
der im daz urliuc sant
von salzpurge dem bischolf:
von vriesach viztum ruodolf
wîsung unde rât er iesch,
sô er iemer iht gefriesch
deheine künftige nôt,
die herzog meinhart enpôt
den kernaeren her ab.
dem bischolf guoten trôst gap
der selbe viztum.
gewislich er was vrum
lîbes unde guotes,
dâr zuo menlichs muotes.
daz wart an manegen dingen schîn.
die rede lâze wir nû sîn,
wer hie gewunne oder vlür.
wie die hêrren mit der kür
datz vrankenfurt daz dinc schaffen?
dô sich die leien unde die pfaffen,
die dâ gehôrent zuo der wal,
gesamt heten über al
ze vrankenforte in der stat,
die vürsten sâzen an den rât
Dxxv . in einem munster schoene.
ei daz in got hoene
von meinz bischolf gerharten!
der begunde warten,
wie er daz dinc an vie,
daz sîn will ergie
zden zîten an der wal,
wand im zuo dem mâl
der von kolne an lac
mit grôzer bete, der er pflac
gegen im teglichen.
unde daz ergie sô heimlichen,
daz darumbe nieman weste,
weder kunde noch geste,
der von kolne vruo unde spât
den bischolf von meinze bat,
daz er des rîches waer geholfen
von nazzouwe grâf adolfen,
daz sold er billichen tuon,
wand er was sîner basen suon.
wârumbe aber daz geschach,
daz man den von kolne sach
trîben grâf adolfes vrum?
der von koln unde sîn bistum
wâren zuo den stunden
dem von nazzou gebunden
ergetzung eines grôzen schaden,
des er was von im überladen;
unde wie daz was komen,
swer des vor niht hab vernomen,
wie daz selb ergie,
der sol ez hôren hie.
dô man ruodolfen den bewegen
des rîches sach pflegen
êrlichen, als vor geschriben ist,
in der selben vrist
von lînburc der herzog starp,
der ie nâch hôhem prîse warp.
nû lie der vürste hêre
deheinen erben mêre
wan von geler des grâven wîp,
diu was geborn von sînem lîp.
der selbe sîner tohter man
zôch sich daz lânt an,
des sîn wîp erbe was.
unde dô erz gar an sich gelas
unde sîn alle wîle pflac,
seht, dô diu vrouwe tôt gelac,
von der er des lândes wielt,
daz lânt er dennoch inne hielt
zetlichen stunden,
unz daz sich begunden
datz lînburc die lântherren
gegen einander verwerren
mit kriege unde mit haz.
swaz einer êrn besaz
unde het in sînen pflegen
von des grâven wegen,
des truogen im die andern nît
unde jâhen widerstrît,
sît ir vrouwe waer erstorben
unde ân erben verdorben,
sô waeren si niht mêre
von geler dem grâven hêre
gebunden undertaenikeit.
nû was sô lânc unde sô breit
der kriec under in,
daz etlich kêrten hin
von lutzelburge an den vürsten,
der in menlichen getursten
was gesehen ie.
ein teil der hern dô hie
an den grâven von bergen kêrte,
des prîs sich ouch mêrte
von tagen ze tagen.
ich hân gehôret sagen,
daz dem herzogen von lînburge
der von bergen unde von lutzelburge
die naehsten an der sippe waeren,
dâ von die helde maeren
kriegten mit gelîcher kraft
ze lînburg umb die erbschaft.
dô daz erkande
der herzog von brâbande,
dô jach der vürste bederbe,
er waer des lândes ouch erbe;
unde mohte ouch wol alsô stên,
wan daz dise vürsten zwên
nâhner erbten denn er.
dô ez alsô gienc entwer,
gegen brâbant sach man draven
von bergen den grâven.
der vriunte sich zehant
mit dem herzogen von brâbant,
sô daz er im sleht
gap ûf al diu reht,
diu man im zerbschaft benande
ze lînburge an dem lânde,
unde swuor im wesen helfelich
wider aller meniclich;
sam tete der herzog im herwider.
nû vereinten sich ouch sider
die vürsten edel unde kurc
von geler unde von lutzelburc,
daz si an einander geholfen waeren,
ob si iemen wolt beswaeren
ze lînburg an ir erbschaft,
mit aller der kraft,
die si mohten gehân,
solt daz werden understân.
die wîle daz dâ geschach,
liten grôzen ungemach
von überiger swaere
von kolne die burgaere
von dem bischolf irem hêrren:
der wold in niht verkêren
einen schaden, den si nâmen,
dicke si ze klage kâmen
dem bischolf von koln:
die koufliut müesten doln,
klagtens überlût,
unrehten zol unde mût
von einer des bischolfs veste,
die man dâ nâhen ligent weste,
diu was geheizen wurinc,
dâ von diu schedlich dinc
die burgaer enphiengen.
mit der sach si umbe giengen
der bischolf unde die burgaere,
unz daz ein urliuc swaere
zwischen in wart ûf geslagen.
der bischolf widersagen
den burgaern begunde;
sam teten an der stunde
die burgaer hin wider.
si vuoren hin nider
zuo dem von brâbant
unde verbunden sich zehant
mit im in ein vriuntschaft,
daz er mit sîner kraft
in solde legen zuo
beidiu spât unde vruo.
daz macht er in staete.
waz der von kolne dâr zuo taete?
des lât iuch berihten.
er begund sich ouch verphlihten
mit den vürsten beiden,
die sich heten gescheiden
mit dem von brâbant der vriuntschaft
umbe die erbschaft,
der si jâhen ûf lînburc.
der von geler unde von lutzelburc,
die vürsten zagheit vrî,
unde der von koln, si drî
ganzer vriuntschaft sich vereinten.
die sicherheit si bescheinten
dem grâven von sein;
der wart ouch mit in enein,
daz er bî in wolde wesen:
verderben oder genesen
wold er bî in lîden.
sus wold ouch niht vermîden
mit helf den von brâbant
der grâf von gulch genant.
Dxxvi . von kolne der maere
unde sîne helfaere
wurden des vil drâte
mit einander ze râte,
daz si ein stat naemen,
dâ si zesamme kaemen,
kurzlichen daz geschach,
daz man die hêrren kômen sach
zuo einander ûf ein burc,
diu ist geheizen valkenburc.
al die wîle si dâ lâgen
unde si des gespraeches pflâgen-
die vürsten mehtic unde ziere
die heten vor alle viere
dem von brâbant widerseit
unde ouch den grâven unverzeit,
die sîn helfaere wârn-
dô der von brâbant het ervarn,
daz der von koln unde der von lutzelburge
wâren ûf valkenburge,
wes het er ze bîten?
als verre unde als wîten
gereichte sîn hêrschaft,
al sîn ritterschaft
gâhens besande
der herzog von brâbande.
er îlte gegen mastriel.
diu stat im dâr zuo geviel,
swen sîn her wurd bereit,
daz er über die musel breit
rite ze mastriel
unde denn vür valkenburc viel,
dâ sîn vînt ûf lâgen.
ditz begund ein bote sagen
dem von kolne zehant,
daz der herzog von brâbant
waere komen mit grôzer maht
hinze mastriel bî der nacht
unde vüer über des andern tags.
nû îlten slage slags
die hêrren von valkenburge,
der von koln unde der von lutzelburge
unde der von geler kêrten,
dar si ir sinne lêrten.
Dxxvii . dô der von brâbande
die wârheit erkande,
daz die vürsten lobesam,
den er dâ was gram,
ûf valkenburge wâren niht,
gegen kolne algeriht
kêrt er mit sînem her.
kostlicher zer
der von brâbande pflac.
datz radenkirchen er lac,
unz daz sîn helfaere,
von kolne die burgaere,
zuo im kômen gevarn.
niht lenger wolden si sparn,
ûf des bischolfes schaden
der von brâbant wart geladen
unde sîn helfaer vermezzen;
diu burc ze wurinc wart besezzen
unde beleit en drîn enden.
ez was gar unwende,
allez daz dâr zuo tohte,
dâmit man geschaden mohte
dem selben kastel,
daz wâren si ze machen snel
unde begunden ez dâ nutzen
blidnaer unde schutzen
heten si ot genuoc.
swie vil si meister kluoc
mohten dar bringen,
darnâch sach man si ringen
durch der besezzen ungemach.
die wîle daz dâ geschach,
Dxxviii . nû sûmt sich ouch niht mêre
von kolne der hêre
unde die vürsten balt,
die ich vor hân gezalt.
dô die all ir maht
zeinander heten brâht,
si sûmten sich lenger niht
unde zogten algeriht,
dâ man die vînde weste
ligent vor der veste,
si legten sich ûf den plân
kûm zweier mîle wît her dan.
si sanden ûz ir spehaere,
wie der gelegenheit waere
in der vînt her dort.
nû was von wort ze wort
dem von brâbant
ouch botschaft nû gesant
unde kuntlich geseit
des bischolfes gelegenheit,
daz der mit im wolde strîten.
niht lenger dô bîten
der von brâbande wolde,
er taete, swaz er solde,
ich hân ez vor geseit,
ein wazzer tief unde breit
vlôz zwischen in,
daz ir deheiner her noch hin
zdem andern mocht gerîten,
die zuo den zîten
vor der veste lâgen
unde des besezzes pflâgen.
nû hiez der von brâbant
brucken sâ zehant
über den selben pflûm,
daz si wol mit gerûm
zuo einander riten.
niht lenger wart dâ gebiten,
si schicten sich gar
in drî grôze schar.
der het eine, sô man sagt,
von brâbant der unverzagt;
Dxxix . die ander schar vuorte,
den zagheit nie geruorte
unde des herz ie manheit traf,
von den bergen der grâf;
der dritten schar wolden pflegen,
von der schulden unde wegen
diu burc was besezzen,
die dûhten sich vermezzen,
von kolne der comûn.
daz gespraeche unde rasûn,
daz si dâ mit einander heten,
daz wart sâ ze steten
in ditze her worden kunt.
die begunden an der stunt
sich hin enkegen
rihten unde wegen.
si hetenz alsô in ir aht,
daz der bischolf mit sîner maht
eine schar haben solde.
mit der er bestên wolde
von kolne sîne burgaere;
von lutzelburc der helt maere
zder andern schar wart gelesen,
daz er der houbtman solde wesen
unde solt dâmit bestân
von den bergen den werden man;
dô wart diu dritte schar
dem von geler enpholhen gar.
diu was grôz unde niht kleine,
wand der grâve von seine
solt mit im ze strîte zogen
von brâband an den herzogen.
Dxxx . ditze schicken wart volbrâht
an einer vrîtagennaht,
alsô wart mir bediut.
swes êrbaere liut
beginnen sullen unde pflegen,
die sich strîtes hânt bewegen,
des wart von in niht vergezzen.
swie menlich unde vermezzen
si beidenthalben wâren,
doch begundens vâren,
si waeren rîter oder kneht,
daz si got taeten sîn reht
mit geschefte unde mit bîhte.
er dûht die andern lîhte,
den man dâ niht sach sorgen
ûf den tac morgen,
daran man solde vehten
bereiten unde gerehten
meniclich sich began.
dô diu nacht wold ein ende hân,
an dem samztage vruo
in beiden heren griffen zuo
die pfaffen unde sungen messe.
swaz ie der man wesse,
des in got solt gewern,
des begund er an in gern
unde enphalch sich zuo der vart
dem priester unde dem êwart,
der an gotes stat stuont.
die sô wîslichen tuont,
daz er nâch gotes hulden ringt,
vil selten dem misselingt.
dô man der messe het gephlegen,
ûf machen unde erwegen
diu her sich begunden.
an den selben stunden
manic pusûn erhal,
grôzer dôz unde schal
wart dâ vernomen,
ê si zeinander kômen.
Dxxxi . von kolne der bewegen
vor vehtens wolde pflegen
mit sînen burgaern von koln.
unsanfte mocht er verdoln,
daz in die selben raezen
vor sîner veste ie besaezen,
als si dâ heten getân,
einem ellenthaften man,
der swert unde ors hete gewalt
unde den man aller dinge zalt,
er waer ein rîter vîn unde ziere,
dem enphalch sîn baniere
von kolne der bischolf:
von nazzou grâf adolf
nant man den selben grâven.
staphen unde niht draven
begunde er zwâr
gegen der schar,
mit der er solde strîten.
diu kom ouch an den zîten
gegen im her gedrungen.
avoi, waz dâ erklungen
ûf lîchten helmen diu swert!
swer dâ vehtens gert,
der gewan sîn dâ stat.
sîn wart ouch etlicher sat,
dem sîn der tôt gap ein ende.
wie sichs der bischolf behende
mit den von kolne begie,
daz lâze wir nû ligen hie
unde sagen, wie die ander schar
kômen ze strîte dar.
Dxxxii . dô der von brâbant
bereiter kom ûf den sant,
dô sach er gegen im kêren
den von geler, der nâch êren
wol kunde ringen,
drucken unde dringen
begunden si zesamde.
ir beider schar sich klamde
in einander mit hurt,
dô wart des tôdes vurt
gesuocht unde geriten.
in menlichen siten
sach man si dâ houwen,
waer ez lustsam ze schouwen,
dâ sich solhe degen
des lîbes hânt bewegen
unde mit pîne sô verquellent
unde an einander toeten wellent,
sô solden alle vrouwen
dar gevarn sîn durch schouwen,
wie si in der manheit
solden haben danc geseit,
unde ir arbeit machen buoz
mit ir rôten munde gruoz.
dô was ez gar ûz dem schimph:
in gap herten gelimph
der sweiz unde daz bluot,
daz durch nôt ûz in wuot
unde ûz den wunden ran.
swâ guotem man
mit übermâz wê geschiht,
diu schedlich angesiht
tuot wê guoten wîben.
nû lâ wir daz belîben
unde sagen, wie si gebârn
mit den dritten scharn.
Dxxxiii . dô der von lutzelburge kam
ûf daz velt unde wâr nam:
wer mit im solde strîten,
dô sach er sîn dâ bîten
von den bergen sînen naehsten mâc.
daz was sînes herzen klag:
 <wê hiut unde iemer>, sprach der vruot,
 <sol ich mîn verch unde mîn bluot
ûf den tôt hie bestân!
des sol mich got erlân:
ob ich daz verrêrt,
sô waer ich gunêrt
hin vür iemer mêre .>
vil balde tete er kêre
hin an den brâbant.
nû hielt ûf dem sant
von den bergen der unverzeit:
dem wart dô geseit,
dâr zuo unde erz selbe sach,
daz sîn ôheim versprâch,
der von lutzelburge, an den zîten,
er wolt mit im niht strîten.
daz was ouch wol sîn wille.
er hielt mit sîner schar stille
sô lâng, unz daz geswant
der kraft dem von brâbant,
der sant balt zuo im her
einen boten, daz er
im ze helfe kaeme:
anders er naeme,
swie er sîn helfe vor im burge,
den sic der von lutzelburge.
dô enpôt er im her wider:
waer er sô vruo müeder lider,
daz waer ein grôzez laster,
daz er sich rüerte vaster;
er west wol, wenn er kômen solde
im ze helfe unde wolde.
sus liez er siz tîchen,
unz daz begunde wîchen
der von brâbant durch nôt.
alrêrst im gebôt
sîn triwe unde sîn manheit,
daz er mit hurte zuo reit
unde half von brâbant dem helt.
des wurden gevelt
mit dem tôde schiere
hôher vürsten viere:
von lutzelburge den saeligen
sach man dâ leider tôten ligen,
unde sîner sune zwên-
diu selb râch muost an in ergên,
wande si beliben dâ tôt.
ouch leit dâ die selben nôt
der grâve von sein,
an dem ie ellen schein.
Dxxxiv . die wîle daz hie geschach,
nû het sô gar zungemach
unde ze leide brâht
der von koln mit sîner maht,
mit den er het gestriten,
die het er alsô überriten
unde sô gar entwarht,
daz man daz wol marht,
daz ir beliben zuo dem mâl
wol tûsent tôt ûf dem wal
âne die, die man dâ vie.
dô diu sigenunft ergie,
dô begunden nemen wâr,
die an des bischolfes schar
des tages heten gevohten,
swâ si gewerben mohten
umbe guot gevangen.
daz wart von in begangen-
si hetenz dâfür niht,
daz in vürbaz iht
widerfüer dehein leit.
inner des erstreit
der von brâbant
den sic mit ellenthafter hant.
daz kom von der geruoten stiwer,
die im brâhte der gehiwer
von den bergen der helt.
dô er die vînde het gevelt
unde aller dinge überwunden,
dô kêrt er an den stunden
von kolne an den bischolf,
bî dem der grâve adolf
mit lutzel liuten habte.
dô er gegen im drabte
von brâbant der vürst,
in menlicher geturst
der bischolf unde die sînen wârn:
hin enkegen kômen si gevarn
vil wol dem gelîch,
daz si sich werlich
wolden lâzen schouwen.
dô wart aber sô gehouwen
ân vaelen unde ân wanken,
daz die viwers vanken
ûz den helmen vlugen.
diu ros vor nôt sich bugen,
diu si des tages riten.
ob ez noch wol erliten
die liute mohten hân,
diu ors niht mohten gestân
vor êhafter nôt.
die niht beliben tôt,
die wurden sigelôs.
dô der bischolf verlôs
des siges vrum unde êre,
dô sûmte sich niht mêre
der herzog von brâbant:
er vienc sâ zehant
von kolne den bischolf
unde den grâven adolf
unde swer im niht versmâht ze vâhen.
die ander hiez er alle slahen.
Dxxxv . sus het der strît ein ende
nâch des bischolfs missewende
unde sîner helfaere.
wie vil ietweder waere
der gevangen unde der erslagen,
des hôrte ich dâ niht sagen
dehein gewisse zal.
des nachtes ûf dem wal
sach man die sigebaeren ligen:
die tôten wurden niht verzigen,
die dâ wâren hêrren,
man vuorte si mit êren
iegelichen in daz lânt,
von dann er hêrre was genant,
schône man si dâ bestat,
datz kolne man gerechent hât
siben hundert witiben unde mêre,
die in klagebaerer sêre
des tages zopher giengen,
unde jâmers pîn enphiengen
alliu getriwe herzen,
diu dâ sâhen den smerzen,
den sich umb ir man
die vrouwen legten an.
dô daz was ergangen,
dô teiltens die gevangen:
der herzoge von brâbant
in sîn gewalt nam zehant
von kolne den bischolf
unde den grâven adolf.
der von geler zuo sich las,
von dem dâ gesiget was,
daz was von den bergen der helt.
alle die man zelt
zuo deheinen êren,
die muosten dannen kêren
in der gevangen scharn.
hin sach man varn
heim in sîn lânt
den von brâbant.
Dxxxvi . nû merkt, wie er behielt
die gevangen, der er wielt,
in aller der aht,
als man den bischolf brâht
nâch des siges zît
gevangen ab dem strît,
alsô vuorte man in
in eine kemenâten hin
unde lie in sitzen an einer stat
in aller der sarwât,
die er het an zuo den stunden,
den helm verbunden,
als er noch strîtes gert;
gurthosen, halsperc unde swert,
kursit unde platten
muost er sich dô satten
unde muost dârinne sitzen,
von kreften unde von witzen
waer ein man komen dâ von,
der harnasch waere ungewon
gewesen bî sînen tagen,
ich hôrte alsô sagen,
die wîle man im ezzen gap,
manikel unde helm ab
al die wîle man im bant
unde darnâch sâ zehant
muost er wider sliefen
in den helm tiefen.
daz wert sô lânge stunt,
unz ez dem bâbst wart kunt.
der sande dâhin drât
einen legat,
der in ledigen solde,
von der arbeit, die er dolte.
unde dô der kom ze lânde
zuo dem von brâbande,
von dem bâbest er in gruozte
unde bat in, daz er buozte
dem bischolf sîner swaere.
 <daz ich sô tump waere>,
der von brâbande sprach,
 <daz ich dehein ungemach
deheinem pfaffen taete,
davor hüet ich mich staete.
ein strît niulich ergienc,
daran ich einen vienc
in ritterlicher gestalt:
wart der ze pfaffen ie gezalt,
dem sizt er noch ungelîche>.
den herzogen rîche
mit vlîze dô bat
des bâbstes legat,
daz er in in liez sehen.
er sprach: < daz sol geschehen>.
man vuorte den legat hin
zuo der kemenâten in,
dâ der bischolf saz.
der legat niht vergaz,
er gruozte in lâtîn.
nû het sich diu stimme sîn
in dem helme verkêrt,
daz er tunte unde rêrt
als ûz einem holen steine.
balde unde niht seine
der legat mit sîner hant
den helm im ab bant
unde kom von im niht,
unz daz er in beriht
hinz ende von orte
mit beinzigem worte
aller dinc der maere,
wie im geschehen waere.
Dxxxvii . dô der legat het vernomen,
wie diu sache was zuo komen,
dô legt er dâr zuo
spâte unde ouch vruo
aller sîner sinne kraft,
daz er ein ganze vriuntschaft
zwischen in zuo brâht.
diu geschach in der aht,
daz der von koln verkôs
allez, daz er verlôs
in dem strît unde anderswâ;
er muoste ouch verkiesen dâ
von koln gen den burgaeren
allez daz beswaeren
unde alle die arbeit,
die er von in leit.
der von geler ouch zehant
gegen dem von brâbant
verzêch sich der erbschaft,
ûf lînburc der hêrschaft
unde gen dem von den bergen alsam,
des tohter er ouch sît nam.
daz muost er darumbe tuon,
daz er dâmit kom ze suon
unde ledic wart der vancnusse.
nû liten solhe jâmers gusse
datz lutzelburge rîch unde arm,
ez möhte einen stein erbarm,
kund er erkennen deheine nôt:
ir lieber hêrre was tôt
unde zwên ûz erkorne helt,
die man im ze sünen zelt,
Walrab unde heinrîchen,
seht, ob die niht billichen
des jâmers lânze ruorte?
al die ir vater vuorte
mit im ûz dem lânde
ze rechen sînen ande,
alsô hôrt ich jehen,
der beliben kûm drîzehen:
die wurden ouch gevangen,
an den andern was ergangen
des bittern tôdes rê.
sterclichen tete in wê
des selben jâmers quâl;
in dem lânde über al
was niht wan klagen,
die dâ gevangen lâgen,
waern die gewesen ledic,
der vîntschefte ric
müest iemer haben gewert,
sô vil wurden gerêrt
heizer zeher umbe siu.
umb anders niht wan umbe diu
der von lutzelburc sich zehant
ebente mit dem von brâbant,
daz geschach mit einer hîrât:
der von brâbant ein tohter hât,
die gap er êlichen
von lutzelburc grâf heinrîchen
unde dâr zuo guotes vil.
alsô wart an dem zil
daz dinc allez verriht,
verebent unde versliht
zwischen in allen.
sus was grâf adolf gevallen
in einen grôzen schaden;
des wold in entladen
der von kolne unde ergetzen
unde an die wirde setzen
kuniclicher êren.
dâr zuo begunden kêren
die zwêne bischolf all ir maht,
wie daz wurde volbrâht.
Dxxxviii . nû hôret, wie si des begunden.
ez was vor in kurzen stunden
ein herr an tugenden ûz erlesen
bî dem von bêheim gewesen
unde hete mit im geret
umb die wal, die er het
von rehte an dem rîche,
daz er der dem von ôsterrîche
datz vrankenfurte zuo der stunde
mit den andern vürsten gunde,
des gewunn er vrum unde êre.
von heierlôch der hêre
grâf albreht was der man,
der die rede het getân,
herzog albrehts ôheim.
dô sprach der von bêheim:
 <mîn swager herzog albreht
vindet mich sleht
an alliu diu unde er gert
alsô, ob er wert
sîn vetern, mîner swester suon,
als er billichen sol tuon,
dem gebe sîns vater erbe>.
dô sprach der bederbe
grâf albreht von heierlôch:
 <iwer ôheim ist noch
ein sô junger knabe,
daz er solher habe
vil wol noch enpît,
unz daz sîn wirt zît>.
des antwurt im sâ
von bêheim künec wenzlâ:
 <die wîl sîn niht geschiht,
sô tuon ouch ich des niht>.
der von heierlôch dô sprach:
 <sô riht iuch darnâch!
ez sî iu liep oder leit,
der kuniclichen wirdikeit
der von ôstrîch an diser vrist
sicher unde gewis ist,
er werde, ob got wil, erkorn>.
diu rede was dem künec zorn;
daz liez diser hin gân
unde schiet ân urloup von dan.
Dxxxix . hôret, waz der künec tete.
manic valscher red
wart im geblasen zuo
beide spât unde vruo,
die er alle gerne dolte,
wie er daz undervâren solde,
daz der vürst ûz ôsterrîche
iht kaeme an daz rîche,
ze jungist er ervant,
daz er sînen boten sant,
an dem man sinn unde witze spurte
zuo der kur hinz vrankenfurte
unde hiez dem von meinze sagen
unde klegelichen klagen,
wie sich grâf albreht der vermezzen
gegen im het vergezzen
unde wie er het gejehen,
swaz dâ solde geschehen
zêren dem von ôsterrîch,
daz waere sô endelich
mit den vürsten nû verriht,
daz ers möht erwenden niht.
die vürsten mante er daran,
er waer der hôhist amtman,
den daz rîche het,
daz er einer bet,
der er zîtlichen gert,
von in wurd gewert,
daz si welten nâch ir muot
einen andern helt guot
denn den von ôsterrîche
zêren dem rîche.
swer der möhte gesîn,
den bischolfen allen drîn
wold er geben ân widerstrît
sîn wal zuo der selben zît.
dis bischolf al drî dô
der botschaft wâren vrô
unde nâmen des gelubde in.
daz geschach durch gewin.
Dxl . nû merkt der pfaffen list,
wie grôz der ist.
dô diu zît hin geswant,
ûf die man het besant
die vürsten, daz si kaemen
zfrankenfort unde dâ naemen
dem rîche einen vogt,
nû kômen her gezogt
die von branburc mit île,
der marcgrâf mit dem pfîle
unde marcgrâf ott, die kriegten sêre,
welher haben solt die êre,
daz er der kur wielt,
umb den kriec sich spielt
ir minn unde ir vriuntschaft.
der pfaffen geselleschaft,
die dâ gehôrten zuo der wal,
die jâhen, daz si zuo dem mâl
ietweders kriec solden inne wesen,
si liezen in vor lesen
ir ietweders reht
unde waern in daran sleht.
durch ein karcheit daz ergie:
vil wol westen si hie
von ende hinze orte,
welhen diu kur an gehôrte.
nû dar, her, nû dar!
bischolf gêrhart, nim wâr
unde müe dich vast,
ob du iht gelernet hâst
den triblian datz paris,
daz erzeig nû manegen wîs!
nû waen ich wol, daz er
volge mîner lêr.
dem lângen marcgrâf otten
von den pfaffen wart enpoten,
swie unreht zuo der wîle
der marcgrâf mit dem pfîle
kriegt nâch der kur gewin,
sô müesten si in
mit êrn scheiden dâ von:
er waer ein wîser man,
wol gefriunt, rîch unde edel;
si wolden des krieges wedel
geben ein ende;
sîn veter waer sô behende,
daz im aller dinge
an der wal möht gelinge,
wold er sîn gunst dâr zuo geben;
des sold er ouch niht widerstreben,
sô belib im vürbaz
diu kur ân allen haz.
Dxli . ditz reten si in trugenheit,
wand si mit der schalcheit
dem marcgrâven versunnen
sîn kur an gewunnen.
nû horet, waz der tete.
dô er vernomen het,
daz sîn veter in der wal waere,
daz was im sô swaere
unde sô sêre wider,
daz er aller sîner lider
vor zorne kûm enphant.
er enpôt al zehant
hin wider den kurherren,
ê daz er der êren
dem mit dem pfîle gunde,
er wold ê zuo der stunde
dem von meinze zuo dem mâl
geben sîne wal,
daz si welten nâch ir muot,
swer si diuhte guot,
ân den einen man;
daz wold er gewis hân,
daz er dâmit iht wurd beswârt.
nû dar, bischolf gêrhart,
du hâst der leien wal zwô,
du maht wol wesen vrô,
daz dûz sô guot kanst machen;
nû sich, mit welhen sachen
du betriegest den von sahsen:
bistû ze hôher schuol gewahsen,
daz lâz nû werden schîn
unde erzeig die liste dîn!
entriwen daz geschiht.
er begunde algeriht
mit dem von sahsen reden
zwischen in bêden,
wer im ze künec beheite.
der von sahsen dô vreite
den bischolf, daz er in bescheinte,
wen diu mêrer zal meinte
under den kurhern.
er sprach: < etlich naemen gern
den vürsten edel unde rîch,
den herzogen von brûnswîch>.
daz weste der von meinze wol,
daz er dem was hazzes vol.
dô er der rede gewuoc,
von sahsen der kluoc
sêre erschrac;
er sprach: < daz waer der tac,
den ich niemer überwunde,
ê daz ich gunde
des rîchs dem selben man,
ê wold ich gestân
von mînem rehte zehant.
ir sît sô getriu erkant,
ob ich iu antwurt mîne kür,
daz ir nieman bringet vür
âne den von ôsterrîch;
ê aber dem von brûnswîch
diu êre werd geselt,
sô nemt ê, swen ir welt>.
nû sehet an den pfaffen,
ob erz niht wol hab geschaffen:
er hât der leien kür nû drî.
von meinze der triwen vrî,
listiger pfaff amis,
triugstû den pfalzgrâven wîs,
sô bistû listic genuoc
unde allen pfaffen überkluoc.
Dxlii . nû dar, lâz wir ez walken!
als zwên gewinlich valken
ûf einander warten,
seht, alsô gebârten
von meinz, von koln die bêde,
dô sich huop diu rede
gegen dem pfalzgrâven vruot.
swie sêre er in huot
was gegen in,
doch zugen si in hin.
ir habet wol gehôrt,
wie sich diu vriuntschaft zestôrt
zwischen dem pfalzgrâven kluoc
unde dem, der zbêheim krône truoc,
datz eger umb des rîches guot.
dô künec ruodolf der vruot
niulich was erstorben,
wie zwischen in dâ wart geworben,
daz si hinze eger kômen,
daz habt ir allez vor vernomen,
in der vremde daz noch stuont.
nû hôret, waz die bischolf tuont.
in was daz wol kunt,
ê der pfalzgrâf het gunt
dem künec von bêheim
oder von branburc sim ôheim,
er het ê wunder getân.
ich sag iu, wie siz huoben an.
si giengen als drâte
mit dem pfalzgrâven ze râte,
unde dô er wart gefreit,
wer im ze künec beheit,
dô riet er vesticlich
ûf den von ôsterrîch.
der von meinze dô sprach:
 <dâ hân ich ie getrahtet nâch,
daz der selbe degen
des rîches solde pflegen,
daz uns daran geschaehe wol,
wand er ist gestôzen vol
manheit unde triwen.
nû hât ein kriec niwen
der tiuvel gesant
zwischen im unde dem von bêheimlânt;
umb daz selbe mengen
wil sîn der künec niht verhengen:
dâ râtet nû zuo,
wie man dem dinge tuo,
sît des niht mac ergân.
die vürsten stênt daran,
ob ez iu ein gevalle,
sô welent si alle
von bêheim den jungen:
dâ sî dem rîch an gelungen
unde der kurhern geselleschaft,
wand er hât guotes solhe kraft,
ob daz rîch dehein nôt an gât,
daz er die ze verlegen hât.
doch sult ir des sîn gewis,
ez werd jener oder dis
erwelt ze hêrren dem rîch,
er muoz sô vrumiclich
mit iu werden verriht,
daz ir sîn gert anders niht>.
dô sprach der pfalzgrâf vom rîn:
 <möhte ich gewis sîn,
daz ich erlâzen wurde
mîner sorgen burde,
von bêheim des listigen,
mîn wal müest an iu eine ligen,
hiete ich von iu den trôst,
daz ich sîn eines ward erlôst,
von meinze bischolf gêrhart,
swie im sîn nie ze muote wart,
daz er den von bêheim wolde weln>.
doch begund er her vür zeln
des rîches vrum sô vil,
daz ez het dehein zil.
zdem pfalzgrâven er sprach:
 <wie möht groezer gemach
widervarn iwerm lîp?
von bêheim des kuniges wîp
unde mîn vrouw iur wirtinne
lâzent dehein unminne
zwischen iu ergân,
wand si von einem man
bêde sint geborn.
wirt er ze künec erkorn,
des gewint ir vrum unde êre>.
 <nû ret darûf niht mêre>,
sprach herzog ludwic der wîs;
 <ich bin alsô worden grîs,
daz ich an vürsten nie bevant,
den ich ie erkant,
sô vil unwârheit,
untriu unde wankelheit,
als aller sîner tage vrist
der von bêheim gezigen ist.
dâ von lât in underwegen.
wolt ir getriwer site pflegen
gegen mir, als ich
mich gegen iu versich,
her von meinz, sô wil ich iu
volgen mit der wal umb diu,
daz ir vurdert zuo dem rîche
mînen swager von ôsterrîche>.
dô sprach der bischolf an der zît:
 <nû wie, ob ez alsô lît,
daz des niht mac ergên,
sô lât in mîner hant stên
iwer kur, sô daz ir
einvalticlich getrûwet mir,
daz ich schaffe iwern vrum.
daz habt ûf mînem bistum
unde ûf den triwen, die ich hân>.
alsô brâht er in daran,
daz er im datze vrankenfurte
sîne kur antwurte
alsô, daz er im gehiez,
daz er des bêheims in erliez.
vil wol er im daz staete lie,
wand ez wart sîn wille nie.
Dxliii . sô wê dir, bischolf gêrhart,
daz in dich ie gestôzen wart
sô manic trugelicher sin,
dâmit du ziuhest hin
in dînem effebêr
die vürsten hôch unde hêr,
die dâr zuo sint ûz erlesen,
daz si sullen verwesen
daz rîch, als ez ist hêrren bar,
die hâstû alle viere gar
mit dînem netze überzogen
unde mit listen betrogen.
sît daz denne ist ergangen,
daz du die viere hâst gevangen,
sô sich, wie du dem vunften tuost.
bischolf kergel, dâ muost
du groezer arbeit zuo legen,
wande hie ist gewegen
herte wider herte,
wand sich dîn harter werte,
der bischolf von trier,
denn die leienfursten vier:
swie wîse aber hie bî
der bischolf von triere sî,
sô getrûw ich dem von meinze wol,
er sî der loiken sô vol,
dâ man die luge mit erziuget
unde die liute betriuget,
si sîn vor im unernert,
swem daz ist beschert,
daz er mit im iht beginnet,
die werdent alle übersinnet.
ich hân iu vor gesagt,
wie der von triere klagt
künec ruodolfen dem hôchgeborn
ûf einen grâven ûz erkorn,
der pflac grôzer sterke
an dem welhischen gemerke.
als lânge er umb in kleit,
unz daz in der künec überreit
unde im grôzen schaden tete
umb daz, daz er getân het
dem bischolf von triere.
nû was von geler der ziere
des selben grâven mâc,
der dâ an dem schaden lac.
umb ander sach unde umbe daz
truoc der von geler grôzen haz
dem bischolf unde er im hinwider.
unde dô sich daz gefuogte sider,
daz man den künec welen solde,
der von triere der wolde
stên vesticlich
an dem von ôsterrîch
oder an dem von brâbant,
dô sagt im zehant
der von meinze, daz er het
von bêheim des kuniges bet
enphangen unde sîn wal,
daz er zuo dem mâl
den von geler solde kiesen:
die êre wold er niht verliesen
noch ûz der hant geben.
des begund im widerstreben
der von trier mit sîner kür.
dô zôch der von meinze vür,
der kür der waeren siben,
daz der vunf beliben
in sîn eines hant.
nieman tete er bekant,
daz der von kolne zuo der stunde
sîner kur im ouch gunde,
doch beleip ez verholn
unde den vürsten vor verstoln.
der von triere dô jach
zuo dem von meinze unde sprach:
 <daz ich die êre, die ich hân
iemen mache undertân
oder ûz mîner hant geb,
des ergêt niht, die wîl ich leb.
swer darüber werden wil
künec, der gewinnet vil
krieges von mir>,
sprach der von trier,
 <unde von dem von koln alsam>.
 <sît ir einem künec gram,
der ein biderb man ist,
des mugt ir zaller vrist
mê enkelten denne geniezen.
daz wirz durch iuch zwêne liezen,
des rîches vrum, underwegen
unde die êre, der wir pflegen,
sô waeret ir gewaltic genuoc>,
sprach von meinze der kluoc.
Dxliv . der von triere sprach:
 <alsô liez entweren mich
mîner kur, die ich hân,
als die leienfursten hânt getân,
ê wold ich der wal dingen
unde an den bâbest bringen>.
dô sprach von megenze der grîs:
 <ist er biderb unde wîs,
den ich muot hân ze kiesen,
sô mugt ir als schier verliesen
an dem gedinge als er.
her von triere, sagt an, wer
gedenket des ie,
daz daz ergie,
daz der kurherren zwên
gegen den vürsten solden stên
mit solhem krieg, als ir hie tuot?
naemet ir iu guoten muot,
dâ schüeft ir vil mêre mit,
denne mit solhem sit,
des ir hie pflegt:
swie ir in erwegt
unde selbander mugt verkêrn
ab kuniclichen êrn
den vürsten hôchgeborn,
den ich ze künec hân erkorn,
sô ist iwer gewalt
groezer unde manicvalt
denn der andern vürsten unde mîn.
der von geler muoz künec sîn,
ez sî iu liep oder leit>.
dâmit der von meinze reit
zder herberge drât.
der von koln dô bat
den von triere an der stunde,
daz er im gunde
zwischen in bêden
ûf ein einung reden ...
 <unde lât iuch daran:
der von meinze ist ein man
sô vester unde sô grimmer,
ob er enkulte iemer,
dâr zuo ich unde ir
unde iwer bistum ze trier,
darumb laet er sich niht bevillen,
er volfüere sînen willen,
dâ von sol manz understên,
ê ich mînthalben lâz zuo gên>,
der von kolne sprach,
 <daz ich dehein ungemach
von dem von geler nim,
triun, sô gib ich im
mîne kur ê,
sô hât er dester mê:
ich weiz daz sicherlich,
daz er dem von ôsterrîch
des rîches ist in guotem willen,
swie er ez helen unde stillen
muoz vor den andern kurhern,
sô gan er der êrn
nieman vür in.
ich wil dâhin
unde im geben mîne kür,
ê er offent unde bringt vür
den von geler unde berüefet .>
 <swie ir ez alsô schüefet>,
sprach der von trier,
 <daz man vergewisset mir,
daz der von geler wurd niht genomen,
sô liez ich mich überkomen,
daz ich im mîn kur gaebe,
sô daz er het urlaebe
ze nemen unde ze bescheinen,
swen er wolde, wan den einen>
swaz im der von kolne seit,
daz was allez in gelîhsenheit,
wand ir wille stuont gelîche
ze wandeln mit dem rîche,
doch hulen si ez sêre.
ê der von koln tete kêre
von dem von trier hin dan,
dô muost er gewis hân,
swaz er dâmit taete,
daz er im daz het staete.
Dxlv . der von kolne kêrt zehant,
dâ er den von meinze vant,
unde sagt im, wie er het
den von triere überret,
daz die kür alle siben
an dem von meinze beliben:
 <seht nur, wie ir dem tuot!
ûz iwerm zornigen muot
habt ir ze künec benant
von geler den wîgant!>
der von meinz sprach sân:
 <swaz ich daran hân getân,
daz kan ich widertuon wol,
sô daz nû sîn sol>.
des was der helt vrumic
rômischer künec
gewesen einen ganzen tac.
unde dô daz dinc alsô gelac,
daz der von meinze het verklamt
an sich die kür allesamt,
dô gap er vür offenlich,
er vüegte niht dem rîch
niur an einen sachen:
er möht niht vriunt gemachen
dem rîch unde im mit hîrât,
wand er niht solher kinde hât,
dâmit er gehîrâten möhte,
dâ von er niht ze kunige töhte.
alsô von meinz der kluoc
die sach al widersluoc,
die er vor het getriben.
dô si vereint beliben
die bischolfe alle drî,
doch was der von geler vrî,
daz von meinz dem glîhsenaere
der red ie ernst gewesen waere.
den sin, dâ erz ûf tete,
dô er den volendet het,
sô daz er het zuo dem mâl
in sîner hant die siben wal
unde der siben vürsten gunst,
ein meister, der grôze kunst
ze schrîben het unde ze tihten,
der muost die brief verrihten
unde muoste zuo den sachen
dem von meinze machen
eine hantvest niwe
über der hêrren triwe.
dâmit was aber hin der tac.
des nachtes man pflac
die hantvest ze schrîben,
ouch lie niht belîben
der von meinze underwegen,
er begunde pflegen
witze unde sorgen.
er schuof, daz im verborgen
heimlich kômen drât
bereit liut in die stat
mêre denn zwei hundert man.
der burgaer er ouch gewan
heimlich an sînen teil vil,
die des selben tages zil
warten ûf in.
dô diu nacht was hin
unde der ander tac erschein,
des die vürsten enein
wâren worden under in,
darumbe giengens aber hin
in daz munster wît.
dâ si die vordern zît
wâren inne gewesen,
dô wart diu hantvest gelesen,
diu dâ gelobet wart
dem bischolf gêrhart.
Dxlvi . die vürsten im die gâben,
als er si wolde haben,
dô daz was getân
unde daz man solde gân
unde einen künec bediuten
offenlich vor den liuten,
dô het von meinz der bischolf
dem grâven adolf
gegeben in die hant
sîn geistlich gewant,
daz er an solt legen,
swenn er wolde pflegen
der bediutunge
der vürsten meinunge,
diu dâ sold ergên.
er hiez in stille stên
bî einem vensterlîn,
swenn er bedorfte sîn,
daz er dâ waer bereit,
als ich vor hân geseit,
dô ez allez verriht wart
unde daz der bischolf gêrhart
solt benennen offenlich
einen hêrren dem rîch,
dô sach man in gên,
dâ er den ôheim weste stên.
er sprach: < hab in dîner huot,
sô man die tür ûf tuot,
sô solt du an den wîlen
her in zuo mir îlen
unde lâ des mit deheinen dingen
dich niht underdringen,
hab ze warte daz gewant,
daz ich dir gap in die hant>.
dâmit der bischolf gienc her wider.
die vürsten sprâchen sider
zuo dem selben pfaffen:
 <wir suln sîn ende schaffen>.
Dxlvii . der bischolf sprach: < daz sî getân!
heizet her in gân,
die iu dâr zuo gevallen>.
den hôhsten hêrren allen,
die dâ sâzen vor der tür,
den seite man her vür,
daz si giengen hin in.
mit den kom gedrungen hin
der von nazzou genant,
dâ er den von meinze vant.
dem reicht er den sac,
dâ daz kleinât inne lac.
unde dô er was bereit,
den hern er allen seit,
die hin in wâren komen,
die rede, die ir habt vernomen,
die hantveste ouch man las,
diu im darüber geben was
von den kurherren allen,
swer im dâr zuo waer gevallen,
daz er den ze künec gaebe
mit ir aller urlaebe.
dô daz allez geoffent wart,
ûf stuont der bischolf gêrhart
an triwen der kranc.
sîn vorgewerbe lânc
seit er darûf allermeist,
wie er den heiligen geist
het gebeten in der messe,
swen er nutze wesse
zuo des rîches krône,
daz er ûz sînem trône
im die gnâde sande,
daz er den erkande,
daz er im vüegt die êre.
ouch ret er dâ mêre
wider die hêrren, die dâ swigen.
er sprach: < wir sîn gezigen,
die dâ der kur pflegen,
daz wir unsern vlîz legen,
wie wir ze disem mâl
alsô werben mit der wal,
daz uns werden grôziu guot:
daz man uns unrehte tuot
unde daz wir des unschuldic sîn,
daz muoz hiute werden schîn>.
der bischolf von meinze seit:
 <in dem namen der drîvaltikeit
gib ich ein künec unde benenne,
den ich wol erkenne
einen man sô êrbaeren,
daz dem rîch von allen swaeren
mit im wirt geholfen:
von nazzou grâf adolfen,
der hie stêt enkegen>.
dâmit begund er erwegen
hinz got ein lop, daz sprîchet sus:
te deum laudamus,
daz sungen die pfaffen nâch.
den leien was aber gâch
ûz der kirchen zîlen.
an den selben wîlen
vil groijaere randen,
die grâf adolfen nanden,
daz er künec worden waere.
daz was den hêrren swaere
unde dûht si unmuglich.
bî den vürsten rîch,
die zuo der zît dâ lâgen
unde kreftiger lânde pflâgen,
der ruofaer wurden wol drî
umb ir unnutze krî
sô übel gehandelt,
daz mans vür tôt wandelt.
wie nû volbrâht der bischolf,
daz der grâve adolf
rômischez rîch besaz,
unde wie im vuogte daz
von meinze bischolf gêrhart,
daz mit im verriht wart
der pfalzgrâf von dem rîn
unde die gesellen sîn,
der künec ûz bêheimlânt
unde der von sahsen genant,
der von branburc der vierde ist-
des wil ich an diser vrist
an dem buoche gedagen
unde wil iu die slihte sagen,
wie herzog albreht gefuor.
des man im vor dicke swuor,
dô im daz was gelogen
unde er alsô was betrogen
mit einem swaern gevert,
allez, daz er verzert,
daz het in ringe gewegen,
hiet man in lâzen pflegen
an sînen vînden râch
umb daz, daz im geschach
von der beier vürsten,
daz der in den getursten
ie ersehen wart,
daz er dehein solhe vart
getorste in sîn lânt gerîten.
des waer er zuo den zîten
gebezzert unde underzogen,
heten si in niht betrogen
mit ir botschaft manicvalt.
von ôsterrîch der degen balt
liez sich ez doch ringe wegen:
het er grôzer kost gephlegen,
daz was im niht seltsaeme-
swer noch vier vürsten naeme,
der iegelicher hiete mê,
dennoch sô getorste er
groezer koste getragen,
sô man die wârheit sol sagen,
denne si alle vier.
swer daz niht wil gelouben mir,
dem trûw ich ez bewaeren wol.
Albreht der tugende vol,
nû hôret, waz er tete.
die wîl er geurliugt het
mit bischolf ruodolfen,
dem wâren geholfen
von zurich die burgaere.
die het der salzpurgaere
mit sînen vriunden daran brâht,
daz si mit aller der maht,
die si mohten gehaben,
den herzogen in swâben
mit urliuge griffen an.
daz wart alsô widertân,
daz ez si gerou sider,
ouch wart dâ gemachet nider
unde verderbet an dem guot
ein grâve hôchgemuot,
der was genant von nellenburge,
den ouch der von salzpurge
in daz urliuc het gezogen
gegen dem herzogen
von stîre unde von ôsterrîch,
daz er im vesticlich
in swâben zuo legt,
al die der bischolf het erwegt
ûf des herzogen schaden,
die wurden sît überladen
mit schaden unde mit ungemach.
nû hôret, wie daz geschach.
Dxlviii . von ôsterrîch der hêre
hât grôz guot unde êre,
daz in swâben ist gelegen,
des het er heizen pflegen
grâf hougen von werdenberc.
sînes herzen geberc
was dem selben man kunt,
dâ von er sich zaller stunt
sînes willen vleiz.
mit gâbe unde mit guoter geheiz
brâht er ûf einen plân
manegen wol bereiten man,
manhaften unde strîtpaeren,
gegen den zurchaeren,
mit den er an der zît
streit einen strît
unde gesigte in des an.
swer grâf hougen niht entran,
der wart dâ gevangen.
der strît was ergangen
grâf hougen ze gnâden
unde den von zurch ze schaden,
wand der was sô vil erslagen,
daz si ez noch müezen klagen,
sô grôz was der tôten hûf.
unde dô der herzog kam hin ûf,
swaz grâf houc gîseln het,
die antwurt er sâ zestet
sînem hern von ôsterrîch.
der vürste lobelich
die gevangen all in nam
unde die gîseln alsam,
die die heten gesezt,
die dâ wârn gelezt
unde von wunden wâren kranc.
mit den der vürst betwanc
die gemeine der zurchaere
maneger ebenunge swaere,
die si muosten tuon,
daz si von im gewunnen suon.
die muosten si zuo bringen
mit solhen teidingen,
der den vürsten gezaeme
unde die er von in gerne naeme.
unde dô daz allez wart verriht
nâch sînem willen unde versliht,
als den herzogen gelust,
an deheiner verlust
er noch die sînen beliben.
daz urliuc, daz si dâ triben
bischolf ruodolfen ze vrum,
werdent si sîn von dem bistum
ergetzet, daz ist ir gewin.
herzog albreht kêrt dâhin,
dô er het verrihtet daz,
dem von nellenburg er besaz
die selben burc unde die stat,
die man iu vor genant hât.
allez, daz er weste
daz geschaden mocht der veste,
des hiez er beginnen,
mit meisterlichen sinnen,
mit kluocheit unde mit witzen
hiez er an sitzen
unde den stein undervarn,
darûf die mûre wârn
kostlich erbûwen.
nieman wolt halt getrûwen,
daz iht dâr zuo gehôrte,
dâ man die turn mit stôrte,
des wolden si sicher sîn.
von ôsterrîch der hêrre mîn
tete der stat als der veste
allez, daz er weste
daz den innern waere
ungemach unde schadbaere.
des liez er sich niht belângen,
blîden, tumeraer unde mengen,
rutten, katzen, igel swaere,
ebenhôch unde pfeteraere,
daz wart allez dâ
ûf gerihtet sâ
unde genutzet vor der stat.
dô der grâf ersehen hât,
daz der herzog was sô strenge
unde daz sich zôch in die lenge
sîn verlust unde sîn verderben,
dô begund er werben
an den von ôsterrîch
mit sînen vriunden vlîziclich,
daz sich der herzog liez gezemen
sîne rede ze vernemen-
daz sold in vride geschehen-
sô wold er besehen,
ob er möht komen ze hulden
nâch sô getânen schulden,
der er sich weste schuldigen.
des beleip er unverzigen,
der herzog sande im geleit.
als ich vor hân geseit,
in der burc ein turn lac,
der al des hûses güete pflac.
der was nû underwarht gar,
sô daz man het gesetzet dar
manegen bolz grôz,
pfîlaer genôz,
von eichînem holze.
die selben siul unde bolze
habten den turn ûf,
daz er niht gienc ze hûf.
des andern gemiures gar
was diu burc nû bar.
nû wart ouch an der stunt
daz geruste an gezunt,
alsô daz ez gar verbran,
ê sich der vrid huop an,
swaz die mûr ûf habt.
dô kom her gedrabt
zuo dem herzogen schiere
von nellenburc der ziere,
herbergen er sich bat.
daz tete der herzog in die stat,
diu dâ was sîn eigen.
dâmit wold er erzeigen
von ôsterrîch der vürst
hôchvart unde geturst:
ob die burgaer zuo der stunde
der von nellenburge vunde
in deheiner zageheit,
alliu diu gelegenheit,
die ir herr ervinden möhte,
diu in dâr zuo töhte,
daz si dâ von gewunnen trôst,
daz er si erlôst
von solhem pîn unde quâle,
den si liten zuo dem mâle
von des herzogen haz-
hie mit erzeigt er daz,
daz im daz waer unmaere,
sô gar gewis er waere,
daz er die stat gewunne.
mit dem vürsten versunnen
der teiding er began.
der grâf, dô er sich versan
des herzogen ernest,
dô sach er aller gernest,
daz man in ze hulden braehte.
mit swiu sich daz gefüegen möhte,
des wold er volgen gern,
unde swes niht wold enpern
Albreht der ellens rîche,
der vürst ûz ôsterrîche,
daz wold er allez gerne tuon,
daz er von im gewunne suon,
sô sêre man in widersaz.
nû hete sich gefuoget daz
des andern tages vruo,
dô si der teidinc griffen zuo,
daz der turn gienc ze hûf.
dâ wâren sehs man ûf;
der liten vunfe solhe nôt,
daz si dâ von lâgen tôt,
der sehste genas.
des turnes hofstat was
smal unde ein halp sô hôch,
daz ez die mâze vlôch,
ouch was daz gemiwer
von guotes kalkes stiwer
sô vaste verwallen,
dô er begunde vallen
den hôhen berc her ab,
daz er sich ganzer über gap,
als der in zaller bet
her umb gesturzet het.
dâ von wart sô grôz
daz krachen unde der dôz,
daz ez erhal unde erwac
als ein kreftiger donerslac,
dô der turn viel her nider.
sô ich vür unde wider
gedenke unde betraht,
swaz daz hab gemacht,
daz der man was genesen,
der in dem turne was gewesen,
sô kan ich die geschiht
anders ervinden niht,
wan daz in got behüeten wolde
unde daz er lenger leben solde:
niht anders mocht ez hân getân.
balde kom der man
geloufen in die stat,
als ob er nie nihts hât
arges gesehen.
waz dâ was geschehen,
daz sagt er besunder.
durch ervarn daz wunder
manic man dar reit.
dô man dem grâven seit,
daz er daz hûs het verlorn,
daz was im leit unde zorn.
doch muost erz verkiesen.
er vorhte mê verliesen,
darumb er an den wîlen
begunde vaste îlen
der suon unde der ebnunge;
in dûhte, im gelunge,
ob im belib diu stat,
sît er daz hûs verloren hât.
Dxlix . der herzoge wart erbeten-
die hôhen hêrren daz teten-
daz er solich ebnung naeme,
der in selben gezaeme
unde der in wol geluste,
nâch schaden unde nâch vluste,
diu dem grâven widerfuor,
darnâch er swuor
ze leisten sunder spot
des herzogen gebot.
sus wart der red ein end gegeben.
der herzog begunde streben
ernstlich darnâch,
dô er sich gerach
datz swâben an manegem man,
der übel an im het getân
offenlich unde tougen,
wie er gedankt grâf hougen
unde andern sînen dienaeren,
die gegen den zurichaeren
sînen vrum geworben heten.
swes er von den wart gebeten,
daran begienc er iren willen:
er lie sich niht bevillen,
er riht ûz alle die,
die dort oder hie
des mohten gejehen,
si waern vlustpaer ersehen
von sînes dienstes wegen,
gen den sach man in pflegen
sô genaediger sit,
daz im ir danken wonte mit.
dô er allez daz verslihte
unde ordenlich verrihte
ze minne unde ze suon,
daz er in swâben het ze tuon
unde swâ sîn hêrscheft wârn-
dâ sach man in hin varn:
ez waeren burge oder lânt,
von reht er sich des underwant
nâch sînes vater ende-
dô wolt der vürst behende
hân gevâren snelliclich
her nider gegen ôsterrîch.
dô wart ez im widerrâten.
die kurherren daz tâten:
die sungen im ze hulde
unde entsagten sich der schulde,
diu an im was geschehen,
man hôrt die leienfürsten jehen,
swaz dâ waere getân,
dâ waere nieman schuldic an
denn von meinze der bischolf.
der selbe ungetriwe wolf
hiez dem herzogen sagen,
er solde im vertragen,
daz ze diser stunde
sîn wille niht ergên kunde:
dâ het in niht gescheiden von,
wan daz er waere in dem ban
des bâbstes unde der zwelifpoten,
daz het sîn bischolf dar enpoten,
in des erzpistum er saeze.
 <ungern ich mich vergaeze>,
sprach der herzog albreht,
 <sô daz ich nieman vêht
umb des rîches krône.
swer die wil tragen schône,
daz er got dâmit behag
unde hie der werlde prîs bejag,
dâ gehôrt niht slâfes zuo.
swaz got mit dem rîche tuo,
datz sînen gnâden daz stê.
swer mich hât gezigen ê,
daz ich in offen bannen sî,
der ist unwârheit niht vrî.
ob der rede alsô ist,
die uns zaller vrist
die pfaffen vor sagen,
wir suln den gelouben tragen,
daz dem bâbest sî gezalt
der hôhiste gewalt,
den diu pfafheit
hie in erd an gotes stat treit,
an den hân gedingen ich
alles des, des mich
mîn erzpischolf zîht.
swie daz nû gedîht
ze rôme vor der pfafheit,
daran ich undertaenikeit
dem bâbste wil erzeigen:
liez aber ich mich veigen
mit urliug einen pfaffen hie,
swenne daz ergie,
des müest iemer haben scham
mîn vurstelicher nam.
ditz rede ich darumbe niht>,
sprach der herzog algeriht
zuo dem, den man sach pflegen
von des von meinze wegen
gegen im der botschaft,
 <daz ich sî gedanchaft
ûf dehein übel gegen in,
wande solher gâbe gewin
datz got ze vordrist lît:
swem er die gît,
der sol uns allen behagen>.
 <si hiezen iu mêre sagen>,
sprâchen die boten dô:
 <ir sult ez ahten alsô,
sô der künec von ache vert
unde im diu wihe wirt beschert,
daz ir hinz oppenheime gâht
unde daz ir dâ enphâht
von des rîches hant
alliu diu lânt,
der man iuch hôret jehen
von dem rîch ze lêhen.
ouch wellen die kurherren schaffen,
beide leien unde pfaffen,
iwern vrum vlîziclich,
ob zwischen iu unde dem rîch
dehein kriec möht ergên,
den wellents understên
unde legen nâch iwerm muot.
ob iwer vater dehein guot
bî dem rîche hât erworben
unde alsô ist gestorben,
daz erz sînen erben niht
als genzlich hât verriht,
als er solde hân
vor den vürsten getân>,
swâ si daran westen
deheinen gebresten,
den wolden si im machen sleht,
dô sprach herzog albreht:
 <ich wil mich gern enthaben
in elsâzen unde in swâben,
unz daz der künec her ûf kumt;
swaz mir danne vrumt,
des volg ich danne gern
der gemeine der kurhern>.
Dl . sus wart den boten geantwurt.
die wîle datze vrankenfurt
die kurherren lâgen
unde ires amtes pflâgen,
die wîl von ôsterrîch der degen,
herzog albreht, was gelegen
datz vintsheim mit grôzer koste,
sîn herze in êren glôste
alsam ein glimmund îsen.
man sol in iemer prîsen,
daz dient er dâ unde anderswâ.
sehs hundert rîter het er dâ,
die sîn kleider truogen,
unde dô si zersluogen
umb in die kur unde die wal,
dô vuor er âne twâl
ûf sîne vînt mit râch,
als ich niulichen sprach.
zwâr ir kurherren,
woldet ir nâch êren
dem rîche haben besehen,
sô man der wârheit wil jehen,
sô möht ir niht verbezzert haben
in andern lânden noch in swâben
von ôsterrîche den helt,
noch in allen lânden, diu ir welt
daz si tiutschiu sîn!
waz sol daz graevelîn,
daz nû erwelt hânt die pfaffen,
des rîches vrum geschaffen,
an dem man maht noch witze spurte?
die wîl man datze vrankenfurte
umbe einen künec aht,
dô het des nindert gedâht
der von nazzouwe,
daz er in kuniclicher schouwe
iemer solt gestên.
man sach in dâ umb gên
unde mit zwein knaben loufen:
einen zoum wold er koufen,
wâ er den naeme,
darumb wurden die kraeme
allenthalben besuocht.
ach, wie daz rîche wart beruocht!
der sehs hundert rîter dâ het,
den verkurn si dâ zestet
unde nâmen einen armen man,
der sin noch witze nie gewan
noch dehein tugent an sich las,
wan daz er guot rîter was-
schildes amt kund er wol,
dâr zuo was er manheit vol,
er het ouch an dem lîbe kraft,
ûf solich êr gedanchaft
wart er bî sînen zîten nie,
diu an im dâ ergie.
Dli . nû hôret, wie man mit im vuor.
dô diu saelde ûf in swuor,
daz im alsô was gelungen,
daz er beruofet unde besungen
ze rômischen kunige wart,
dô bereiten sich zder vart,
die mit im wolden hinze ach.
nâch der wîhe was in gâch.
der pfalzgrâf von dem rîn
solt mit im dâhin sîn:
der wart des lîbs sô kranc,
daz er ân sînen danc
die reise beleip.
der von meinz in dâr zuo treip,
daz er im dâ der wîle naeme,
unz daz der künec von ache kaeme,
sô wold er vüegen als drât
eine hîrât
mit dem künec adolfen,
daz der sîm sun ruodolfen
gaebe sîne tohter.
mit guoten êren mocht er
die rede staete haben;
doch het er dem selben knaben
ze wîbe vor gesworn
des vürsten tohter hôchgeborn,
marcgrâf otten des lângen,
unde was daz alsô ergangen,
daz si âne widerstreben
darüber brieve heten geben,
unde mit der vürsten hantvesten.
nû wart sîn ze lesten
der marcgrâve gewar,
daz der pfalzgrâf anderswar
mit hîrât gedâhte.
die hantvest er in zorne brâhte,
dâ der vürsten allermeist was,
unde dô man die gelas,
den brief er mit sîner hant
zezarte unde entrant;
unde dô er si gar zereiz,
er sprach: < got weiz,
her pfalzgrâve von dem rîn,
ich sold iu ze tiwer sîn
ze sô getânem spot>,
sprach der marcgrâf ott;
 <ir soldet ez ungerne tuon!
mîn tohter iwern suon
als wol verbezzerte ze man,
als er si hât getân>,
doch wart der rede dô vil mêre,
dâmit tete er kêre
unde liez im heim wesen gâch.
ir ietweder gesach
den andern niemer mêre:
herzog ludwic der hêre,
von dem rîne der pfalzgrâve,
unde von branburc der marcgrâve
in dem selben jâre beide sturben.
nû hôret, wie si wurben
Dlii . datz ache mit der krône.
künec adolf wart schône
gekrônet unde sîn wîp.
wol ir beider lîp,
daz der strît ie was ergangen,
an dem dâ was gevangen
der grâve adolf
von kolne bî dem bischolf!
daz ditz ergie,
daz was, dô man hie
zalte unde spurte
nâch kristes geburte
ganzer jâre zwelif hundert
unde zwei unde niunzic besundert
unde in dem naehsten jâr darnâch.
dô dem künec datze ach
sîn reht allez widerfuor
unde daz man im geswuor,
als im billich solt geschehen,
dô enphiengen iriu lêhen
die vürsten von sîner hant.
her ze swâben in daz lânt
hiez man in rîten.
er kom in kurzen zîten
her ze oppenheim geriten.
ez kom in hôchvertigen siten
zim der herzog albreht
unde leiste im sîn reht,
alsô tete er im herwider.
ouch wart verriht sider,
swaz zwischen in lac uneben,
sô daz dem künec wart gegeben
daz rîch unde alle die veste,
die man gehôrende weste
von alter dem rîche zuo,
wand man spâte unde vruo
sagte in sîn ôr
dem herzogen vor,
vür daz der ersturbe,
der mit rehte daz erwurbe,
daz er des hordes solde pflegen,
der ûf trivels ist gelegen,
sper, nagel unde krône
vil wirdiclich unde schône,
ob ez iemen ander het,
daz er unrehte tete,
swer sîn niht ze rehte wielte
unde ez darüber inne hielte;
der hiete daz rîch gevangen:
des waer manegem missegangen
an lîbe unde an guote.
daz er sich davor huote,
dem herzogen wart gerâten.
sîn beste vriunde daz tâten,
die ez verrihten sâ,
daz im der künec dâ
lêch stîr unde ôsterrîche
unde swaz er het von dem rîche,
swâ daz gelegen waere,
ân alle gevaere.
dô daz het ein ende,
von meinze der behende
unde der von kolne drât
verrihten die hîrât,
als si gelobten ze tuon,
sô daz des pfalzgrâven suon
des kunigs tohter nam.
dô daz zende kam,
von dem künec sich dô vriuntlich
urloubte der von ôsterrîch
unde vuor her ze lânde.
daz in got sande
her zjudenburc gesunden,
daz was zuo den stunden,
sô nâch wîchnahten sint gesprochen
gelîche vier wochen
an einem suntac.
allez daz vröuden pflac,
die hie gefrieschen sîn kunft
unde die sigenunft,
die er an sînen vînden nam,
dô er hinze swâben kam,
die er alsô entsneute.
ob sich datz wienen iht vreute
sîner kunft diu herzoginne,
diu rein an tugenden unde an sinne?
dâ sul wirz alle haben vür.
si enruochte umb die kür,
wie si dâmit gebârn,
dô ir gesunder kom gevarn
irer ougen ôstertac.
der vürste gemaches pflac
unz an den summer datze wienen.
wie im hie stîraere dienen
unde dem emerbergaere,
daz ist ein ander maere.
Dliii . die wîle der ûzerkorn,
Albreht der vürste hôchgeborn,
datz swâben was gewesen,
dô het an sich gelesen
Hertnît der wildoniaere
sô vil der dienaere,
daz ir was ze vil,
sô daz ers zuo dem zil
niht envollen mocht berâten,
dâ von si in dem lânde tâten,
daz er sît kom in arbeit,
ez waer im liep oder leit,
sô tetens in dem lânde
mit roup den liuten sô ande,
daz sîn niht lenger vertragen wolt
von emerberge her perhtolt.
nâch des abtes râte,
dem der herzog hâte
al sîn tac wol getrût,
Wildoni er verbût
mit einer hulzîn veste,
unde allez daz er weste,
dâ er im mit möht geschaden
unde ungemaches überladen,
des vleiz er sich sêre
durch des herzogen êre.
daz treip er unz an die stunt,
unz daz im wart kunt,
der herzog waere komen,
unde dô der het vernomen,
daz der truchsaez vermezzen
den wildoniaere het besezzen,
darumb er in hôhe prîst,
unde swâ er wart bewîst,
dâ er den selben hern perhtolt
zuo dem besezze vurdern solt,
daz tete er zehant,
unde swaz in dem lânt
edler liut gesezzen wârn,
die hiez er dar varn
dienen dem emerbergaere
ze schaden dem wildoniaere.
sus vertreip man den winder,
unde dô daz weter wart linder
unde man den summer vernam,
her ze stîre dô kom
der herzog unverzeit.
er schuof, daz man bereit
datz veltkirchen eine schrangen
wît unde lângen,
unde gebôt zuo dem mâl,
daz man beruofte über al
in den steten algelîche,
si waeren arme oder rîche,
die durch liebe oder guot
oder durch bezrung ir armuot
dem wildoniaer gedienet heten,
betwungen oder gebeten,
unde die sîn eigen waeren niht,
die solden algeriht
von im varn unde kêren
zuo ir rehten hêrren,
unde swaz si zuo dem zil,
sîn waer wênic oder vil,
wider daz lânt heten getân,
daz sold in allez sîn verlân
unde genzlich vergeben.
saech man des iemen widerstreben,
den wolt man ze leide bringen,
zveltkirchen in den teidingen,
dâ wolt der vürste über si vrâgen,
sô müeste man in widersagen
lêhen unde eigen.
daz ervorhten die veigen,
die dâ verzagt wâren,
die sach man gebâren,
als si halbe waeren tôt.
ir zagheit in gebôt,
daz ir vil urloup nâmen dâ
unde vuoren anderswâ;
den aber urloup wart verseit,
der wurden etslich sô verzeit,
daz si des nam untûre,
si vielen über die mûre
des nachtes an seilen.
er kund in niht des vor geteilen,
daz in vervienge iht.
dô her hertnît der geschiht
rehte wart inne,
er gedâht in sînem sinne,
waz er solde tuon,
dâmit er kaem ze suon.
er sande an der stunde
zdem abte von admunde,
den mant er unde bat,
als er dick getân hât,
swenn er umb dehein schulde
gnâde unde hulde
hete verlorn
des vürsten hôchgeborn,
sô brâht er in ze suon.
daz er daz aber solt tuon,
des bat er vlîziclichen
den abt heinrîchen.
durch sîn bet sich der zehant
der teidinge underwant:
swie dick ez im wart verseit,
doch gewan er im geleit.
mit dem sach man in zogen
hinz gretze zdem herzogen.
dâ huop man ze reden an.
nû hôret, wie man des began.
der herzog sînen schaden starc
rechent ûf vier tûsent marc,
den er von im het genomen,
wold er des ze hulden kômen,
sô müest er im gelten,
nû vuogte sich daz selten,
daz her hertnît der hôchgemuot
dehein vârende guot
bî im belîben liez
durch deheinen geniez,
dâ von bat er im anders râten,
wie vil si red darunder,
sold ich die alle sagen,
des möht iuch betragen,
ich wil daz ende machen kunt.
si reten sô lânge stunt,
unz sich der herzog lie gezemen,
die ebenunge ze nemen,
diu hernâch geschriben stêt:
swaz der wildoniaere het
êrn unde guotes datz wildon,
dâ liez er sich scheiden von
unde nam mit williger kür
widerwehsel dâfür:
îbanswalt
unde swaz er zalt,
daz er mit rehte hie besaz,
urbar, geriht unde allez daz,
daz ot dâr zuo tohte,
daz manz an gult gerechen mohte,
daz widerlegte man im hie.
dô daz alsô ergie,
dô gewan er alsô hulde
umbe sîn verdiente schulde,
daz er bald unde niht seine
daz hûs ze waltsteine,
daran man grôz guot spurte,
dem vürsten antwurte
zuo drîn ganzen jâren:
saech man in alsô gebâren
in der selben vrist,
daz er ân argen list
sich lieze alsô schouwen,
daz man im möht getrouwen
vürbaz solhes muotes,
daz sich lîbes unde guotes
der vürste möht an in verlân,
sô sold er wider hân
daz hûs unde swaz dâr zuo gehôrt,
waere aber, daz er enpôrt
in der vrist dehein gevaere,
sô solde der wildoniaere
daz hûs ze waltstein vliesen
unde aller ding verkiesen.
alsô wart ez versliht
unde genzlich verriht.
daz hûs antwurt der vürste rîch
dem schenken hern uolrich,
der het ez inn unz ûf die zît,
daz man ez hêrren hertnît
wider gap unde lie.
daz ditz geschach unde ergie,
daz was, dô man spurt
nâch kristes geburt
tûsent unde zwei hundert jâr
unde driu unde niunzic vürwâr.
Dliv . nû hôret, waz darnâch
hie zôsterrîch geschach.
sich muote emziclich
von vrîsinc bischolf emich,
wie er braeht ze guot
der vürsten unmuot.
als lânge er in an lac,
unz daz er einen minnetac
machte zwischen in.
dâ solden kômen hin
der von ôstrîch unde sîn rât
unde von salzpurc bischolf kuonrât
unde die vürsten ûz beierlânde.
dô got die zît gesande,
daz der tac solde wesen,
dô heten si ze sich gelesen
an witzen die besten,
die si inder westen,
die sach man si bringen
ûf den tac hinz everdingen.
dar kômen ouch durch si beide,
die ich mit namen hie bescheide:
der von vrîsinc ê genant wart,
unde von pazzou bischolf wernhart,
ungerne het gesûmet sich
von regenspurc bischolf heinrich.
hôher grâven unde hêrren kluoc
durch si kômen dar genuoc,
die sich alle darunder
muoten besunder,
ob man si möht verriht haben.
swaz si dâ sache vür gâben,
die wâren lîhte verriht,
waer ein kriec gewesen niht,
den ich iu sagen wil.
ander kriec was dâ vil,
doch was der der meist,
daz aller ding volleist
wolde wesen an der stat
von salzpurc bischolf kuonrât
unde die von beiern bêde
alsô, daz mit der rede
der haz ouch verriht waere
hie ze stîr umb die helfaere,
den grâven von pfanberge
unde hern vridrich von stubenberge
unde von hiunburc grâf uolrich,
die solden alle gelîch
wesen in der ebenunge.
daz widerret der junge
herzoge albreht.
si waeren rîter oder kneht,
leien oder pfaffen,
die kunden niht geschaffen,
daz er der hêrren hie ze stîrlânt,
die ich vor hân genant,
in der ebnung wolde lâzen.
dô siz hin unde her mâzen
unde in mit deheinen dingen
daran nieman mohte bringen,
dô wolden ouch en, hân ich vernomen
an anders niht komen,
ân daz der grâf unde der stubenbergaere
in der ebenunge waere.
sus beleip ez zwischen in beiden
unverriht unde ungescheiden.
unde dô si schieden sich,
her ze wien den rehten strich
herzog albreht kêrte.
wie er schaden gemêrte
von hiunburge grâf uolrîchen,
darnâch traht er sterclichen.
vil schier er enein wart,
daz er dem herzogen meinhart
von kernden enpôt,
er solde sich dehein nôt
lâzen des erwenden,
er solt her nider senden
etwen in daz lânt,
der daz erwant,
daz sô getâniu smaehe,
als man im erbieten saehe,
wurde undervarn.
alle die dâ wârn
an herzog meinharts rât,
die sprâchen: < herr, er hât
iu enpoten die wârheit.
ez ist uns allen leit,
daz ir sô lânge seht dâr zuo,
daz man spâte unde vruo
Kernden daz lânt,
dem ir ze hêrren sît benant,
brennet unde roubet
unde mit urliuc betoubet.
dâr zuo sît ir ze hôchgeborn.
ir habet ouch dem rîch gesworn,
daz ir guot rihtaer wesen solt:
daz der eit wurd ervolt,
dâ lât uns alle nâch werben.
solde wir halt verderben
an dem lîb unde an der hab,
wir gestên iu sîn niemer ab .>
als lâng habtens in an,
unz sich sîn der man
bewac aller dinge:
er hiez teidingen
mit sînen sünen allen drîn,
welher der wolde sîn,
der her nider kaeme
unde sînes guotes sô vil naeme,
daz erz wol möht volenden
unde sînen schaden wenden.
Dlv . nû begund daz lôz sîgen
ûf herzog ludwigen,
sînen jungisten suon.
der jach, er wold ez gerne tuon.
her ze kernden zuo der vart
êrlich er bereit wart,
man schict ouch mit im dan
bereiter liute hundert man,
den enphalch der herzog hêr
sînen sun unde sîn êr.
dâmit wurden si gesant
her ze kernden in daz lânt.
swaz man dem jungen vürsten riet,
dâ von er nie geschiet
er tete ie daz beste,
daz er ze tuon weste.
dô er daz alsô treip
unde in dem lânde beleip
mêre denn ein halbez jâr,
nû versuochten sich dar
von hiunburc grâf uolrich,
der trahte vlîziclich,
wie er geschüefe sînen vrum,
unde ruodolf der viztum,
der ze werven pflac
nacht unde tac
des bischolfes êre,
si trahten bêde sêre,
wie si den vürsten gewunnen.
von hiunburc der versunnen
unde viztum ruodolf drâte
wurden ze râte
heimlich unde mit witzen
von havenaerburc mit vritzen-
den het der herzog meinhart
ein teil beswârt
umb sîn verdiente schulde,
doch het er im sîn hulde
nû aller dinge wider geben
unde het sîn sun heizen leben
Ludwigen den jungen
nâch sîner wîsunge
unde nâch sîner lêre;
daz er dehein unêre
vürbaz erzeigte iht,
dâfür het manz niht-
mit dem karlspergaere
unde mit kuon dem vrîbergaere,
er was ouch wizzenhaft daran
von vrîberc her herman,
unde ein burgaer zuo der zît
was gesezzen zuo sant vît,
hiez her kuonrât von dem turnlin,
der unde die vriunde sîn
wurden ouch erbeten,
daz si pfliht heten
an der untriwe.
wie diu sache niwe
wart an getragen,
daz wil ich iu sagen.
die sant johannesaere,
ich waen si heizen spitalaere,
habent ein hûs, daz lît
vil nâhen bî sant vît,
daz ist pulst genant.
dâ was ein bruoder wol erkant
comentiwer zuo der stunt,
dem was daz dinc allez kunt,
wand in ouch under wîlen hâte
der herzog an sînem râte.
der selbe geistlich man
truoc die verrâtnus an
mit den unsaeligen,
der nam ich hân niht verswigen.
von hiunburc der vruot
lobt in grôzez guot,
ouch enpôt in viztum ruodolf,
von salzpurge der bischolf,
swaz der in kernden taete,
daz het von rôm der künec staete,
wand er von sînen wegen
des urliugs solde pflegen.
dâmit trôst er dis
unde macht si des gewis,
swie ez der bischolf überkaeme,
si wurden im sô genaeme,
daz si dâ von iemer mêre
gewunnen vrum unde êre,
die wîl si möhten geleben.
des wart in sô vil vür geben,
unz daz si sich sîn bewâgen.
ez wart alsô an getragen,
daz alles des, daz dâ ergie,
der junge herzoge nie
wart inne noch gewar
als klein als umb ein hâr
unz êrste an die vordern nacht.
dô wart im ein brief brâht,
dâ stuont an geschriben,
waz vritze het getriben
von havenaereburge
mit dem von hiunburge.
den brief, den man im sant,
gap er vritzen in die hant.
der herzog sprach: < nû sich,
wes man hât gewarnet mich .>
dô lougent der boeswiht
vür sich algeriht,
unz des morgens vruo
daz si griffen zuo.
der grâve unde der viztum heten
ze sich geladen unde gebeten,
hinz swem si guotes sich versâhen
beide verre unde nâhen,
unde heten daz ze wart.
si vorhten sich hart
vor des herzogen suon,
der wold ein reise tuon
in beiden ze schaden.
die si dar heten geladen,
dô die zeinander kâmen,
ê die darumbe iht vernâmen,
dô vuorens bî der nacht
mit aller irer maht
vür sant vît hin.
nû het man dar gefuoret in
vil leiter ûf wegen,
an den si stîgens pflegen
über die mûre drât.
in was gezeigt ein stat,
daz ez wurd wol verswigen,
swen si hin in stigen,
dar kômen si geslichen
unde stigen gewalticlichen
über die mûr hin ab,
dâ man in wârzeichen gap.
daz tor mit der vart
ûf gehacket wart;
dâ tete nieman niht zuo-
ez was noch sô vruo,
daz man den tac kam erkande.
menniclich dô rande
vür daz hûs veste,
dâ man den herzogen weste.
der het daz dinc nû gefreischt:
datz den sînen er eischt
wîsunge unde lêre,
wie er den lîp unde sîn êre
vor den vînden solde retten.
manlich si teten:
als im was geslaht,
den herzogen man brâht
in harnasch unde ze rosse.
dô wart mit swerten gedroschen
ûf dem markte, daz ez klânc,
dô der grâve her dranc,
der viztum unde die sîn.
ez wart dâ wol schîn,
daz sî wârn gehaz.
dô si heten daz
getriben alle wîle,
nû sach man ze pîle
mit dem herzogen gên
des viztum brüeder zwên,
Eberlîn unde kuonrât.
des herzogen ors trat
in ein gruoben tief,
dâ ez über lief,
daz ez sich nâch über gap.
dâ von kom im der helm ab.
doch erkanden si sîn niht.
der ein in blôzen erbliht,
der im dâ obe lac;
in daz antlutz einen slac
wold er im hân getân:
 <tuo hin, lâ stân!>
sprach der herzog hêr,
 <beidiu guot unde êr
dînem hêrren du verslehst!
wizze daz, ob du mich vaehst,
des hâstû iemer vrum,
bringstû mich dem viztum,
wand ich ez der herzoge bin .>
balde wîsten si in
hinder eine want;
dâmit der eine rant,
dâ noch der strît was veste,
dâ er den viztum weste.
zuo dem er balde reit,
von dem gevangen er im seit.
der was des âne mâzen vrô.
nim ze dir, sprach er dâ,
dîner gesellen mêre
unde tuo mit im kêre
balde gegen takenbrunn.
Eberlîn der versunn
tete, als in der bruoder hiez.
ê sich der strît zeliez,
dô was in dem wedel
gefuort der herzog edel
ze takenbrunn ûf die burc.
des gesinde von hiunburc
unde des viztums kraft
wurden sigehaft
an dem selben zil,
wand der kernaer vil
wâren dâ entrunnen,
ê si des vehtens begunnen.
etliche nam des untûre,
si vielen über die mûre
an stricke unde an seile.
daz kom in zunheile,
wand si wurden âne vehten
gevangen von den schiltknehten.
dô man si alle überwant,
die her ab het gesant
der herzoge meinhart,
under den gevangen wart
herzog ludwic gesuocht.
der grâve zurnte unde vluocht,
dô mit grôzem schalle
die gevangen alle
wâren vergewist
unde man des herzogen vermist,
er wând, er waere entrunnen.
dô sprach der viztum versunnen:
 <hêrre, lât den zorn!
der herzog ist niht verlorn,
wand er vor lânger vrist
ûf takenbrunn gefuort ist.
darumb in zorn traf>;
von hiunburc der grâf
sprach: < wer hât daz getân?>
 <von salzpurc mînes hêrren man>,
sprach der viztum sâ,
unde waer er niht gewesen dâ
sô witzic unde sô karc
unde an den liuten sô starc,
ez waer dâ zwischen in beiden
gewesen ungescheiden,
sô sêre an der stunde
der grâf zurnen begunde,
daz im den herzogen
der viztum hete vor gezogen.
doch wart ez underret.
der viztum tete
als ein wîser man.
die sache schop er an
den bischolf von salzpurge,
des muost der von hiunburge
sich genüegen lâzen.
die wîl diu rede was getân
umb des herzogen ûzvart,
ahei, wie dâ geroubet wart!
die dâ verdurben an den êren,
die dâ iren hêrren
heten verrâten,
als boesez die hâten,
als die deheine pfliht
heten an der geschiht.
dô wart genomen des vruoten,
daz die rehten unde die guoten
heten in getragen.
schrîben noch gesagen
mac ez nieman ûf ein zil:
sîn was mêre denne vil,
daz man dô nam.
der viztum kam
sînes schaden wol ze râch,
den er nam ze vriesach.
ol, wîn unde bier,
ballen, bette wurden schier
ûf zwein hundert wegen oder mê
gen vriesach gefüeret her;
weize, korn unde mel,
hiute, balc unde vel,
kupher, zin unde blî
ze vüeren wâren si vil vrî;
pfeffer, seife unde îsen
des sach man manegen wagen wîsen
an der selben zît
hinz vriesach von sant vît
unde hinz griven alsam.
daz guot, daz man dâ nam
in der stat über al,
des weiz nieman deheine zal.
Dlvi . manic geselleschaft
nam dâ guots solhe kraft,
daz si begunden wüeten,
dô si mit îsenhüeten
teilten daz guot.
daz guot überigen muot
macht, daz sach ich dâ:
der mîn vor unde her nâhe
ze gesellen gert,
dem was ich dô unwert.
vil manegem ouch sîn kneht
wart dâ ungereht,
hôchvertig unde vremde:
der in einem hemde
was mit im komen dar,
mantels unde rockes bar,
die wâren nû sô wol berâten,
daz si drîer hande kleider hâten
mit rûhem gefurrieret,
daz den luft zin irret;
unde waer der wurfel niht gewesen,
ir waere lutzel genesen,
solich hitz wart in bekant
von dem rûhen gewant.
der ir vuor alle nande,
die si heten vor hande,
der müest gar müezic sîn.
die wurfel unde der wîn,
machte maneges knehtes sider
hôchvertigen muot nider,
der vor gar hôch was,
dô er zesamne las,
swes in gelust.
dô des geluckes brust
an herzog ludwigen ergie,
dô huop sich aber ein kriec hie,
der kûme wart gescheiden
zwischen den vriunden beiden,
dem grâven unde dem viztum:
ietweder wolde sînen vrum
mit den gevangen schaffen,
die karcheit der pfaffen
widersaz vesticlich
von hiunburge grâf uolrich:
ob der bischolf kaeme
unde den bezzern teil naeme,
daz er des schaden gewunn,
daz betrahte der versunn
unde wolt sich hüeten dâ von,
iedoch swie krieg er waer daran,
sô begund in dâr zuo bringen
mit kluogen teidingen
der viztum ruodolf,
daz man von salzpurc dem bischolf
den herzogen vor ûz lâzen solde,
unde swie der grâve wolde,
sus solt man sich mit im verslihten.
dô siz alsô verrihten,
dem viztum was gâch
gegen vriesach
den herzogen ze vüeren.
in begunde vröude rüeren,
dô er hete sô guot pfant.
strîchent boten er sant
dem bischolf, daz er kaeme
unde er unde guot in naeme
datz kernden an der stet,
guot stat er des het,
ob er wolde trîben,
die wîl si gienc, die schîben.
Dlvii . dô der bischolf vernam
die botschaft, diu im kam,
er vreute sich, des was im nôt.
allen den sînen er enpôt,
die deheiner êren pflaegen,
daz si die reise iht verlaegen
her ze sant vît.
er gewan in kurzer zît
wol anderthalp hundert man;
mit den huop er sich dan
unde kom kurzlichen
her ze kernden gestrîchen.
dâ enphienc in vrôlich
von hiunburc grâve uolrich
unde alle, die dâ wârn.
wie si wolden varn,
des wurden si ze râte,
si vereinten sich drâte,
wand in rietenz die vrîbergaere,
daz in nihtes sô nutzes waere
unde an den sachen daz beste,
daz man ze vrîberc die veste,
diu den herzogen an gehôrte,
gewunne unde zestôrte-
wand diu ein gehôret an
von vrîberc hêrren herman
unde sînen vetern kuon,
die wolden dâmit tuon,
swaz dem bischolfe beheit,
als ich vor hân geseit.
alsô besaz man vrîberc.
rutten unde antwerc
brâhte man dar genuoc.
meister walther der kluoc
wold in dâmit tratzen,
daz er machte katzen;
swie vil aber er des worhte,
in dehein zegliche vorhte
mocht er si niht bringen,
daz si iht wolden dingen
oder daz hûs iemen geben;
des sach man si widerstreben
wol sehs wochen alle tac,
daz man vor dem hûse lac
unde in ungemach tete.
mit drô noch mit bet
noch mit deheinen dingen
mocht man si von dem hûse bringen.
daz macht der veste güete.
die beier dô müete,
als noch dicke geschiht,
daz si dâ bî niht
wâren gewesen,
dâ man ûf het gelesen
pfenninc, silber unde golt
unde swaz man dâ rouben wolt,
unde daz si nû sô bereit,
solden wesen zder arbeit,
des het si verdrozzen:
die dâ heten genozzen,
die solden ouch die arbeit tragen,
hiezen si dem bischolf sagen,
daz er sich darnâch riht.
si wolden über ein niht
lenger dâ belîben.
der bischolf begunde trîben
grôz bete gegen in,
daz si vüern dâhin
vür volkenmarkt unde klagenfurt:
ob man die triwe an in spurt,
sold er dan dehein wîle leben,
mit lîhen unde mit geben
wold er in sîn danken alsô,
daz si sîn beliben vrô.
Dlviii . swie vil er in geloben kunde,
er mocht si vür die stunde
niht lenger dâ behaben,
wand si im vür gâben,
in waer vürwâr geseit,
daz sich vast bereit
her zkernden zuo der vart
der herzog meinhart;
alsô taet ouch vesticlich
sîn eidem der von ôsterrîch.
ir hêrre, der bischolf,
unde der viztum ruodolf
teten in bekant
gelegenheit maneger hant,
dâmit si in gâben trôst,
wie wol si wurden erlôst
von den herzogen beiden,
wir sîn eins gescheiden
sô vluhtige von hinnen:
geschaeh uns aber zentrinnen
als uns dô geschach,
dô uns zogte nâch
von ôsterrîch der ziere,
er begaeb uns niht sô schiere,
als si uns dô begâben,
wand im hinze swâben
ist lîhte niht sô gâch,
als im dô geschach,
sprâchen si ziren hêrren,
die dâ dannen wolden kêren:
seht, hêrre, waz ir tuot,
unde nemt dâr zuo guoten muot,
ir endurft uns niht trîben
ûf dehein belîben,
wir wellen iemer von hinnen scheiden.
zuo den herzogen beiden
ist guot warte ze haben.
dô si dem bischolfe gâben
sô boesen trôst dâ ze sîn,
von salzpurc der hêrre mîn
mit zorne wart behaft,
daz der beier geselleschaft
nieman behaben kunde.
er kom an der stunde
mit dem grâven über ein,
swaz zwischen in zwein
ze verrihten waere.
dem grâven was swaere,
daz der viztum het
mit listen âne bet
den herzogen gewunnen.
der bischolf versunnen
mit güeten in überkam,
daz er ebenunge nam
über al ir sach.
nû merkt, wie daz geschach.
mit guoter brieve staetikeit
der bischolf tete gewisheit
von hiunburge grâf uolrîchen,
daz er im niemer sold entswîchen
gegen den vürsten beider lânde,
unde ob daz dinc sich alsô wande,
daz man sich mit im eben wolde,
die ebnung er vermîden solde,
si waere denne sô sleht,
daz si dem grâven ouch waer reht:
âne den sold er niht
verebent werden noch verriht.
ouch wart im geheizen,
swâ in der zweier lânde kreizen,
Kernden unde stîrlânt,
dem goteshûs wurd bekant,
daz im nâch lêhens orden
ledic waere worden
hundert marc geltes oder mê,
die solt der bischolf, oder swer
denne bischolf waere,
lîhen dem hiunburgaere
oder sînen erben,
ob im geschaech ze sterben
inner der vrist.
ân all übel list
wart im geheizen daz,
unde swes noch vürbaz
der grâve gerte oder bat,
des gewert in bischolf kuonrât,
ez wer grôz oder klein,
âne des alein,
daz er in lie haben niht
an dem herzogen pfliht,
den man gevangen sach
ligen datz vriesach.
dâmit kêrten von dan
die hêrren unde ir man.
unde ê si von dannen kêrten,
den burgaeren si mêrten
schaden unde ungemach:
en vieren enden man zebrach
die rincmûr ûz dem grunde.
daz man die stat niht an zunde,
daz erwanden si mit miet.
ê der bischolf schiet
von kernden ûz dem lânde,
herzog ludwigen er sande
hinz werven ûf die veste guot
unde schuof im solhe huot,
diu im wol zam,
unz daz er hin nâch kam,
dô verriht er ez baz.
ûf beider herzogen haz
begund er sêre sorgen
âbent unde morgen.
ditze dinc geschach
über krists geburt hernâch
tûsent jâr unde zwei hundert
unde zwei unde niunzic besundert,
diu mit rehter zal kômen dar,
unde darnâch in dem naehsten jâr.
Dlix . dô der herzog mein hart
kuntlichen inne wart,
daz sîn sun was gevangen
unde swaz hie zkernden was ergangen,
dâr zuo der sinnerîch
gebârte wîslich,
swie leit im waere unde swie zorn.
er sprach: < hân ich den sun verlorn,
sô mac daz nieman understên;
ich hân der süne noch zwên,
die müezen ouch werden gewagt .>
herzog otten wart gesagt,
sîns vater wille waere,
daz er niht verbaere,
er bereite sich zehant
her ze kernden in daz lânt.
des was er im volleist,
dem der herzog allermeist
getrûte êren unde guotes
unde die er erkande solhes muotes,
daz si minten manheit,
die muosten sîn bereit
mit des herzogen barn
her nider ze varn.
herzog meinhart nû wol weste,
wer von êrste unde ze leste
an der untriu schulde het:
gegen dem sune was sîn bet,
daz man ez alsô raeche,
daz ir deheiner mêre braeche
sîn triu an sînem hêrren,
dâmit sach man kêren
herzog otten her ab.
swaz râtes im sîn vater gap
unde sînes bruoder smerzen
hielt er in sînem herzen,
unz daz er sîn gewan stât.
dô man vernomen hât
herzog otten kunft her ab,
zehant die vluht gap
von havenaerburge vritze.
ez was an im ein witze,
diu dem mann unfruot
was umb den hals guot.
mit im ouch entran
von vrîberc her herman:
die westen datz in wol,
daz si der untriu wâren vol
unde der verrâtnus gewesen.
si wânden genesen
die andern dâmit,
daz si erschînen in dem sit,
als si darumbe niht enwesten.
si gebârten gegen den gesten,
die der herzog mit im brâht,
als si tac unde nacht
heten getrabt sêre
des vürsten vrum unde êre.
Ott, der helt maere,
sîner kernaere
untriwe vlôch:
hinz vrîberg er sich zôch,
dâ wold er belîben
unde die zît vertrîben,
die wîl er waere in dem lânde.
nâch den hêrren er dô sande,
die kômen zuo im dar.
dô hiez er nemen war
der, die den mein tâten,
daz si heten verrâten
sînes vater suon;
an den wold er tuon
sô getâne râch,
als ouch ergienc hernâch.
er enphalch dem marschalc ze tuon,
daz er von vrîberge kuon
unde den karlspergaere
unde die schuldigen burgaere,
von dem turlîn hern kuonrât,
unde swer schuldic waer an der tât,
unde den comentiur von pulst,
der der untriu geswulst
zeinander het geblaet-
die wurden gelaet
in sunder karkaere,
unz ob man der maere
sich erfüere baz.
unlânc gestuont daz,
daz si wurden überseit.
si wurden albereit
genôtet ze verjehen.
dô daz was geschehen,
dô wurdens an den stunden
ze pferden gebunden
unde gesleiphet über al
beide berc unde tal
datz sant vîte in der stat,
dâ man die untriwe hât
an dem hêrren begangen.
dô daz was ergangen,
swaz der karlspergaere het,
daz wart sâ zestet
unde karlsperc daz hûs
verlihen âne pûs,
ez waere grôz oder klein,
hern kuonrâten von oufenstein.
man teilt ouch der andern guot,
der herzoge nâch sînem muot.
Dlx . nû het der bischolf lâzen,
dô er vuor sîn strâzen.
dem viztum nâch sîner bet,
swaz er werlicher liute het,
die er mit guoten siten
mohte des erbitten,
daz si hie wolden belîben.
mit den begunde trîben
von vriesach der viztum
des goteshûses vrum;
wand ez het der herzog meinhart,
dô im übels ze muote wart
gegen dem salzpurgaere,
ûf einem berge laere
den vriesachaern ze grûs
erbût ein niwez hûs,
daz hiez rabenstein.
diu sorge was niht klein,
die des gotshûses man
heten dâ von,
ob der herzog otte
mit einer grôzen rotte
hinz rabensteine kaeme
unde dâ herberge naeme,
sô waer vriesach besezzen.
darumbe der vermezzen
viztum ruodolf vereinte sich,
ez waere vurderlich,
dâr zuo vrum unde êre
dem goteshûs iemer mêre,
ob er daz hûs zefuorte.
manheit sîn herze ruorte,
daz liez er dâ schînen.
er wart bereit mit den sînen.
eines morgens vruo
kom er geslichen hinzuo,
dâ er zuo der veste
die gelegenheit weste,
dâ wart hin in gestigen,
daz ez beleip verswigen
den zirkaeren unde der waht.
man het ze burcgrâven gemacht
einen êrbaeren kneht,
der hiez von vrîberg albreht,
der wolde sich niht lâzen vâhen,
unz man in muost sô sêre slahen,
daz man in betwanc.
under sînen danc
wart er überwunden
mit solhen verchwunden,
dâ von er doch verdarp.
in der vancnuss er starp.
Dlxi . dô dem viztum sô gelânc,
daz er daz hûs betwanc,
dô stiez er ez an
unde habte dâ, unz ez verbran.
als in sîn manheit lêrte,
vür silbereck er kêrte:
daz was ouch undertân
einem des herzogen man,
der was götzel genant,
si wolden zehant
hin an gesturmet haben:
vor vorhten si sich ergâben,
die daz hûs inne heten,
kûme wurden si erbeten,
daz si die liut her ûz liezen,
unde swaz si mohten geniezen
des guots, daz man dârinne sach,
daz vuorte man gen vriesach,
unde darnâch zehant
daz hûs man gar verbrant
unde lie die mûr darnider.
der viztum kêrt niht wider:
îlens der unverzeit
vür pulendorf er reit,
daz mohte nieman understên,
er hiez mit sturme gên
sô lânge an den turn,
unz daz si in verlurn,
die dâ wârn darûf.
den turn brach er ze hûf
nider ûz dem grunt,
der viztum an der stunt
alle die sînen bat,
daz si mit im drât
vüeren an der zît
gegen sant vît.
er sprach: < die sul wir ouch behern,
wand si mugen sich erwern
unser deheine vrist,
dâ diu stat zebrochen ist
unde vermacht mit kranken
hulzînen plânken,
dâ sul wir komen hin in.
allen den ich liep bin,
die volgen mir hiut nâch!>
der grans daz versprâch,
den het der bischolf lâzen hie.
er sprach: < her viztum, wie
habt ir ze varn gedâht?
hiet ir zwir als grôz maht,
sô waer sîn doch ze vil,
daz ir an disem zil
den herzogen heim suocht .>
 <waz ob sant ruopreht gemocht>,
sprach der viztum ruodolf,
 <daz sînem bischolf
lîht aber hiut hie gelingt?>
 <her viztum, ir bringt
unser dehein vürbaz.
ez ist ein wunder, daz
iu der saelden niht genüegt,
die iu got hie hât gefüegt.
wenn ist ez gesehen,
daz ez mê sî geschehen,
daz ein man mit île
in sô kurzer wîle
hab gewunnen drî veste?
uns dunket al daz beste,
daz ir heim kêret.
ist daz iuch got sô êret,
daz iu morgen sam geschiht,
sô sult ir anders gern niht;
wand ez ist kûm mitter tac .>
der viztum sich bewac
gegen vriesach ze rîten.
in den selben zîten
hinz sant vît kômen maere.
daz der viztum waere
zuo in ûf der vert,
wie diu stat wurd ernert,.
des giengen si ze râte,
si sanden als drâte
hinz vrîberc zdem herzogen,
der viztum wolde zogen
vür die stat datz sant vît;
daz er kaem enzît
ze helfe unde ze staten,
des si den herzogen bâten.
des wurden si entwert.
er sprach: < mîn herz niht anders gert
wan daz iu wê geschiht;
daz man mînen bruoder siht
in der vancnus swaere,
daz het ir burgaere
vil wol undervarn:
die dâ ungetriwe wârn
unde die untriu ûz gâben,
die soldet ir gemeldet haben.
des seit man iu nû danc .>
dô die vröuden kranc
sâhen unde hôrten
an des herzogen worten,
daz si heten deheinen trôst,
dô dûhten si sich unerlôst
vor des viztums handen.
si liezen inz enplânden
unde vluhen ûf ander veste.
swâ ie der man weste,
dâ er trût genesen,
dâ waer er gern gewesen.
den si dâ vluhen hie,
der was zfriesach unde alle die,
die des tages bî im wârn,
daz im was widervarn
daz gelucke unde diu êre.
herzog otten muote sêre,
daz rabenstein was zebrochen.
wie daz wurd gerochen,
darnâch stuont al sîn muot.
sam tete der edel vürste guot,
herzog albreht von ôsterrîch,
der traht ouch vlîziclich,
wie er des bekaeme,
daz er râche naeme
von salzpurg an dem bischolf
unde an dem viztum ruodolf.
Dlxii . nû gedâht in irem sinne
diu edel herzoginne
tugent unde witze vol,
ez kaem irm bruoder niht wol,
swâ dem bischolf geschaehe
mê schaden unde smaehe,
unde swie vil si in beswârten,
des wold er doch gewarten
datz dem, den er innen het.
dâ von ir emzigiu bet
was gegen den hôhen hêrren,
daz si dâr zuo solden kêren
ir vlîz unde ir aht,
daz ein tac wurd gemacht
zwischen in ûf ebenunge.
waz ob ir lîhte dâ gelunge,
daz ir bruoder ledic wurde
von der vancnusse burde?
nâch der herzoginne rât
hêrren unde prelât
triben dâr zuo
spâte unde vruo
mit ir witzen unde kunst,
daz der vürsten gunst
dâr zuo gewunnen wart,
daz si lobten mit der vart
riten gegen welse hin,
dâ wart der tac zwischen in
ûf ebenung bescheiden
den widerteilen beiden.
Dlxiii . dô diu zît hin geswant,
ûf die der tac was benant,
êrlich sach man zuo zogen
von ôsterrîch den herzogen
unde herzog otten sînen swâger.
mit grôzer koste lag er
datz welse al die wîle,
unz daz mit balder île
die beier kômen unde ir rât;
ouch kom dar vil drât
der salzpurgaere bischolf,
sînen viztum ruodolf
brâht er ouch mit im dar.
von gemeinen hêrren manic schar
sach man dar zuo den zîten
durch ir beider willen rîten,
die dâr zuo dienen wolden,
daz si sich solden
mit einander verrihten
unde guotlichen verslihten.
dô man begunde reden
zwischen in bêden,
dô heten zuo dem mâl
ir kriege über al
ein guot ende genomen,
waer darunder komen
ein kriec itniwe.
herzog otte pflac der triwe
unde der bischolf alsam,
daz man von in vernam,
si wolden dehein ebnunge tuon,
ez waeren in der selben suon
von hiunburc grâve uolrich
unde von stubenberc her vridrich,
den man dâ gevangen sach.
herzog albreht dâr zuo sprach,
ê er taete daz,
von ungern des kunigs haz
wold er ê lîden hie
unde aller der vürsten, die im ie
darumbe trüegen vîntschaft,
ê daz er deheiner vriuntschaft
sich lieze betwingen
mit disen teidingen
gegen sînem dienstman,
der im solt wesen undertân.
hiet er solhes iht geworht,
dâmit er hiete verworht
sîn gunst unde sîn hulde,
sô getâner schulde
sold er dâheime komen ab.
daz selbe ouch vür gap
herzog meinhart der kernaere
gegen dem hiunburgaere.
herzog otte dô jach,
aller der ungemach,
der dem grâven geschaehe,
unde diu vancnusse smaehe,
die der stubenbergaere lît,
die wold er ê lîden mit,
ê daz er sich sô swachte,
daz er dehein ebnung machte,
si müesten ouch dârinne sîn.
des jach ouch der hêrre mîn,
von salzpurc bischolf kuonrât,
den er dâ gevangen hât,
daz er niemer ledic wurde
von der vancnusse burde,
die wîle gevangen waere
her vriderich der stubenbergaere;
wand swaz man si sach dulden,
daz was von ir beider schulden,
des bischolfs unde der beier vürsten,
den man ie sach in getursten,
des einen vür sich jach,
ob in allem dem ungemach,
dâ man herzog ludwigen in weste
ze werven ûf der guoten veste,
hete der bischolf
Vridrîchen unde hern ruodolf,
sîne süne beide,
si müesten in dem leide
ê zehen jâr belîben,
ê daz er sich lieze trîben
zuo den teidingen,
diu den von vrîsingen
unde ander hêrren dûhten guot.
nû was ouch veste an dem muot
der bischolf unde der beier hêrre,
unde dô siz heten sô verre
beidenthalben widerret,
daz râtes unde bet
die hêrren sich geloubten dô,
des was menniclich unfrô,
daz sich daz dinc solt scheiden
zwischen in beiden
sô gar ân allez ende.
war iegelicher wende,
daz sag ich iu billich:
eine kêrten gen ôstrîch,
dô kêrt mit sîner rotte
gen beiern herzog otte,
hinz salzpurc vuor drât
der bischolf kuonrât.
den von vrîsingen
unde ander hêrren sach man ringen
darnâch mit getriwem sit,
daz ez ûf einen vrid
zwischen in geret wart,
ê si begriffen die vart.
dô der von ôsterrîche kam
hinz wienen unde man vernam,
daz sich die hêrren niht
heten verriht,
daz klagt diu herzoginne sêre.
gît got durch triwe êre,
sô sol ir got niht vergezzen;
wil er sîn gâbe mezzen
nâch der rehtikeit,
sô wirt ir êre breit
unde aller genuhte vol:
daz diente si mit triwe wol.
Dlxiv . nû lâze wir daz ligen.
dô herzog ott des was verzigen,
daz er het gehabt trôst,
daz sîn bruoder wurd erlôst
ûz den banden, dâ er inne lac,
datze welse zuo dem tac-
wand dô des niht geschach,
daz was im ungemach-
dô er hin heim kam,
die sîn er sunder nam
unde mant si irer triwen,
daz si sich liezen riwen
herzog ludwiges pîn,
unde swie daz möht gesîn,
daz si möhten gewerben,
den von hiunburc verderben,
daz si sich des vlizzen sêre;
darumbe wold er iemer mêre
alles des si gewern,
des si getorsten hinz im gern,
nû rieten im zehant
die hêrren, daz er sant
hinz volkenmarkte einen man,
dâ solich triwe laege an
unde der dâr zuo töhte,
daz er volenden möhte.
dâr zuo ouch nieman nutzer waere
denne der glâneckaere,
der het selp êre unde guot,
er waer ouch menlich gemuot.
als si sîn heten gedâht,
alsô wart ez volbrâht.
den glâneckaer man sant
hinz volkenmarkt zehant,
daz er dâ ze houbtman wurde
unde nihtes des verburde,
daz dem grâven mocht geschaden.
 <jâ, wold ich ê in bluote baden>,
der glâneckaere sprach,
 <ich tuon im solhen ungemach,
des in muoz verdriezen,
wolt ir mich sîn lâzen geniezen .>
dô sprach der herzog ott:
 <ich lob dir sunder spot,
von mînem vater unde von mir
wirt sîn gedanket dir,
die wîle wir leben .>
nû wart im urloup gegeben.
dâmit vuor er dâhin.
aller sîn sin
stuont ot darûf,
daz er kaem ze hûf
mit des grâven gesinde.
er werte sich ouch swinde,
wand er deheinen tac
selten daz verlac,
si kaemen ze rehter vehtezît
vur griven, ob er vunde strît.
daz treip er unz ûf die stunt,
daz im schade wart kunt.
Dlxv . eines tages er reit
vür griven nâch gewonheit
unde suochte, daz er vant.
dô wart er an gerant,
unde dô er kêrte gen in her,
dô stach einer ein sper
hinden durch in,
daz im kraft unde sin
entweich an der stat.
von dem orse viel er drât
nider ûf daz gras,
swaz sîns gesindes was,
daz kom mit klegelichen siten
über in geriten
unde bâten in verjehen,
von wem im waer geschehen
diser schedlich stich.
er sprach: < dehein vint hât mich
ertôtet noch verderbet;
ich bin hie ersterbet
von mîner geselleschaft .>
dô bâten si mit vlîzes kraft,
daz er in nante den.
er sprach: < daz sol got understên,
daz ich vürbaz iemen schad;
sît ich des tôdes pfat
muoz vâren unde bûwen,
sô wil ich got getrûwen,
vergib ich im dise schulde,
ich gewin dest ê sîn hulde
umb mîn missetât.
der mir benomen hât
hiute hie mîn leben,
dem sî vor got vergeben,
daz ouch got sich erbarm
über mich vil arm.
ich weis wol, wer er ist .>
nû starp er an der vrist,
sô daz er anders niht schuof.
dô huop sich grôzer wuof
von den sînen dâ
si vuorten in sâ
mit in von dannen.
von wîben unde von mannen
wart geklagt sîn tôt.
herzog meinharten enpôt
hinz tyrol sîn suon,
waz er solde tuon,
sit der glâneckaere
vor griven verdorben waere,
der dâ houbtman waer gewesen,
dô der vürste het gelesen
sînes sunes botschaft,
mit zorne wart er behaft.
Dlxvi . die dâ bî im wâren,
die sâhen in gebâren
ein teil zorniclich.
si erfuoren kluogelich,
waz diu botschaft waere:
 <urliuges maere
hât mir enpoten mîn suon,
waz er sulle tuon-
der glâneckaere sî tôt.
ich waen, mîn sun solher nôt
hab gewont selten bî.
nû zuo, des der neve sî!
ich wânt, ich het in jungen tagen
sô vil arbeit getragen,
der ich mich nie liez bevillen
durch mîner kinde willen,
daz mich nû solden,
ob si kunden unde wolden,
überheben der arbeit .>
er schuof, daz man im bereit,
swes er bedorfte zuo der vart.
der biderbe herzog meinhart,
der manic tugent begie
unde in des herzen nie
dehein tugent erlasch,
hiez sîn harnasch
her vür balde suochen.
ein ors hiez er beruochen
mit deck unde covertiwer,
als ez der gehiwer
selbe wolde rîten,
ob im geschaech ze strîten,
als er vil dicke het getân.
des herzogen râtman
den vürsten alle bâten,
daz er im lieze râten.
si sprâchen: < hêrre, man weiz wol,
daz ir witz unde manheit vol
sît gewesen iwer tag;
ez enist ouch dehein zag
under iwern kinden:
wir kunden niht ervinden
wan daz wol vüegt ir êren.
man sol si sitlich lêren
iwern willen ze begân .>
 <herr, ir sult hie bestân>,
sprach sîn sun heinrich,
 <ir habt sô guotlich
iurn kinden getân,
daz über si sol gân,
swaz ir ze schaffen habt.
des sol mir gestabt
vor iwer werden der eit,
daz ich des iemer bin bereit
unde mîn bruoder alsam .>
den vater er des überkam
vil kûme, daz er beleip.
herzog heinrîchen treip
sînes vater zorn dâr zuo,
daz er des dritten tages vruo
an aller hande beit
schône wart bereit
her ze kernden ze varn.
swaz bereiter liute wârn
bî der etsch unde in dem intal,
die samten sich über al
unde vuoren mit im her.
dem jungen vürsten was ger
ûf sînes vater widerwinde,
her ab gâht er swinde.
unde dô er her ze kernden kam,
den bruoder er ûf hôher nam
unde die râtgeben alle gelîch.
er sagte in sunderlich
sînes vater zorn
unde wie der hôchgeborn
des kûme waer erwant,
daz er her ab in daz lânt
niht selbe waere komen.
dô si daz heten vernomen,
dô vereinten si sich schiere
mit den vürsten ziere,
wie si daz urliuc griffen an,
daz irem vater dâ von
wurd gesant etwaz guotes.
die helde vreches muotes
wurden des ze rât,
daz an des glâneckaer stat
houbtman wesen solt
her heinrich der told,
des hoves marschalch.
swaz man im enphalch,
daz tete er getriulich,
witzic unde manlich
was er genuoc.
hin vuor der kluoc
hinz volkenmarkte in die stat,
die man im enpholhen hât.
mit vlîz er sich zehant
der arbeit underwant:
selten vermeit er daz,
er rit dem grâven ze haz
unde kaem vür griven gedont,
dâ er mit hûse wont.
dâ muosten in schouwen
der grâve unde die vrouwen,
die bî der graevinne
zden zîten wâren dinne.
Dlxvii . swie gerne im der ellensrîch,
von hiunburc grâve uolrich,
mit manlichen siten
hete widerriten,
dô vermohte sîn niht der reine,
wand er der liute het ze kleine.
dô daz der kluoc
alle wîl vertruoc,
er gedâht: ich wold ê sterben,
ich muoz benamen werben,
daz ich liute hab sô vil,
daz ich zuo etlichem zil
disen hêrren widerleg,
die dâ alle weg
hie heim suochent mich.
er vereinte sich
mit einem rîter, den het er,
hiez her eberhart von sant peter,
der wart sâ zehant
in botschaft gesant
ûf die windischen marc,
dâ er ein volc starc
im dâ gewinnen solde.
swer guot nemen wolde
in den selben kreizen,
dem sold er daz geheizen,
unde swer sîn niht wold enpern,
dem sold er bereit wem
mit burgen unde mit pfande.
bereitschaft er ûz sande
bî dem rîter karc,
silbers wol vier hundert marc.
dâmit zogt er hin,
als in lêrt sîn sin.
von sant peter her eberhart
mit im selb enein wart,
daz sîn reis ninder nutze waere
denn zuo dem scherfenbergaere,
her willehalm der hiez.
her eberhart des niht enliez,
er kêrt dar algeriht.
an witzen het er pfliht,
dô er der red began,
dâmit er brâht daran
den scherfenbergaere vruot,
daz er dem grâven umb sîn guot
mit helfe wolde zuo legen.
her eberhart begund in vlegen,
swenn er komen wolde,
daz er liut gewinnen solde,
sô er meiste möhte.
swaz im guotes dâr zuo töhte,
daz gaeb der grâve allez dar.
si vereinten sich gar
ûf ein gewisse vart.
in bewîst her eberhart,
swenn er kaem mit sîner maht,
daz er daz taete bî der nacht
heimlich unde tougen,
sô wolden si datz griven lougen,
daz dâ iemen waere.
sus wart der scherfenbergaere
aller dinge überret.
owê, daz erz ie tete,
wand im von herzog meinhart
grôzlich gegeben wart,
des er ze hêrren jach,
unde sô man in komen sach
zuo der etsche hinz tyrol,
sô erbôt imz als wol
der herzog unde sîn gesinde
als sîn selbes kinde,
unde swes er danne an in gert,
des wart er alles gewert.
ach des lasters unde der scham,
daz er ê niht urloup nam
von den herzogen hêr,
daz was ein grôz unêr.
Dlxviii . nû lâze wir daz sîn.
der scherfenbergaer tete dâ schîn,
daz im silber liep was.
die sînen er zesamme las,
unde dô er al sîn maht
zuo einander brâht,
bî einer nacht kom er gestrîchen
hinze griven heimlichen.
si heten alle vröuden vil
unde wânden ein spil
dem tolden an gewinnen.
nû arbeit er mit sinnen:
im kom sîn spehe mit maeren,
daz dem grâven geste waeren
hinz griven komen bî der nacht
nû het der tolde gedâht
unde was bereit dâr zuo,
daz er des morgens vruo
nâch gewonlichen siten
vür griven wolde hân geriten,
als er vor het getân.
unde dô in het wizzen lâzen
sîn spehe die wârheit,
der vînde gelegenheit,
einen boten er zehant
hinz den herzogen sant,
als man den boten vernaeme,
daz ir einer kaeme
mit vunfzic mannen her nider,
der kaeme niht her wider,
er braeht êr unde guot.
die vürsten wol gemuot
huoben grôzen kriec under in,
welher solde dâhin.
ir ietwederm was ger
ze vâren dâher
unde wolde niht belîben.
den kriec begunden si trîben
als lânge mit rede,
unz daz si bêde
muosten belîben dâ.
ir beider râtgeben sâ
her nider sanden drât
von oufenstein hern kuonrât.
vunfzic man er brâht
her nider bî der nacht
unz zuo dem judenbrunnen.
dâ habt der helt versunnen
unde enpôt hin in heimlich
dem tolden hern heinrich,
daz er waere komen.
dô der daz het vernomen,
der macht sich ûf unde reit
an aller hande beit,
dâ er den oufensteinaer weste.
die helde muotes veste
unde an manheit stolz
riten in ein holz
nâhen bî wîzenecke.
von oufenstein der kecke
unde her heinrich der marschalch
den liuten enphalch,
si solden stille dagen.
der berc, dâ si lâgen,
der walersperc ist genant.
dâmit teten bekant
Dlxix . diu vogelîn mit ir gesange,
daz sich unlânge
der tac sûmen wolde.
her heinrich der tolde
schicte her dan
zwên unde drîzic man,
den gebôt er, daz si riten,
swâ die knehte sniten
vuoter unde gras,
als gewonheit was
in die stat ze vüeren,
an die solden si rüeren,
unde swen si vernaemen,
daz her ûz kaemen
die helde vruotic unde balt,
die werlich waeren gestalt,
die solden si sich lâzen jagen,
unz dâ dis in der huote lâgen,
swaz er gebôt, daz geschach.
dô man der sunnen schîn ersach,
dô kômen dis zehant
vür griven gerant
unde suochten an den stunden,
ob si iht ze nemen vunden,
des dô niht geschach:
wand als schiere si ersach
der scherfenbergaere,
der west wol, daz dâ waere
ein huot in solher naehen,
daz man sich niht solt vergaehen.
diu tor er versperren hiez,
nieman er her ûz liez,
unz daz zuo der ûzvart
menniclich bereit wart.
unde dô man im seit,
si waeren alle bereit,
dô was ouch er verriht,
wan daz er der platten hete niht.
den grâven daz harte
unde die andern beswârte.
man suocht alumbe in der stat,
ob ieman deheine hât:
daz ungelucke
kom von des tiuvels tucke,
daz man vant deheine
weder grôz noch kleine.
der scherfenbergaere
sprach: < sî uns unmaere!
den got sus wil niht nern,
den kan ein platte niht erwern .>
die kneht er alle hiez,
daz ir deheiner liez,
si naemen sperlânge
in die hant hophstange;
alsus er ûz besundert
der schiltkneht wol zwei hundert.
die schutzen schict er vor
unde die ze naehest ûf ir spor,
darnâch die strîtpaeren.
an der gebaeren
schein manlicher muot.
den helden biderben unde vruot
segent nâch zuo der stunt
ab griven manic rôter munt
unde wunschten den heiles,
die dâ wârn irs teiles.
dâmit si ensparten
nur wan die einen porten,
dâ si heten ûz geriten.
nû heten ouch verbiten,
Dlxx . die in der huote wârn gelegen,
die heten wartens nû verphlegen:
wand die si des morgens sanden,
daz si vür griven randen,
die wâren nû wider komen,
von den heten si vernomen,
daz sich ûz der stat
nieman gerüeret hât.
si sprâchen: < sô sull ouch wir
niht lenger hie beiten ir,
doch stêt daz êrlich,
daz wir geweidenlich
von hinnen ab zogen .>
si sanden unbetrogen
ir wartliute drât
ze griven vür die stat,
ob si ouch heten dehein geberc.
hin zogten si den walersperc
alumb unz ûf die lântstrâzen,
nieman si widersâzen,
vür wîzeneck si zogten her.
nû was ouch gegen in ger
iren wartliuten.
die begunden in bediuten,
daz die vînt ûf strîtes sîn
dâher zogten gegen in
unde daz ir in waer ze vil.
des erschracten an dem zil
die zaghaften alle,
dô sprach mit vrechem schalle
her heinrich der tolde:
 <ir deheinen ich wolde
wunschen von hinnen,
dest mêre wir gewinnen,
ob ir vil ist.
ich sich an diser vrist
doch sô manegen werden man,
von dem ez hiute wirt getân
sô menlich unde sô wol,
daz im sîn iemer danken sol
herzog meinhart der alte,
swer dâheime walte
einer lieben amîn,
der sol sich hiute vrîn
durch si vor houbetschanden.
ir kernaer, lât iuch anden,
daz man iuch gezigen hât
etlicher zegelichen tât,
unde erholet iuch des hiute!
nûtrâ, zieren liute!
gedenket an die stunde,
ob ir von rôtem munde
ie lieplich sît gegrüezt,
unde wizzet, daz ir büezt
trûrens iwern vrouwen,
ob ir iuch hiut lât schouwen,
daz man iu giht, ir sît guot.
den vrouwen niht sô sanfte tuot,
denn sô man gît prîs
irm lieben amîs .>
Dlxxi . von oufenstein her kuonrât
sprach: < als hie gerâten hât
der marschalc uns kernaeren,
daz sî den etschaeren
ouch von mir gerâten,
daz si niht tuon, als si tâten,
dô man datz sant vîte
mîn hêrren ûz dem strîte
vuorte alsô hin,
daz ir deheiner under in
enphie zuo den stunden
an lîbe noch an ors dehein wunden.
hin vür iemer mêre
seit man von uns dehein ander êre,
wan wir waern hôhes muotes vol.
sô man iuch siht datz tyrol
bî den vrouwen tanzen
unde in kleidern swanzen,
diu mit silber sint beslagen,
sich ich hiute deheinen zagen,
der sî des gewis,
ez sîn jen oder dis,
kum ich iemer hinz meran,
ich ruof in darumbe an,
dâ er bî sîner vrouwen sitzet
unde sich gen ir minne spitzet
mit hoflichen gebârn.
wir suln hiut alsô varn
unde solhez vehten lâzen schouwen,
daz sich dâ heime von den vrouwen
kriege hebent umb die man,
welher daz beste hab getân .>
die wîl die rede hie geschâhen,
nû wâren ouch sô nâhen
die vînde her zuo in komen,
daz all ir rede wart vernomen,
ein edel kneht hiez suppan,
dem machte undertân
der oufensteinaer sîn schutzen,
der kunde si wol nutzen,
zuo den vînden vuort er siu;
daz tete er umbe diu,
daz si dest mîn wîle hieten,
dâr zuo daz si sich rotierten.
under dem wallersperge lît
ein acker in der mâze wît,
daz si sich wol beruorten dâ.
darûf kêrten sâ
der oufensteinaer unde der tolde,
waz iegelicher tuon solde,
daz wart verriht ûf ein ende,
der marschalc behende
den wîzeneckaer hôrt
reden ein wort,
daz er unser vrouwen bat,
daz siz an der stat
an daz reht setzen solde.
 <jâ .>, sprach der tolde,
 <ûf die red wol ot her!
daz ist, des ich ger.
ich waen, ez werde sleht:
ob ez an daz reht
got hiute hie sezt,
sô werdet ir gelezt,
wande ir ze diser zît
wider iurn rehten hêrren sît
unde habt iur zuht an im zebrochen.
daz wirt an iu gerochen
noch hiut an disem tac
mit manegem herten slac>.
si wâren nû sô nâhen,
daz der marschalc begunde gâhen
bald in daz gedranc.
ein senelich gesanc
huobens mit dem kyrieleis.
seine was ir reis,
dô si zeinander staphten.
die schiltknehte kaphten
von verren hin an-
die het nû her dan
geschicket ûz der swaere
der scherfenbergaere.
Dlxxii . ê si den ruof volsungen,
dô kômen si gedrungen
zeinander mit einem stôz,
daz daz krachen wart sô grôz,
daz man ez verr vernam,
der oufensteinaer kam
gedrungen hin durch,
ein schedliche vurch
der oufensteinaer unde der told ier
unde swarzman der zier,
den man von volkenmarkte nant.
dô wurden ûf den sant
gevellet die helden kecke,
her vriderich von wîzenecke
unde von sant peter her eberhart,
mit den ouch gevellet wart
der wîzeneckaer her dietmâr,
ûz der hiunburgaere schar
stunden dâ wol zehen
der besten, hôr ich jehen.
diu kecke durchvart,
diu durch die schar getân wart,
tete den manhaften wol:
 <wider umb>, sprâchen si, < man sol!>
den druc nâmen si als ê.
daz tete den zaghaften wê.
si gâben die vluht
mit solher ungenuht,
daz si des heten wol gesworn,
si waeren alle verlorn,
die dâ beliben hinder in:
 <wol ot hin! wol ot hin!>
ruoft einer den andern an.
von der etsche was ein man
selb ahte komen schôn gevarnde
unde alsô gebârnde,
daz man des wânt,
er waer des lîbes ein wîgant:
der was der vluht niht vrî
unde sîner knehte drî-
die andern viere dâ beliben.
dô diu zagheit het getriben
iren hêrren von dem strît,
inner der zît
hiez er balde ziehen
die knehte unde hin vliehen
ûz der grôzen nôt:
si sint alle tôt,
die dort beliben sint!
der told vaeht umb den wint
unde tuot unreht daran:
er ist nâhe ein sô alt man,
daz er solt büezen sîn sunde
unde liez die roten munde
hin vür underwegen,
durch die er sich wil bewegen
ûf dem velt ze sterben.
er solt wol anders werben,
daz er ist der hêrren rât,
denn daz er verfüeret hât
sô êrbaere liute,
die dâ verderbent hiute.
aber umb wiu red ich daz?
im vüegt alsô ze sterben baz:
sît er doch ist sô alt,
daz im gemezzen unde gezalt
sîne tage sint,
sô sprechent doch sîn kint
ze herzog meinhart:
 <herr, unser vater wart
in iwerm dienst ersterbet.
die lîht wurden enterbet,
die werdent denne rîch.
dem bin ich ungelîch:
ich bin ein rîter junge
unde var dar von sprunge
unde sol mich noch vröuden saten.
die mich wolden hân verrâten,
die vallent hiut selb in die gruoben.
welch ein spil si an huoben
unde welch ein maere
seit uns der oufensteinaere!
swer sich hie niht lâz bern,
den wil er behern
dâheim vor sîner vrouwen:
mich mac diu mîne schouwen
unde triuten lieber gesunden
denn salben harte wunden .>
dô er daz sînen knehten seit,
inner des er reit
ûf daz dürre mos;
ein starkez, grôzez ros
was, dâ er ûf saz.
nû het sich gefuoget daz,
daz ein rîter manheit vol,
hiez her vridrich der kanol,
zuo dem strît wold îlen,
unde an den selben wîlen,
dô im her was gâch,
den vluhtigen er ersach.
diser rîter kurtois
gedâhte: < wer ist der vranzois
in der brunne wîz,
diu dâ sô schoenen glîz
gît durch den melm?>
ein verzimierten helm
vuort er verbunden.
gen im er kêrte an den stunden
unde vrâgte, war er wolde.
dô sprach er: < der tolde
unde der oufensteinaere
aller vröuden laere
vârent dâher sigelôs .>
dô diser guote rîter kôs,
daz jener was vluhtic,
er sprach: < sô muoz ouch ich den sic
an iu hie bejagen .>
dô wart an in geslagen.
hie wâren drî wider viere,
wande diser rîter ziere
niht wan zwêne knehte hâte:
mit den überwant er drâte
den hern unde die kneht drî.
der zagheit vrî
âne verchwunden
hete überwunden
selp dritte dise viere.
gegen griven schiere
brâht er mit im hin
den êrbaeren gewin.
man jach, daz er waere
ein schoeneckaere,
der dâ wart ze schanden.
daz er was von ir lânden,
daz tete den etschaeren wê.
nû hôret, wie ez dort ergê.
der strît gienc vast entwer,
unde dô die vluhtigen her
von dem strîte randen,
die ellenthaften wânden,
die dâ ze vüezen stunden,
si heten überwunden
den sic aller dinge.
si begunden sêre ringen,
wie si des bekaemen,
daz si guot gevangen naemen.
der heten si dâ guote stat.
ieglicher gevazzet hât
ze sich zwên oder einen;
den begunden si bescheinen,
daz si in taeten sicherheit-
waere aber in geseit,
daz si den sic verlorn heten,
sô heten si getreten
unbetwungen an daz holz,
daz mocht den helden stolz
nieman haben erwert.
wie der sic disen wart beschert,
daz wirt iu niht verswigen.
der strît was gedigen
doch mit werlicher hant ...
hin ab alsô nâhen,
unz daz si griven sâhen,
dô sprach her heinrich tolde:
 <der mir volgen wolde,
der müeste mit den êren
wider ûf daz wal kêren .>
dô sprach der oufensteinaere,
swaz daran nutze waere,
des wold er gerne volgen.
die im dâ wârn erbolgen,
die gunden im wol ze rîten hin,
dô si vermisten under in
des scherfenbergaere
unde des wîzeneckaere,
darnâch der besten wol zehen,
als ich vor hân gejehen:
vor griven si dô beliben.
die kernaer hin triben.
Dlxxiii . dô si des strîts begunden
unde dô si erkunden,
daz dise noch stunden dâ,
hin randen si sâ
unde vielen dise an,
die dâ stunden ûf dem plân.
die werten vil sêre
ir lîp unde ir êre.
der oufensteinaer zehant
al dem wâpenrock erkant
von wîzenecke hern vridrich.
er riet im guotlich,
daz er im gaebe daz swert;
des verzêch in der helt wert
unde volgt dô niht der bet,
unz erz nâch grôzem schaden tôt.
ein kneht in sînem zorn,
was von der etsch geborn
unde hiez der hackaere.
rand an den wîzeneckaere
unde brach im den helm ab,
mit dem swert er im gap
durch die beckelhûben einen slac,
daz er darnider gelac
unde daz daz heize bluot
durch die beckelhûben wuot.
allerêrst er gert,
daz man naem sîn swert
unde daz man in liez leben.
 <nû woldet ir iuch niht ergeben>,
der von oufensteine sprach,
 <die wîle man iuch sach
des lîbes gesunden .>
dô si alle wurden überwunden,
die sich ergeben geruochten,
den scherfenbergaer si dô suochten.
ligent man den vant
niderhartes in dem sant:
durch in gestochen was ein sper,
dâr zuo het er
siben wunden in ein bein.
stille sprach er unde sein,
dô im von oufenstein her kuonrât
den kranken sagen bat,
ob erz her willehalm waere:
 <jâ; sît ir ez der oufensteinaere,
sô stêt her nider ze mir .>
daz geschach vil schier.
Dlxxiv . dô sprach her willehalm
mit krankes mundes galm:
 <von oufenstein vriunt mîn,
nemt ditze vingerlin,
des darf iuch niemer geriwen,
wand habt daz ûf mînen triwen,
die wîl ez ist in iur gewalt,
rîchtuomes manicvalt,
dâr zuo werltlicher êre
zerint iu niemer mêre .>
ab der hend gap er imz hin.
nû kom ouch über in
der tolde geriten
mit zornigen siten
unde vrâgte, wer er waere.
 <ez ist der scherfenbergaere>,
sprach von oufenstein her kuonrât.
 <sô ist erz, der sîn triwe hât
in mînen hêrren zebrochen;
daz hât got an im gerochen .>
er hiet in gestrâfet mêre:
durch sîn zuht unde durch sîn êre,
als die tugenthaften tuont,
der oufensteinaer ez understuont.
einem knehte dô enphalch
her heinrich der marschalch,
daz er den kranken ûf wegte
unde über ein pfert legte
unde in gen volkenmarkte vuorte.
zehant dô man in ruorte,
ûf dem pferd er starp.
der tolde dô warp,
daz man in vuort hin wider.
dô legte man in nider,
dâ er vor was gelegen.
hin riten die bewegen
mit êren unde mit vröuden.
schallens unde geuden
under in was genuoc.
wie man der zagen denne gewuoc,
vil guot daz ze hôren ist.
der strît wert sô lânge vrist,
daz dâ verdrôz der zît
die herzogen datz sant vît,
daz in nieman niht seit,
der herzog heinrich reit
staphund ûf daz velt,
ob im deheins boten meld
braeht gewissiu maere,
wie den sînen gelungen waere.
noch sach er nieman noch vernam,
unz er hinz volkenmarkte kam.
dâ vant er vor dem tor
habende hie vor
wol vunf unde zweinzic der verzagten.
von dem strîte si im sagten
vil wunders unde vreise,
si machten im grôz eise,
wie der sic waer verlorn,
nû wart dem herzogen zorn,
daz er si sô vruo hie vant.
hin zetal er dô rant
unde wolde selb erkunnen,
ob er het vloren oder gewunnen.
mit balder îl zehant
ein bot her gen im rant,
der dem herzogen seit,
des er wart vrô unde gemeit,
daz die sînen gesigt heten,
umb botenbrôt wart gebeten
der herzoge rîch.
daz gap er sô volliclich,
daz sîn der bote iemer mêre
hin vür gewan vrum unde êre.
vrôlich sach man in gebârn.
vil schiere sach er gen im varn
ander sîn selbes baniere
die helde biderb unde ziere,
von den er dort gesiget hât,
sagen er im bat,
wie daz komen waer dâr zuo,
daz dise sô vruo
hinz volkenmarkte waeren komen,
dô wart ir laster vernomen.
Dlxxv . der oufensteinaere
verrihte in der maere,
wie si ze rehter vehtezît
geflohen heten von dem strît,
si sprâchen: < her, wir bitten iu,
sit ir erkennet siu,
daz ir si dester wirs habt,
den ir iwer guot gabt
unde sô bôslich hânt getân .>
dô sprach der herzoge sân:
 <ich kan ir aller niht genennen;
doch swer si wil erkennen,
der sol herman manken vrâgen,
der kan von in wol gesagen,
wand er der einer ist,
den ich dâ sach zuo der vrist .>
der herzog vrâgte sunderlich
beinzigen unde heimelich,
wer die besten waeren dâ gewesen.
dô wurden im ûz gelesen
ûz den andern allen drî,
die aller zagheit wâren vrî
unde keck zuo aller guoten tât:
von oufensteine her kuonrât
unde her heinrich der tolde,
dâr zuo er danken solde
von volkenmarkte swarzman,
die drî sold er iemer hân
liep vür ander liute.
dô sprach der herzog albediute,
er wolde hinfür iemer mêre
irn vrum trabten unde ir êre.
alsus zogten si hin
ze volkenmarkte in,
dâ wurden si wol enphangen.
an den diu zagheit was ergangen,
daz si vor her kômen getroffen,
die heten sich versloffen
in die stelle ab den wegen,
dâ heten si in ir pflegen
ir kneht wol ze zehen tagen
muosten in hin in zezzen tragen.
Dlxxvi . des nachtes heten si gemach,
dô man den andern tac ersach,
den gewin sach man si teilen,
bieten unde hin veilen,
wunder man dâ vant
von rossen unde von îsengewant.
dô daz ein ende hâte,
die vürsten giengen ze râte,
waz man tuon wolde
mit den gevangen oder solde,
nû vereinten si sich under in,
daz man boten schict dâhin
zuo dem hiunburgaere,
ob er die wîzeneckaere
unde hêrren eberhart
unde ander, die an der vart
wâren gevangen,
ûz vancnusse pfrangen
ledigen muot haete,
daz er denn einez taete,
swaz er der hiet zuo der zît,
die er dâ vie zuo sant vît,
daz man einen gen dem andern ahte
unde die alsô ledic machte.
darüber ir beider liute sâzen,
wie einer gen dem andern wurd lâzen.
des gert ouch grâve uolrich,
daz von wîzeneck her vridrich
unde von sant peter her eberhart
alsô ledic wart
unde swaz er ir het dâ.
den wîzeneckaer man sâ
ûf einer rospâr brâht
her zgriven mit kranker maht:
von der wunden, diu im was geslagen,
starp er in den siben tagen.
daz klagte herzenlich
von hiunburc grâf uolrich.
von scherfenberc hern wilhalm
mit klagendes mundes galm
beweinten dâ man unde wîp;
sînen tôten lîp
man schône ûfbârt,
schôn er gefuoret wart
hin heim von den sînen,
die liezen dâ schînen,
daz si im wâren holt.
daz vingerlîn, daz er holt
sô lâng an sîner hende,
unz erz vor sînem ende
gap von oufenstein hern kuonrât,
swaz ez halt ander tugent hât,
daz ist mir ein vremdez maere:
ez was ie niht sigebaere,
daz schein dâ wol des tags:
weder stichs noch slags
ez in leider nie gewac.
wie ez umb daz vingerl lac
unde wie er daz gewan,
daz wil ich iuch wizzen lâzen.
Dlxxvii . eines tages ez geschach,
daz man von sîner burge sach
gên den helt stolz
durch kurzwîl gen holz
alterseine ûf der heide,
ein seltsaeme ougenweide
der wart er dô gewar.
von edelem tuoche klâr
ein himel ûf vier stangen
übergoldet lângen
vuorten vier getwerc
dort her von jenem berc.
under dem himel reit
ein twerc stolz unde gemeit
in aller der gebaere,
als ez ein künec waere:
ez was gekrônet schône
mit einer guldîn krône,
des nam er vil wol war.
sîn satel unde sîn zoum gar
mit golde wâren beslagen,
edel stein dârinne lâgen,
alsô was ouch daz gewant,
der scherfenbergaer zehant
stuont unde beit,
unz ez her gereit,
sînen huot nam er ab,
guoten morgen ez im gap,
ez sprach: < wilhalm, got grüeze dich!>
er sprach: < wâvon erkent ir mich?>
ez sprach: < daz ich dich erkenne
unde mit namen hie nenne,
daz ensol dir niht wesen leit.
ich suoche dîn manheit.
mir ist sô vil geseit
von dîner werdikeit,
daz ich suoch dîn triwe.
mir ist ein sache niwe
widervarn niulich
von einem künec rîch,
der ist mîn genôz:
umb ein lânt grôz
mit einander wir kriegen,
dâ wil er mich umbe triegen
unde wolt mirz an gewinnen
mit listigen sinnen.
nû ist der kriec zwischen uns beiden
alsô verrihtet unde gescheiden,
daz in kurzer vrist
zwischen uns ist
ein rehter kamph gesprochen,
über sehs wochen
der ergên sol.
nû getrûw ich mir des wol,
ich waer im man genuoc;
nû ist er mir ze kluoc
unde getar mich niht bestân:
ein kemphen wil er hân
der selbe mîn genôz,
der ist mir ze grôz.
nû habent ze dir
al mîn vriunt gerâten mir,
ob ich dich gewinnen mug,
daz mir nieman baz tug.
nû man ich dich alles guotes,
ob du sô menliches muotes,
helt, an dir enphindest,
daz du dich underwindest
des kamphes durch mich,
daz wil ich dien umb dich
mit sô getânem geben,
die wîl du maht geleben,
daz du dester baz maht,
unde hab darûf dehein aht,
daz dir iht mug misselingen:
ich wil dich alsô dar bringen,
ob er ein risen her braehte,
daz dir niht misselingen möhte.
unde wizz, helt guot,
mit einem gurtel sô guot
zder zît ich dich bewar,
den er bringet dar,
ob er zweinzic manne sterke pflaege,
daz im daz niht gen dir waege,
du werdest an im sigehaft.
bist ot alsô manhaft,
als man von dir gibt,
sô misselingt dir niht .>
Dlxxviii . der von scherfenberge
sprach ze dem getwerge:
 <sit ir mir sô wol getrût
unde ûf mîn manheit bût,
sô sî iu daz geseit,
daz ich benamen wil bereit
ziwerm dienste sîn.
ob ich daz leben mîn
behalte unzen dar,
swie ich halt gevar,
daz wirt alles gewagt .>
 <her wilhalm, daz sî iu gesagt,
iu sol dehein vorhte wonen bî,
daz ich ungehiwer sî:
diu staete drîvaltikeit
unde daz got von einer meit
menschlich sî geborn,
daz ers dâr zuo het erkorn
durch ir tugent manicvalt>-
vil dinges ez im vorzalt,
daz zuo dem gelouben gehôrt-
 <des bin ich alles unbetôrt,
mir wone der geloube bî,
dâmit ich kristen genennet sî .>
dô der scherfenbergaere
gehôrte disiu maere,
des wart er unmâzen vrô.
dem kuniglîne lobt er dô,
in irret des dehein ander nôt
denne siechtum oder der tôt,
er kaem ze rehter stunde.
wâ er in vunde?
der künec sprach wider in:
 <nû nim daz in dîn sin,
sô von ditzes tages zal
vunf wochen über al
haben ein ende,
daz man dich, helt behende,
vind an diser stat.
dîn ors unde dîn sarwât
nim ze dir unde einen knaben.
du solst ez ouch vürwâr haben,
daz dûz sagest deheinem lîbe,
unde doch gerlich dînem wîbe,
daz du ez der verdagest,
unde swie dûz iemen sagest,
sô ist daz dinc verlorn .>
daz wart allez versworn
von dem von scherfenberc.
 <nû sê>, sprach daz getwerc,
 <ditze vingerlîn,
daz sol geziuge sîn
aller der rede,
die wir hie bêde
haben getân,
du solt ez gerne hân
unde wizz vürwâr,
lebestû tûsent jâr,
dir zerinnet niemer guotes.
dâ von bis hôhes muotes
unde behalt dîn triu an mir.
hiemit scheide ich von dir .>
Dlxxix . über die heide was im gâch.
her wilhalm sach im alles nâch,
unz an den berc
verswunden diu getwerc.
dô gienc er âne pûs
wider in daz hûs.
nû was daz ezzen bereit,
menniclich in dô vreit,
wâ er gewesen waere.
nieman verjach er der maere,
ân daz er vür die stunde
niemêr gebâren kunde
als vrôlich, als er het getân,
staete sach man den man
gebâren blûclichen.
daz mercte vlîziclichen
beidiu wîp unde man.
diu vrouwe lac im sêre an,
wie ez umb in laege
oder waz gedank er pflaege,
daz er ir daz seit.
der helt daz vermeit,
von tage ze tac
schuof er, daz man pflac
sînes orses baz,
dâr zuo er niht vergaz
sîner sarwât,
swaz er daran gebresten hât,
daz bezzert man im beinzigen.
menniclichen wart verswigen,
des er het gedâht,
unz daz diu zît her gâht,
dô sant der scherfenbergaere
nâch sînem bîhtigaere
unde tete heimlichen
sîn bîhte lûterlichen.
darnâch mit andâht er nam
unsers hêrren lîchnam
unde hiez umbe sich bitten,
eins tages was er ûz geriten,
unde dô er ûz kam,
den bîhtigaer diu vrouwe nam
unde bat, daz er ir seit
an den sachen die wârheit.
der bîhtigaer si des verzêch.
er sprach: < dô man mir verlêch
priesters amt unde êre,
dô gap man mir die lêre
unde gebôt mir bî got
behalten ditze gebot,
ez waer grôz oder lîht,
swaz mir an der bîht
wurde geseit,
daz ich daz verdeit,
oder ich wurd alsô verdamt,
daz ich priesters amt,
dâr zuo pfeflicher êre
gewunne niemer mêre.
vrouw, ob daz durch iuch geschaehe,
daz waer uns beiden ein smaehe
unde tôdlich sunde vor got
unde nâch der werld ein grôzer spot.
dâ von muotet sîn niht.
ê daz ich het zuophliht
mit solher houbetschand,
ich rûmte alliu lânt,
ê ich vermeit ein wort .>
dô diu vrouw erhôrt
des priesters ernst sô grôzlich,
dô tete si dem gelîch,
als si darumb enruochte.
im besten vriunt si versuochte,
dem si getrûte aller beste,
unde die si in den triwen weste,
daz siz inniclichen taeten
durch si, des si si baete,
diu vrouwe die besant.
unde dô si kômen zehant,
diu vrouwe in vür legte,
waz ir herz erwegte
ze trûren unde zungemach.
den vieren si verjach,
wie ez laeg umb iren man,
unde brâhte si daran,
daz si durch iren willen
sich liezen niht bevillen,
si wurd von in gewert.
diu vrouwe dô gert,
daz si mit vorhten unde mit drô
dem priester taeten alsô,
daz er in an der stunt
die wârheit machte kunt,
waz diu sache waere,
die der scherfenbergaere
hete verhanden.
dô liezen inz enplânden
dise helde alle viere,
den pfaffen si schiere
vuorten in ein kemnâten.
des êrsten si in bâten
zder vrouwen angesihte,
daz er si verrihte
der sache bî der zît.
dô het der priester den strît,
den er vor gehabt het.
dô er niht aht ir bet,
si sprâchen: < ir müezt sterben
oder wir müezen umb iuch erwerben
die wârheit an den dingen,
dâ wir nâch ringen .>
ir ieglicher im dâmit trazte,
daz er im ein mezzer sazte
an den hals ûf den tôt,
unde daz man in alsô nôt,
dô verjach er der wârheit,
alles des man in vreit.
Dlxxx . dô si ez heten ervarn,
die im die naehsten vriunde wârn,
diu vrouwe sâ zehant
heimlichen besant,
unde dô die wâren komen,
dô wart heimlich genomen
der scherfenbergaere.
waz sîn vürsaz waere,
des begunden si in vrâgen,
unde dô er in niht wolde sagen,
dô sagten si im vür den munt,
daz ez in waere allez kunt;
unde dô erz an ir red ervant,
allerêrste er bekant
der wârheit an den sachen.
dô begunden si swachen
den vürsaz, den er het.
si begiengen grôze bet
gegen im an der stunde,
daz er erwunde
der vart, der er het willen,
 <ich lieze mich ê villen,
ê ich mit solher ungenuht
mîn triwe braeche unde mîn zuht,
die ich dem kleinen hân gegeben,
warzuo solde ich leben,
swenn ich des sold ab gân,
des ich gelobet hân
dem künec bî mînen triwen?
ez müest mich iemer riwen,
solde ich dem werden
alsô lughaft werden .>
si sprâchen an der vrist:
 <wizzet, daz ez ist
ein geist oder ein betroc .>
 <sô bin ich ein boc>,
sprach der helt wol erkant;
 <er hât mir vor genant,
waz guot ist an dem gelouben.
wil man mich des berouben,
daz ich mîn triu behalt an im,
sô weiz ich wol, daz ich nim
hin vür an allem guote ab .>
guoten trôst im des gap
sîn wîp, im gewurre niht;
si sprach: < wâ habt ir solher geschiht
gefreischet ie mêre?
ir vart umb all iur êre .>
 <ouch well wir iuch niht vâren lâzen
deheine wilde strâzen>,
sprâchen si gemein,
 <ez waere ein grôz mein
unde ein itwîz grôz,
wurdet ir dâ blôz
an den êren gemacht
oder an dem lîbe geswacht,
unde daz bî iu nieman waere,
der her wider diu maere
von iu kunde gesagen.
wurdet ir ouch dâ erslagen,
sô waer diu sêle verlorn .>
 <ach daz ich ie wart geborn!
nû muoz ich belîben!
waz hât den wîben
oder deheinem man
mîn geheime kunt getân?
ditz ist mîner êren slac
unde aller der saelden, der ich pflac
unde die ich vürbaz haben solde!>
daz er belîben wolde,
des wart er überret
mit vil grôzer bet.
doch was er unfrô.
daz gestuont alsô
über ein halbez jâr,
daz er nie wart gewar
der sache deheiner gelegenheit,
unz eines tages, dô er reit
von lândestrôst ze sîner veste
nâch den sînen zaller leste,
dô drafte her neben sîn
aber daz getwergelîn
unde sprach: < swer iuch hât gezalt,
daz ir an manheit waeret balt,
der hât iuch sêr an gelogen.
wie habt ir mich betrogen,
verrâten unde gevient!
ir habt an mir verdient
gotes unde guoter wîbe haz.
ouch sult ir wizzen daz,
ir sît vürbaz unsigbaere,
unde ob daz vingerlîn niht waere,
daz ich iu leider hân gegeben,
sô müest ir armuot geleben
an kinden unde an wîbe
unde an iur selbes lîbe.
daz hât daz vingerlîn erwant .>
er greif im balde nâch der hant
unde wold imz haben gezuct:
die hant er balde ruct,
in den buosem er si stiez.
übel ez im gehiez.
dâmit ez zehant
von im über velt rant
mit wackerlichen siten.
die dâ vor im riten,
die heten alle übersehen,
waz hie hinden was geschehen.
Dlxxxi . nû habt ir vernomen,
wie daz vingerlîn ist her komen,
daz der scherfenbergaere
gap dem oufensteinaere,
dô er mit dem tôde ranc.
ez stuont ouch darnâch unlânc,
daz er sich bezzert sêre
an guote unde an êre.
die herzogen vür die zît,
alle die an dem strît
vrumiclichen heten getân,
sêre hôhen began:
dem oufensteinaer man gap
die witiben mit grôzer hab,
die der glâneckaer vor het;
deheiner betelichen bet,
der er vlîziclichen gert,
wart er nie entwert
von dem herzogen meinhart,
sît daz im an der selben vart
sô wol was gelungen.
die herzogen jungen
truogen noch des jâmers vuoder
vor leide umbe iren bruoder,
unde von ôsterrîch sîn swester
der ungemüete wart ie vester:
ires bruoder smerzen
het si an irm herzen
vil sanfter verdolt,
denn daz si wizzen solt
in kummer herzog ludwigen.
senfter muot begund ir sigen,
dô ûz der banden ric
niht was ledic
herzog ludwic worden.
in senelichem orden
si darumb erschein.
der vürste edel unde rein,
herzog albreht,
dô der an ir speht
iren muot trûrigen,
dô was ouch er verzigen
durch si senftes muotes.
wie er lîbs unde guotes
sîne vînt behert,
von den in was beschert
diser unmuot,
darûf der helt guot
traht in sînen sinnen,
wie er des solt beginnen.
von lândenberge dem marschalch
vesticlichen er enphalch,
daz er zwei hundert man
vuorte mit im dan
zuo den, die er in stîre het;
mit den sold er an der stet
ze vâre unde ze schaden draven
von hiunburge dem grâven;
den sold er ze leide bringen
mit allen den dingen,
diu vînt vînden solt tuon.
 <weder vrid noch suon>,
sprach der vürste zier,
 <bekumt er nimer von mir,
ich geleg in ê alsô darnider,
daz er niht kumt wider .>
nû sûmte sich niht mê daran
der marschalc herman,
er gâhte her in swinde.
des hoves ingesinde
her in mit im gâht.
doch wart groezer sîn maht,
dô er her in kam,
wand er zuo sich nam,
swaz er werliches vant,
dâmit kêrt er zehant
ûf des grâven schaden.
er het ouch zuo sich geladen
den truchsaezen von emerberc.
der dietsch heizt ein berc,
der ist des grâven vil nâch gar:
swaz er von urbar
daz beste inder hât,
daz lît an der stat.
daz wart im gar überriten
in vîntlichen siten
mit roube unde mit brant,
daz der grâve wol enphant
des herzogen zorn.
dô ez gar was verlorn
ûf dem dietsche über al,
dô kêrt er in daz jeuntal
der marschalc unde der truchsaeze.
manegen jungen raeze
het er mit im brâht,
den nihts ze nemen versmâht.
ez wart sô gar verwüest,
ein steinîn herze müest
sich haben lâzen erbarmen
sô manegen menschen armen,
als gemachet wart
an der selben vart:
swâ ein ganzez dorf lac,
darin der grâf ze haben pflac
ein huobe oder ein hofstat,
daz wart verbrant an der stat.
Dlxxxii . dô man verwuost het
nâch des herzogen bet,
swaz dem grâven was benant
über al in kernden lânt,
dô wold im marschalc herman
daz selbe haben getân
in dem seuntal unde anderswâ.
dô kom geriten sâ
von ortenburc grâf vriderich
unde warp vlîziclich
dem von hiunburg umbe vrid
alsô lâng, unz er gerit
zdem vürsten hinze wienen.
er wolde dâr zuo dienen,
daz grâf uolrich sîner schulde
genzlichen kaem ze hulde.
der von ortenburc mit lânger rede
die hergesellen bêde
überkam des kûm,
daz si teten rûm
ab des schaden von hiunburge.
dâmit der von ortenburge
reit gegen ôsterrîch
unde lac dem vürsten vlîziclich
mit grôzer bete an,
unz er sîn willen gewan
mit helfe der herzoginne,
daz er ûf suone unde ûf minne
wolde lâzen reden
zwischen in bêden.
des wart gemacht ein vrid.
in der selben bit
vuor gegen ôsterrîch
von hiunburc grâf uolrich,
unde dô er hinze wienen kam,
diu herzoginne lobesam
der teidinge zehant
zwischen in sich underwant.
des herzogen rât
si heimlichen bat,
daz man ir des gehulfic waere,
daz dem hiunburgaere
gen dem herzogen wol geschaehe
vür den schaden unde die smaehe,
als im widervaren was.
herte als ein adamas
was des herzogen muot;
doch begunde in diu guot
ze jungest daran bringen
mit wîsen teidingen,
daz erz an si lieze,
sô daz si sprechen hieze
darüber grâf vridrich,
daz wold er staeticlich
in beiden behalten unde volgen,
dem er dâ waer erbolgen,
mit dem wurd er gefriunt.
vervestent unde verziunt
vor künftiger gevaere
mit starken gelubden swaere
wart zwischen in beiden,
mit spruchen unde mit eiden
diu suone unde diu minne.
diu lobesam unde rîch herzoginne
über die sach alle sprach,
daz vür die minnejâch,
die der grâve het getân
dem herzogen unde sînen man.
sold in der herzoge drât
behûsen hinz der niwenstat
unde solde im ân widerstreben
tûsent pfunt wiennaere geben
ze burchuot, die wîl er dâ wolt sîn.
unde von getreide unde von wîn
im unde den sînen genuoc
umb die unminn unde ungefuoc
zwischen in beiden besunder.
 <sô wil ich ouch darunder>,
sprach diu rein gemuot,
 <teilen mit im mîn guot
von den wegen mîn,
daz ich des ungevaert bin,
daz mir sîn werde danc geseit .>
der herzoge unverzeit
zuo der herzoginne sprach:
 <behaltet! âne allen krach
den grâven ir dâmit ergazt,
daz er sîne huob besazt,
diu im oede lac
umb daz urliuc, des er pflac>;
al die wîl sold im gezemen
die burchuote ze nemen,
wand er gaeb ims vil gern.
dô nâch vrum unde êrn
Dlxxxiii . der grâve was verriht
mit dem vürsten unde versliht
unde er sich urlouben wolde,
als er billichen solde,
er gienc zuo der herzoginne;
diu enphie in lûtrer minne
unde sazt in zuo ir nider schier,
er sprach: < vrouwe, ir habt mir
sô vil gnâden getân,
daz ichs niht verdienen kan.
doch wil ich der sîn,
der iu unde dem hêrren mîn
iemer dien vürbaz .>
 <het wir verdient den haz>,
sprach diu herzoginn elspet,
 <den ir gegen uns het
durch den herzog otten,
der ouch dâ hielt mit rotten
unde ûf unsern schaden vuor von heim?
der selbe mîn ôheim
sich gegen uns vergezzen hât.
dô dich bischolf kuonrât,
der datz salzpurc hêrre ist,
gelobte in kurzer vrist
herzog hie ze machen,
spotlichez lachen
muoz dâr zuo hân
ein ieslich wîser man,
daz er sichs ie underwant,
daz er in sînem lânt
ruorte ein sô hôhen vürsten,
den man in solhen getursten
beidiu siht unde weiz,
ob im in sîner lânde kreiz
zwên hôhe kunige vüeren
unde ûf sîn schaden swüeren,
daz er dannoch waer unvertriben.
zwâre, dô wir beliben
vor künec andrên, der het brâht
von ungern solhe maht,
ob der von beiern ûz trib.
daz dehein man dâ belib,
pfaffen unde leien über al,
zwâr, sô waere ir zal
dem her dennoch ungelîch,
daz der selbe künec rîch
von ungern het geladen
her ûf unsern schaden-
vor dem wir doch beliben sîn:
nû wold uns ouch der ôheim mîn
mit zwein hundert mannen
unde der bischolf mit dem bannen
vertriben haben gewalticlich
von stîre unde von ôsterrîch
unde mînen vater unde sîne kint,
die in kernden hêrren sint.
daz gêt sô lachende niht zuo!
ich rât mînem ôheim, daz er tuo,
daz im dâheime nutze sî.
waern disiu lânt hêrren vrî,
mîner kind unde mînes hêrren,
man saech daz lântvolc sich niht kêren
an deheine beirische diet.
der mînem ôheim nû riet,
daz siz dâheim ê schüefen sô,
daz man ir waer ze hêrren vrô,
unde wurben denn umb andriu lânt!
man hât an in erkant
sô manegen unfurstlichen sit,
ungerihte unde unfrid,
daz man pfliget dâ,
daz man hie unde anderswâ
ir niht ze hêrren gert.
dô der vürste wert
herzog vridrich starp
unde an erben verdarp,
dô stuont ez vierzehen jâr,
daz diu lânt wârn hêrren bar;
dô ranc darnâch vesticlich
mîn ôheim herzog heinrich,
herzog otten vater.
künec wêlâns tohter hât er,
der an kreften was sô grôz,
daz nie dehein sîn genôz
in ungern wart erkant,
unde kund im doch der lânt
nie gehelfen mit sîner stiwer.
dunkt er sich ungehiwer,
denn sîn vater ist gewesen?
vor dem sî wir wol genesen .>
der von hiunburge sprach:
 <vrouw elspet, gedenkt darnâch:
ez ist diu rehte wârheit,
allez daz ir habt geseit;
doch wizzet waerlich vürwâr,
het ich gelebt hundert jâr,
ich het mit mînem danc
niemer deheinen wanc
ab iwerm vater getân,
ob er mich het erlân
maneges schaden unde smaehe,
den mir durch ir gaehe
teten sîn amtliute.
vrouw, ich bin noch hiute
erbes unde gemaches blôz:
diu muor vor griven grôz
des klôsters datze obernburge,
diu mîn vordern von hiunburge
lânge inne habent gehabt,
dâ getorste mîn der abt
ze hêrren nie bekennen
noch ze vogt genennen
vür den oufensteinaere.
vrouw, swie vil ich swaere
oder ungemaches leit,
swenn ich den mînem hêrren kleit,
sô was mir ungeriht.
der oufensteinaer giht,
er welle grâven meister sîn:
daz beswârte die mîn;
dô ich niht gerihtes vant,
si jâhen, ich solt daz lânt
rûmen ê alsô leben.
swer mir dô helfe lobt ze geben,
ze dem muost ich mich pflihten
unde dâr zuo rihten,
daz ich gerne wolt belîben
in dem lânde unvertriben .>
Dlxxxiv . si sprach: < daz si nû allez hin.
nû nemt in iwern sin,
ob ich iu iht gedienet hân,
des sult ir mich geniezen lâzen
an mînem bruoder, swâ ir mugt:
dâ ir im ze helfe tugt,
dâ tuot im iwer helfe schîn .>
er sprach: < vrouwe, daz sol sîn .>
diu herzogin zehant
ûz ir kamer im sant
sunder pfantlôs.
hin vuor der sorgenlôs
hinz kernden den rehten strich;
zuo der vart bereit er sich,
unde kom doch drât
mit hûs hinz der niunstat.
dâ was er alsô lânc,
unz daz der tôt betwanc
sîn wîp, daz si starp.
allerêrst er verdarp,
dô er het verlorn
sîn wîp, die hôchgeborn.
dô er si verloren het,
diu herzoginne elspet
lie grôze tugent schouwen
an der edelen vrouwen:
hinz wienen si si vüeren liez,
kostelichen si si hiez
bivilden die werden
unde bestaten zuo der erden,
als irem hôhen nam
unde ir tugent wol gezam.
diu sich nie versalt,
diu guote niht enkalt,
daz si in ellende starp.
der von hiunburc warp
an den herzogen,
sît im got het enzogen
sîner vröuden wunne,
sô sold er im gunne
her wider heim ze varn:
er wolt nû vröude sparn
unde leben, als im waer geschehen:
er wurde niemer mê ersehen
in vrôlichem muot,
lîp unde guot
daz müest im vürbaz leiden.
dô er wolde scheiden
von der niwenstat,
swes er den herzogen bat,
des wart er alles gewert.
dô er urloubes gert,
daz was dem herzogen leit.
er was im alles des bereit,
daz vurderunge hiez.
ungern er in liez
scheiden von danne:
dô was ot dem manne
geschehen sô leit,
daz er an vröuden verzeit
unde ze belîben niht entohte.
der vürste tete, swaz er mohte,
unz des den grâven genüegte:
dô ez im niht lenger vüegte,
dô muost er in vâren lâzen.
mit urloup schiet er von dan
unde pflac grôzer klag.
nû hôrt, wie ez gelac
Dlxxxv . umb den stubenbergaere.
dô der gehôrt diu maere,
waz zwischen den vürsten junc
geirret het die ebenung,
dâ von er an vröuden lazt.
sîn herze wart übervazt
mit des jâmers vuoder.
sîner muoter bruoder,
von ortenburc grâf vriderîchen,
hiez er bitten vlîziclichen,
daz er im ze staten kaeme,
sô daz er in ûz naeme
ûf alle die gewisheit,
diu dem vürsten beheit.
nâch sîner bete daz geschach.
vier tûsent marc man verjach
in rehter burgelschaft
dem vürsten tugenthaft,
dâmit man in ûz liez,
sîn vriunden er gehiez,
er wolde in der vrist
ân allen argen list
aller sîner schulde
gerne komen ze hulde
mit dem vürsten in kurzer stunde,
daz man im des nur gunde,
daz er zuo den hêrren kaeme
unde urloup von in naeme,
den er sich beiden
gebunden het mit eiden.
dô der herzog het
ervâren dise bet,
dô geviel ez im wol.
er sprach: < zwâre, man sol
im gunnen wol der êrn,
sît er sô gern
sich mit allem vlîze
vor künftigem itwîze
wil behüeten gegen in,
von den er hât den ungewin,
daz er ist gelezt.
ob man in des ergezt,
daz waere wol billich .>
dô ez dem von ôsterrîch
niht übel beheit,
des vröut sich der unverzeit.
er wolde vil drât
zdem bischolf kuonrât.
der enphienc in schôn,
genâd unde gotes lôn
hinwider er im bot.
welher hande nôt
in getriben dar
het, daz sagt er im gar
unde sprach: < ir habt wol getân
an mir als ein man.
doch hât ez mich niht vür getragen,
daz ir habt zeslagen
die ebnung umbe mich
daz dient dô billich ich
ob ich dâmit ledic wurde
von der vancnusse burde,
diu mir lît an.
nû waen ich ez dâfür hân,
ir sît sô ernsthaft beide,
daz iu sîn ze leide
got wil verhengen niht,
daz ir werdet verriht
mit deheinem mînem vrum.
doch müest mir daz bistum
allez ûf gên,
daz kan nieman understên,
ich mache iuch ledic.
ûz mîner banden ric
kumt der herzoge niht,
ez werd ê alsô verriht,
daz ez iu nutze sî .>
 <hêrre, ich bin des niht vrî,
iwer herze unde der muot
sî reine unde guot
gegen mir ze aller zît.
sô wizzet ir wol, wie ez lît,
daz mich betwungenlich
mîn hêrre von ôsterrîch
in sînen banden hât,
unde swen daz ergât,
daz im wirt zorn,
sô hân ich verlorn
lîp unde guot-
swaz ir denn dâr zuo tuot,
daz vrumet kleine mich .>
 <sô râtet mir, waz ich>,
sprach an der stat
bischolf kuonrât,
 <dâr zuo tuon sulle,
dâmit ich erfulle
iurn willen unde iur gir .>
 <hêrre, sô sult ir mir
von iwern gnâden erlouben daz,
daz ich mînes hêrren haz
senfte unde gestille,
ist daz iwer wille
unde des vürsten ûz beierlânt,
sô sult ir mich zehant
ledic lâzen beide
der triwen unde der eide,
die ich iu gesworen hân .>
dâ erkom der bischolf harte an,
ie doch beriet er unde bedâht
sich darumbe über nacht
unde was der red unfrô.
des morgens antwurt er alsô:
 <waert ir niht gevangen,
sô waer ez unergangen.
sît aber ez alsô lît,
daz ir leider gevangen sît,
zwâre sô enmuget ir
iu selben noch mir ...
er müeste vlândern die hêrschaft
dem künec ûf gnâde geben,
des wil ich iemer widerstreben>,
von vlândern der alte sprach:
 <mac ich ûz disem ungemach
mit den selben gedingen
ûz der vancnusse bringen
mich unde mîniu kint,
diu hie in vancnus sint?>
die hêrren sprâchen: < jâ>,
der grâve aber sâ
die râtgeben vreit,
welich gewisheit
im darüber widerfüer,
daz er daran iht verlür,
swenn er geleiste daz,
daz man in vürbaz
iht behielte gevangen,
als vor an im was ergangen.
diser rede die râtgeben
dehein ende im kunden geben,
wand der künec was des besprochen,
daz er hete zebrochen
manic gelubde vest,
darüber er eid unde hantvest
durch sicherheit gegeben het.
der râtgeben bet
was, daz der grâf mit guotem sit
mit der sache bit,
unz si zuo dem künec kaemen
unde dâ von im vernaemen,
in wie getâner aht
er der sicherheit het gedâht.
der grâve muoste si gewern,
swes si niht wolden enpern.
die râtgeben ziere
zdem künec kômen schiere
unde erfuoren sînen sin,
ê er wolde nemen in
die hêrschaft ze vlândern,
wie er dâmit wolde wandern,
daz der grâve sicher waere
vürbaz der vancnusse swaere,
swenn er im gaebe die stet,
die er an in gevordert het.
der künec zurnen began,
dô er sich versan,
daz man deheine zuoversiht
ze sînen triwen hete niht.
als ein tobender hunt
begund er wüeten sâ zestunt.
ei daz in got schende
umb die grôzen missewende,
dâmit sich der künec râch,
unde owê daz ez ie geschach,
solhes meines ungenuht
an der reinen edlen vruht,
diu ze konen was gesworn
von engellânt dem hôchgeborn
unde der er ouch jach ze sippe
von vrancrîch künec pfilippe:
die behert er êren unde vrums,
des bluomen des magetums
mit gewalte unde an iren danc.
owê du boeswiht êren kranc,
du hellehunt, du mordaere,
du schanden vaz, du triwen laer
du gîtes giftigiu slânge,
du bôsheit habende zange,
du valscher, veiger luhs,
du lîcht unerkender vuhs,
du aller houbetschanden rigel,
du valscher, tuckiger igel,
du an güet ein vippernater,
du vraezigiu wolfes blater,
du schamlôsiu hundes muoter,
du wüeterich unguoter,
du ribalt aller êren blôz,
du aller tugent ein widerstôz,
du houbetschanden voller sac,
du senftikeit ein donerslac,
du gîtiger basilisken zagel,
du aller saelikeit ein hagel,
du vrides unde triwen bruchel,
du manheit lôser kruchel,
du ligender vogelbracke,
du grimmes voller tracke,
du diep der êren dîn,
du in hor ein walgundez swîn,
du schanden vol, du triwe bar,
sît ich dich niht gescheiten tar,
sô wil ich doch versuochen,
ob ich dir kunne vluochen:
alle guoten liute
helfen mir ze wunschen hiute,
daz dich in herzen noch in sinne
vürbaz niemer geminne
dehein maget noch wîp;
dînem unwerden lîp
geschaech hin vür nimmêre
an ritterschaft dehein êre;
die wîl du mugest geleben,
niemer müez dich begeben
daz lieber noch diu muselsuht;
niemer müeze dehein vruht
von dir komen vürbaz;
hin vür sî dir gehaz
dîn wîp unde dîniu kint;
al die dir undertân sint,
der gunst müez dich verbern;
an vürstlichen êrn
unde an allen guoten dingen
müeze dir misselingen;
swâ man vürsten gedenkt,
dâ werde dîn nam gekrenkt;
gedîhen muezestû in spot,
vor der werlde unde vor got
werde dîn êre heiser,
vor dem bâbste unde dem keiser
werd dir mit rehte widerseit
kunicliche werdikeit;
der êrn dich got beroube,
daz vürbaz nieman geloube
den worten meinen,
noch gelubden deheinen;
dîner vînde kraft
werd an dir sighaft;
got geb, daz du in armuot sterbest,
unde swenne du verderbest
an dem lîb unde an den witzen,
daz dîn tôtvînt besitzen
dîn kunicrîche unde dîn lânt;
swaz guoter dinge ist genant,
der die pfaffen bitten
mit andaehtigen siten
hinze got umb unser heil,
der werde dir niemer dehein teil;
niemer müez dich vermîden,
ein swert dîn verch versnîden;
swes dîn herze vor got gert,
des werdest du niemer gewert,
geluckes müezest du verphlegen,
aller guoten liute segen
sî dir ein vluoch;
ab der lebentigen buoch
werde geschahen dîn nam;
von herzen werden dir gram
man unde vrouwen
unde alle die dich schouwen;
von gote werd enphüeret dir
alliu kunicliche zier,
zepter unde krône;
mit der glocken dône
dîn gehugnus ein ende hab,
ûf dem gevilde werd dîn grap,
swenne du erstorben bist,
darnâch in kurzer vrist,
werd dîn wîp niht erlân,
si neme einen andern man,
mit dem dîn vergezzen werde
von ir ûf der erde-
ich wunsch, daz dich in einem tac
aller menniclich verklag.
daz ich dir niht vluoche baz,
daz lâz ich nur umbe daz,
daz man an dir spurt,
daz von hôher geburt
ist komen dîn werder lîp:
dîn muoter was ein wîp
an allen tugenden unervaeret,
sô was dîn vater bewaeret
an aller der werdikeit,
die ein man treit,
der volkomen ist genant.
ich klage, daz vrancrîch daz lânt
an dir hât verlorn
die werdikeit ûzerkorn
vor allen kunicrîchen:
swenn in vrancrîchen
ein vürst dâr zuo gedêch,
daz im got verlêch
die saelde sîner gnâden,
daz man in solde laden
mit der wîhe heiligen,
sô muost er sô lânge ligen
an sîner andâht,
unz ein tûb von himel gâht,
diu im daz ol holte,
dâmit man in wîhen solde;
der gnâden bistû verzigen:
dich het got lâzen ligen
manegiu jârzît
datz reinse in dem munster wît,
ê dir diu saelde waer bekant,
daz er dir ol het gesant,
dâ man dich het gewîhet mit
nâch gewonlichem sit.
Dlxxxvi . ich klage nû unde zaller vrist,
daz du komen unde geboren bist
dem künec ludwigen,
dem rein unde dem saeligen,
der dîn enher ist gewesen,
als wir von im lesen,
des du doch nie wurde wert,
ich klage, daz dir daz swert
ie wart gesegent unde der schilt,
sît dich dâmit bevilt
beschermen vor vreisen
witiben unde weisen.
ich klage dennoch mêre,
daz durch kuniclich êre
dîn houbet ie getruoc krône,
sît du nâch gotes lône
dâmit niht kanst ringen.
des müeze dir gelingen,
als soulen gelânc,
den von dem kunicrîche dranc
der edel künec davit,
dem got mit helf was mit.
ich klage, daz sich dîn hant
ie zepters underwant,
sît si dâmit niht treit
kuniclich gewonheit,
daz ist lîhen unde rihten.
ich klage, daz du dich solt pflihten
mit der geheime, die du hâst,
zuo dem saeldenrîchen bast,
den got ûf sînem houbte truoc,
die krône, diu sô manic luoc
in sîn gotlich houbet bort
mit der scharphen dorne ort.
ich klage, daz dir ist undertân
sô manic hôchgeborner man,
der durch lernunge list
datz paris bî dir ist.
ich klage, daz von dîner hant,
sô manic man wîs erkant
gotes gab von dir enphaeht,
der dich die êre an haeht,
daz er kumt vür dich.
ich klag ein leit kleglich,
des ich niht mac vergezzen,
daz sô manic rîter vermezzen
dir undertân wesen sol,
dem daz vüegte wol,
ob ez an mînem willen laege,
daz er vür dich pflaege
des kunicrîches zaller stunde,
wand erz baz denn du kunde.
ich klage von dir noch ein leit,
daz der bâbest unde diu kristenheit
an dir hât verlorn
sîn trôst ûzerkorn.
dîne vorvarn
dem bâbest sô genaeme wârn,
solher vriuntschaft unde sô holt,
swen si der bâbest grüezen solt
an brieven mit botschaft,
durch ir grôzen triwen kraft
wurden si genant
der kristenheit zeswe hant:
nû wigt man dich ringer
denn den minnisten vinger,
den diu kristenheit hât,
an helfe unde an rât.
ich klag ein leit klegelich,
daz daz edel lânt zfrancrîch
bî dir an êren ist versigen.
manic rîch man ist gedigen
bî dir in armuot
durch dînen gîtigen muot,
den du in kurzen stunden
ze vrancrîch hâst erfunden:
von swan der koufman kumt,
swaz er ze koufen vrumt,
sîn sî lutzel oder vil,
daz muoz er dir an dem zil
âne widerstreben
in dîn kamer geben;
swaz er dar hât geholt,
ez sî silber oder golt,
sô müezen durch den ûfsaz
die burgaer umb ir koufschaz
sich lâzen gezemen
kuphrin pfenninge nemen.
sus ist diu münze gestalt.
disen schaden manicvalt
kleit mit samt mir
dîn lântvolc von dir.
Dlxxxvii . ich klag dîn reinez wîp,
daz diu dînen lîp
hin vür sol triuten,
wand dô man ir bediuten
begunde mit sag
der juncfrouwe klag,
die du het entêret,
dô wurden versêret
si unde all ir vrouwen:
die liezen klage an in schouwen
umbe die meintât,
die dîn lîp begangen hât
von vlândern an der magt.
nû wart sîn laster gesagt
von vlândern dem alten,
den man in vancnus sach halten
ûf einer burg, ist schoen erkant,
diu was et neumus genant
unde lac bî paris nâhen,
alle die dâ sâhen
des grâven gebâr,
vor jâmer des herze swar:
der klagte sô klegelich,
ez solde got von himelrîch
erbarmet hân sîn smerze.
ein ieglich getriwez herze,
daz ie herzenliep gewan,
daz gedenke daran,
wie im ze muote waere,
ob im ein solhe swaere,
schade unde smaehe
daran geschaehe,
er möht vor leid ersterben,
darnâch begunde werben
von vlândern der leides vol,
swaz dem lîbe tuot wol,
mit all er des verphlac,
unz daz er tôt gelac
in der vancnusse schiere.
dô von vlândern der viere,
der alte grâf, erstarp,
nû hôret, wie der sun warp,
Dlxxxviii . der ouch noch lac gevangen,
swaz an im was ergangen,
des vorht er vil sêre,
sîn geschaech noch mêre.
darumb er an den wîlen
des kunigs rât bat îlen,
sît im der vater waere tôt,
daz man im doch ûz der nôt
hulf mit etlichen dingen,
er bat imz daran bringen,
dâ ez dem vater was lâzen an.
dô daz wart kunt getân
dem künec von vrancrîch,
der gedâhte listiclich
unde mit valschem sin
die hêrschaft alsô bringen in,
unde jach wider sîm râte,
antwurt er im drâte
die stat ein unde die andern,
die dâ laegen in vlândern,
sô wurd er wol ledic
ûz der banden ric,
darinne man in saehe.
dô was er ot gaehe,
als die jungen gerne sint.
nû wart âne widerwint
zwischen in alsô geret,
daz man die stet
sold antwurten an der stunt,
Brucke unde terlamunt,
Yper unde gent;
dô was ouch widerwent-
er mocht anders niht gedingen-
lângenmarkt unde poperingen;
in der selben zal ouch wârn
Kurtrey, rîtschel unde aldemârn-
die stete kurzlich
dem von vrancrîch
antwurt man ûf gnâde.
daz beidenthalp solch schade
solt gewahsen darnâch,
manic man daz versprâch.
Dlxxxix . nû hôrt, wie ez ergie.
die stet, die ich ê hie
vor hân genant,
dô die in sîner hant
het gewalticlich
der künec von vrancrîch,
dô erliez er ir deheine,
si waern grôz oder kleine,
er übersazte si gar
mit vranzoisen sunderbâr
unde gap den gewalt
über si sô manicvalt,
daz den burgaeren
begunde unmaeren
beide guot unde lîp.
an kinden unde an wîp
muosten si dick
sehen leidigen blic:
vür niht wan vür eigen
die vranzoisaere veigen
die vlaeminge wolden haben;
swie vil si in gâben,
daz dûhte si dennoch enwiht,
sô gar wart unverriht
ir vuor unde unbederbe.
dennoch des lândes erbe
gevangen lac datz pares.
nû vereinten sich des
die vlaeminge ziere
unde sanden vil schiere
einen boten snelliclich
unde bâten den von vrancrîch,
daz er sîn prîs mêrte
unde ouch got dâmit êrte,
daz er âne underwint
von vlândern diu kint
lieze ledic,
sît er gewaltic
waer alles ires lândes:
dâ het er nû pfandes
von in an genuoc.
dô man der red gewuoc,
daz er si ledic lâzen solde,
unsanft er daz verdolte.
gelîch er dem gebârte,
daz im vil harte
diu botschaft versmâhte,
die man im dar brâhte,
unde wart mit zorn behaft.
heimliche botschaft
der künec den vranzoisaeren tete
hinze vlândern in die stet,
daz siz alsô schüefen,
daz die burgaer wüefen
über si begunden.
an den selben stunden
wart diu smâcheit
sô grôz unde sô breit,
daz si mit ungehôrten dingen
teten den vlaemingen
unde wolden des niht vermîden,
unz sis niht lenger verlîden
mohten von in.
ir gedanc unde ir sin
sêre darnâch stuont,
als die kummerhaften tuont,
wie si über wurden
ditzes kummers burden,
diu in obe lac.
bî nacht unde tac
hetens heimlich rât
in iegelicher stat.
ze jungist si ervanden,
daz si hinz gende sanden
ûz iegelicher stat zwên
unde daz an den solde stên
ir aller wille unde gewalt.
daz wart mit eiden manicvalt
unde mit brieven vergewist,
nihtes man vermist,
daz ze sicherheit gehôren sol,
wand daz kunden si allez wol.
Dxc . dô si hinz gende heten
gesant ûz allen steten
zwêne burgaere,
waz in ze tuon waere,
des wurden si ze râte.
si vereinten sich drâte,
daz man noch durch bescheidenheit
dem künec von vrancrîche kleit
ir schaden unde ir smaehe;
unde ob man denne saehe,
daz er dâr zuo niht tuon wolde,
dennoch sô solde
manz den hôhsten klagen,
die in den steten lâgen;
underfüerenz die denn niht,
sô solt man mit gemeiner pfliht
in den steten allen grîfen an
von vrancrîch des kunigs man.
als si sîn heten gedâht,
alsô wart ez volbrâht.
Dxci . dô man dem künec enpôt
von vrancrîch ir nôt,
dô wold er deheinen boten sehen,
alsô wart mir verjehen,
unde tete dem gelîche schîn,
als ez waer der wille sîn.
dô si daz niht vervie,
in iegelicher stat dô gienc
der burgaer hôhster rât
zuo den vranzoisaern drât
unde klagten in vast
allez, daz in gebrast,
unde bâten inz wenden,
an den unbehenden
nindert man spurt
solhe antwurt,
diu iemen mocht gevallen,
âne daz ir schallen
unde ir braht grôz wart,
die vlaeming an der vart
volfuorten iren vürsaz,
von vrancrîch des kunigs traz
wolden si zebrechen.
si begunden alsô zechen
under in heimelich
in den steten algelîch,
daz si bî einer nacht
bereiten all ir maht
unde wurden des enein,
reht dô der tac erschein,
daz ie der wirt an sînem gast
râch allez, daz im gebrast,
der sich ze kranc dûhte,
der luot unde lûchte
in sîn hûs zuo im schiere
sîner nâchgebûren viere,
die niht heten geste,
sich huop ein nôt veste
in den steten algelîch
gen des gesinde von vrancrîch.
als lânge man daz mit in treip,
unz ir deheiner beleip,
si wurden sô gar erslagen,
daz ich hôrte sagen,
daz man kûme gewan
ûz iegelicher stat ein man,
der hinze vrancrîche seit
des kunigs schaden unde leit.
Dxcii . dô man sîn dô innen wart,
nû wart von herzen beswârt
daz lântvolc über al.
michel jâmer unde quâl
huop sich in dem lânde,
der künec dô besande
mâge unde man.
der künec si bitten began,
daz si gedaehten an ir êre
unde daz er iemer mêre
si ergetzende wolde sîn,
ob si deheinen pîn
von im heten erliten.
klegelicher siten
sach man in pflegen,
umb die dâ wârn gelegen
datze vlândern tôt.
sich huop angst unde nôt.
nieman gedâhte noch enweste,
si waeren kunde oder geste,
daz deheinem künec von vrancrîch
dehein sache sô smaechlich
waere widervarn
bî deheinen jârn.
swie unreht der künec het,
doch durch sîn bet
die hêrren unde durch sînen willen
liezen sich niht bevillen,
si wurden bewart
zeiner hervart,
diu wart michel unde grôz.
wie man gemachte blôz
an êren die vlaeminge,
darûf mit manegem dinge
des kunigs trahten wart starc.
manic tûsent marc
liez sichz der künec stên unde kosten,
nû was ouch nihtes gebrosten
den von vlândern der sin:
verlust unde gewin
sazten si in vür;
mit williger kür
woldens alle sterben ê,
ê daz ir iemer mê
der künec gewaltic wurde,
diser sorgen swaere burde
lêrte manheit,
die dâ wârn verzeit,
die wurden al bewegen:
man sach in vlândern pflegen
teglich anders niht,
wan daz man sich riht
gegen in ûf einen strît,
die man dar in kurzer zît
kunftic weste.
si wurden sô veste
unde vereint sô gar,
daz si giengen dar
unde welten vil schiere
ûz in allen viere
unde swuoren den sân
aller dinge wesen undertân;
die solden sich ouch nieten,
schaffen unde gebieten
nâch ir willen unde ir muot
über ir lîp unde über ir guot.
Dxciii . dô daz allez wart volbrâht,
sô daz all ir maht
ze strîte was bereit,
nû wart ouch in geseit,
si vüeren dâher
unde ez waere ger
gen in den vranzoisen.
die vlaeminge curtoisen
vuoren in enkegen
unde begunden sich legen
an iriu gemerke.
von vrancrîch des kunigs sterke
trôste sich sterclich
daz her von vrancrîch;
sô heten dise deheinen trôst,
daz si ieman erlôst,
wan ir selber wer,
dâ von si kostlich zer
legten ûf daz urliuge-
si pflâgen niht der smiuge,
si legtenz kostlich dar.
dô ir vranzoisaer gewar
wurden unde sâhen
die von vlândern sô nâhen,
dô legten si sich ouch nider
unde liezen hin wider
boten zeischen rîten,
wan si wolden strîten,
die daz ze vorsehen in an trüegen,
an einem tac gefüegen
in beiden ze vehten,
von rittern unde von knehten
wart der strît gesprochen
über eine wochen;
ouch beleip unzebrochen
ûf die selben zît ein vrid,
der wart geboten bî der wid.
Dcxiv . dô der vride het ein ende,
nû was ez gar unwende,
den strît zwischen in beiden
nieman mocht gescheiden,
dô der tac solt wesen,
als ich hân gelesen,
dô sach man sich gerehten
die rîter zuo den knehten
zden kunftigen sorgen;
unde an dem naehsten morgen
dô was niht bîtens dran:
die vranzoisaere dan
zogten her schiere,
manege baniere
sach man ob in sweben,
darunder enneben
manic grôze rot man sach.
hin enkegen was ouch gâch
den vermezzen vlaemingen.
solde ich ze liechte bringen,
wie si sich dort scharten
unde zuo dem strît bewarten,
unde ir zuo ziehen êrlich;
sold ich zellen sunderlich,
wie jener sluoc unde diser stach,
wie man die schar mit hurte brach-
des ennim ich mich niht an,
wand ich taete ez nâch wân,
sô man der wârheit sol jehen:
wande ich hân ir gesehen
niht mêre wan einen,
der mir kund bescheinen
mit der wârheit diu maere,
daz er dâ gewesen waere.
bî sînen triwen er ouch seit,
er waer in solher arbeit
gewesen in dem strît,
daz er zuo der zît
niht wol mocht geschouwen,
wie dâ wurd gehouwen,
wie ieglich dinc zuo kam.
doch wie der strît ende nam,
des verswîge ich iu niht,
als ich sîn bin verriht.
si striten al einen tac,
ze jungst doch ob gelac
von vlândern diu diet:
des kunigs unreht schiet
die sînen von êren.
man sach si nider rêren
unde ligen sigelôs.
der von vrancrîch verlôs
al die er dar het gesant:
die niht tôt ûf dem sant
unde ûf dem wal beliben,
die nôt dâr zuo het getriben,
daz man si sach danne recken,
die wurden an dem vlecken
mit alle verderbt
unde jaemerlich ersterbt.
si muosten alle wesen tôt.
ich prüef ein nôt vor aller nôt,
Dxcv . daz aller der ritterschaft
die mit heres kraft
dar kômen von vrancrîche,
sô edel noch sô rîche
nieman wart gespurt,
der rîchtums noch geburt
mocht geniezen umb ein hâr.
waer der künec selp komen dar,
er müest den tôt hân erliten,
waer er mit sigbaeren siten
an dem strîte überwunden.
ez kômen in kurzen stunden
dem von vrancrîch diu maere,
wie im gelungen waere
an sîner hervart.
wart er ie beswârt
von vlândern der alt
mit leide manicvalt,
des was ein teil nû wet.
der diu maere het
dem kunige gesagt,
der het vil nâhen verzagt,
sô übel unde sô eislich
gebârte der von vrancrîch:
sîn verlust in daz lêrte.
swelhez ende der man kêrte
ze vrancrîche in dem lânt,
nieman iht dâ anders vant
wan jâmer unde hantwinden:
manegen hals sleht unde linden
sach man mit bluote überloufen
von kratzen unde von roufen,
des die vrouwen pflâgen,
der man dort tôt gelâgen.
daz was drîer hande wuof:
der künec ez alsô schuof,
daz der eine über in gienc;
sô sach man jâmer pflegen die,
die ir vriunt verloren heten
datze vlândern in den steten
von unertiger diet:
die arm von vröuden schiet
der schedliche strît,
der dâ in kurzer zît
was geschehen in vlândern;
sô klagten die andern
den künftigen schaden,
des si wurden überladen:
si westen wol daz,
daz der künec disen haz
niht liez ze guote bringen
noch gegen den vlaemingen
niemer mê verkür,
unz daz er mê verlür.
daz was daz dritte leit,
daz die vranzoisaer niht vermeit.
der künec het wol gesworn,
daz man sînes zorn
mê geahtet het:
er schuof sâ zestet,
daz man hinze vlândern seit,
doch in der gelegenheit,
als er sîn niht wizzen solde,
hiez er sagen, er wolde
diu kint von vlândern toeten
unde swaches tôdes noeten.
dô jâhen die vlaeminge,
mit einem pfenninge
belib daz von in unerwant:
er hete si alsô geschant
ein ir juncfrouwen,
daz si si lieber wolden schouwen
tôt unde begraben:
 <man siht uns noch haben
unser rehten hêrren zwên,
mit den welle wir bestên,
sît er verderbet hât den alten.
noch siht man in zweier walten,
dâ begê sich mit
nâch sînem alten sit,
daz wolde wir niht wanden
mit zweien bisanden>.
Dxcvi . diu maere kurzlich
dem von vrancrîch
wurden kunt getân,
dô wold er verderbet hân
von vlândern des grâven sun.
 <hêrre, waz welt ir tuon!>
die hôhen hêrren sprâchen sâ,
 <gedenket iu darnâ,
wes iu ze muote ist,
daz ir an diser vrist
mit in welt urliugen,
als verr ir ez mugt erziugen:
sô habt in iwer hant
etelichiu pfant
zeiner warnunge .>
künec pfilipp der junge
dem was daz sêre wider.
dô vereinten si sich wider
die hôhen hêrren alle gelîche
in des lânde von vrancrîche:
solden si des urliugs pflegen,
sô müest der künec sich des bewegen,
daz si sîn pflaegen nâch ir muot,
alsô daz er verguot
hete iren rât.
sît siz mit der tât
volfüeren solden,
darumbe si niht wolden
gestaten ze verderben
von vlândern die erben,
die dâ in vancnusse wârn.
wie der künec nû wolde varn,
des bat er sich lêren,
als dem er deheiner êren
getrûte zuo den stunden.
die rieten unde erfunden,
swen man werlich kande
in aller der vranzoisaer lânde,
er rîter oder kneht hieze,
daz man den niht erlieze,
daz si die hervart vüeren.
der künec muotet, daz si swüeren,
die hôhen hern algemein,
daz ir belib dehein,
daz si vüeren mit den andern
die hervart gegen vlândern
unde dâ raechen sîniu leit,
die verlust unde die smâcheit,
diu den lânden was geschehen;
wand man vürwâr muoste jehen,
sît vrancrîche waer gefurst,
daz in der geturst
inder sî gewesen,
daz wir daz ninder lesen,
der gewunne die maht,
dâmit er het vür brâht
den vranzoisen solhen schaden,
als si wâren überladen
von den vlaemingen.
die wolt nû gar ze leide bringen
der von vrancrîche.
die hêrren algelîche
lobten bî ir triwen,
si liezen sich iemer riwen
die smaehe unde die ande,
diu der krône unde dem lânde
waere widervarn.
nû muez si got bewarn
ze vlândern in den steten,
die ein teil gerochen heten
die untriu unde die mein,
diu an ir hêrschaft rein
ze vrancrîch was ergangen-
wie si wârn gevangen
unde waz allez an in ergie-
die habt ir gehôret hie.
Dxcvii . dô in geseit wart,
daz ein grôze hervart
ûf si was gesworn,
von in wart niht verborn,
gegen engellânt
boten wurden gesant
zuo dem künec umb stiwer.
dô sant in der gehiwer
ein volc werlich unde behêrt,
dâmit er mêrt
ir maht unde ir wer
gen der vranzoisaer her.
daz het doch lutzel vür getragen,
als ich hôre sagen,
waer ein dinc niht gewesen:
si heten ûz in gelesen
einen sinnigen man,
dem wurdens alle undertân;
ich hôrte, daz er waere
von gende ein webaere,
den si erwelt heten
in allen den steten,
die man kand in vlândern,
ein unde die andern:
in was sô vil geseit
von sîner manheit
unde ouch von sînem wîstum,
daz si sich êre unde vrum
von im zenphâhen
trôsten unde versâhen.
der er vant einen list,
dâmit des lîbs genist
manic vlaeminc erwarp;
manic vranzois verdarp
von den selben sachen.
er hiez balde machen
bî der nacht unde bereiten
ûf einem velde breiten
gruoben ûz der mâzen vil
vor des gevildes zil,
dâ er strîtes het gedâht.
die gruoben wurden dar brâht
lânc, wît unde tief,
swaz sich darin verlief,
daz daz niht ûz komen kunde;
er hiez ouch an der stunde
îlen unde gâhen,
pfîl mit îsen beslahen
unde an den orten spitzen
unde hiez die mit witzen
in den gruoben ûf rihten
unde die gruoben schône slihten
unde mit wasen verdecken,
daz man si nindert sach blecken.
unde dô daz geschach,
nû was ouch her gâch
den stolzen vranzoisen.
die manhaften, kurtoisen
waern müelich ze nennen,
die aber ich erkenne,
der nam wirt niht verdeit:
dâ vuor der unverzeit,
des kunigs bruoder ein,
unde ein man, an dem schein
alliu werdikeit-
mir wart alsô geseit,
in zalte an der sippe
der künec pfilippe:
der selbe wîgant
was von artus genant.
der grâve von arrâz
die reis ouch niht versaz
der grâf von vermendois.
manic hôher vranzois,
der dem grâven von vlândern
holder was denn dem andern-
ich meine künec ludwigen-
der begunde an in sîgen-
mit helfe unde mit gunst,
wand der künec het die kunst
unde den list, daz er jach,
gehulfe man im râch
gegen den vlaemingen,
sô wold er ze guote bringen
zehant unde âne twâl
allen den irresal,
den ir habt gelesen,
der ie waer gewesen
zwischen im unde sînen mâgen.
die dâ in sîner vancnus lâgen.
mit diser valschen rede
überkom er bêde,
ie man unde ie man,
daz er si brâht daran,
daz si zuo den stunden
mit helf niht bî gestuonden
von vlândern den steten.
ez wurden gebeten
die hêrren von brâbant
unde die von saphoy genant;
von hannegeu unde lutzelburge,
von waskoni unde hôhenburge
dar kômen zuo den stunden;
von hollând unde von burgunden
manic man werlich erkant,
von geler unde von sêlânt,
von arel unde navarn,
von burgoni dâ wârn
von ritterschaft daz beste,
daz man in allen lânden weste,
diu dem von vrancrîch
sint gelegenlich.
unde dô si sich alle
gesamten mit schalle,
niht lenger dô wart
diu hervart gespart,
si huoben sich hin.
manicvalt was der sin,
den die vlaeming erfunden,
wie si mohten unde kunden,
dâmit si gewunnen wer
gegen dem grôzen her,
daz ûf iren schaden swuor.
ze vlândern ûz den steten vuor
mit werlicher hant
allez daz man erkant,
daz swert getragen mohte
oder ze deheiner wer tohte.
bîht unde andâht
iegelicher vür brâht,
als im gezam,
gotes lîchnam
von allen wart enphangen.
dô daz was ergangen
umb ir sele unde lîp,
darnâch umb kint unde umbe wîp
geschertes begundens pflegen,
als die sich habent bewegen
durch ir hêrschaft.
ein burc, dâ grôz kraft
an lac in dem lânde,
darûf man dô sande
irer juncherren noch zwên:
si wolden ie daz understên,
ob si gelucke verkurn
unde den sic verlurn,
daz diu kint verdurben niht.
si gebuten algeriht
den, die si schuofen dâr zuo,
daz si spâte unde vruo
der kinde solden nemen war,
ob man gevangen braehte dar
die vlaeming algemeine
beide grôz unde kleine,
alle die in den lânden sint,
man, wîp unde kint,
daz sis alle liezen toeten
unde maneger marter noeten,
lestern unde smaehen,
daz si niht an saehen
ir klage noch ir wüefen,
sô daz ob si niht schüefen
der kinde ungewârheit,
dâ von si dehein leit
hernâch möhten enphâhen.
die burgaer ouch jâhen,
ob der künec des erdaehte,
daz man gevangen dar braehte
den grâven unde die vrouwen,
daz man müest noch schouwen
in des kunigs vancnusse,
daz man bluotes gusse
ûz verhe lieze gên,
ê daz man liez den,
die man noch unbetwungen sach,
deheinen ungemach
enphân an ir herschaft.
ir triu het grôze kraft,
an manegen dingen daz schein:
si jâhen algemein,
ez waere geschehen,
daz man vürsten het gesehen
liut unde lând enpern,
sô si sich niht mohten erwern,
unde die doch alle sider
an êren kômen wider,
swie gar si wurden vertriben,
daz ot si beliben
gesunt unde lebentic:
verluren si den sic,
dennoch diu kint entrunnen wol.
der künec waere aber sô vol
untriwen unde meines,
swie daz er eines
des grâven kint von vlândern,
disiu zuo den andern,
diu er vor het innen,
möhte gewinnen,
si besaezen niemer mêre
datz vlândern dehein êre
noch deheine erbschaft.
dis burgaer ir hêrschaft
begunden besorgen
âbent unde morgen
mit triwen unde mit vlîz,
daz man dehein itwîz
mocht an in gespürn,
ob halt si verlürn
Dxcviii . daz leben an dem strît.
nû was sîn ouch zît,
daz si rîten solden
gegen den, die dâ wolden
in leit unde übel tuon.
weder vrid noch suon
mocht man den vlaemingen
mit nihtiu zuo bringen,
ouch heten si sichs bewegen,
wie man solde pflegen
des carrochs unde der baniere,
daz heten die helde ziere
allez nû verriht.
si sûmten sich niht,
si heten sich enpholhen got;
ouch was der pfafheit gebot,
swer dâ heim belib,
daz der gen gote trib
emzigez gebet,
daz er in sîner huote het
unde sich liez erbarm
ditze volc arm,
daz wan durch die rehtikeit
lite dise arbeit
von dem von vrancrîch.
si wurden snelliclich
bereit zuo der hervart.
der von in wart
ze houbtman genomen,
der wolt mit sinnen komen
an die vranzois.
wie der curtois
einen vunt wilde
ûf dem gevilde
mit den gruoben het erdâht,
daz hân ich vor vür brâht,
als ir ez habt gelesen,
dô der tac solt wesen,
an dem der strît wesen solde,
ietweder her dô wolde
gâhen zuo dem andern,
sich heten die von vlândern
mit williger kür
gemachet her vür
mit ir bereiten scharn.
swaz der geriten wârn,
die hielten her dan
ûz den gruoben ûf dem plân,
unde der des vuozvolks wielt,
hinder den schocken hielt,
dâ er die gruoben weste.
nû wânden die geste,
ez waer getân durch den list,
swenne si niht lenger vrist
in möhten gehalten vor,
sô wolden si enpor
ûf daz vuozvolc entwîchen.
daz ahten die von vrancrîchen
vür ein ringez maere:
si dûhte, daz ir sô vil waere,
ob halt, die dâ ze vüezen biten,
hieten alle geriten,
ez waere wider si ein niht.
si îlten her algeriht,
unde dô si kômen sô nâhen,
daz si die vlaeminge sâhen,
Dxcix . dô begund mit witzen wandern
der houbtman von vlândern:
er sande balde zuo in dan
einen geistlichen man,
der bat, daz si si liezen
gotes geniezen
unde vrides mit in wielten,
sô daz si sich enthielten
etlich vrist mit dem strît
doch sô lânge zît,
ob man in deheiner stunde
iht des erfunde,
dâmit si möhten gestillen
des kuniges unwillen
unde sînen zorn grôz.
den boten niht verdrôz,
er warp, daz man in werben hiez.
der rede er deheine liez,
den vranzoisen er si sagt.
 <wir hôren wol, si sint verzagt?>
die vranzoisaere jâhen;
 <jâ, hêrre, dô si sâhen,
daz iwer was sô vil>,
sprach der bote, < an dem zil
die vlaeminge erfunden,
daz si iu niht enkunden
strît gehaben hie>.
swaz aber botschaft dô ergie
gegen den vranzoisen
von den kurtoisen,
ich hôrte, daz der dô vil waere
geschehen in gevaere
von den vlaemingen:
si woldens dâmit bringen,
daz si in dester schierer nâch
jagten, als ouch dô geschach.
der bot den vranzoisaeren seit,
si waeren noch unbereit
mit strîte unde mit wer
gen disem sô grôzem her.
dô jâhen alle gelîche
die von vrancrîche:
 <wir wellen sîn niht tuon!
weder vrid noch suon
muge wir gehaben mit in .>
sus sanden si den boten hin
unde schicten sich an der zît
aller ding ûf einen strît
unde staphten her ûf strîtes wân.
dô si sâhen ûf dem plân
der vlaeminge rot,
si wânden, si hiet got
aller ding berâten.
die von vlândern tâten,
als si heten deheinen trôst,
der si von in erlôst,
wande dô si sâhen,
daz si in kômen nâhen,
dô tâtens, als die wolden vliehen.
hinder sich ziehen
die von vlândern begunden,
wand si den strich kunden
über velt durch die gruoben.
die vranzois dô huoben
die reis ein wênic baz;
dô si sâhen daz,
daz si zogten hin,
dô stuont al ir sin,
daz si in niht entrunnen.
die vlaeminge versunnen
liezen si her gâhen,
unz daz si ersâhen,
daz si der vranzoise maht
in den aberhâken heten brâht-
darumbe die geste
deheiner niht enweste.
nû hôret, waz man tuo.
daz vuozvolc seic zuo
mit grôzem geschrei;
ouch heten sich enzwei
geteilet die vlaeminge:
die sach man an si dringen
vor unde hinden,
mit starken drucken swinden
widerfuoren si den gesten
an der stat, dâ si westen,
dâ si her ûz mohten,
dâ wart mit in gevohten
vor unde hinden,
dô die vranzoisaer enphinden
begunden, daz in enneben
nieman wolde zuo geben,
dô wurfen si enneben ûz
unde wolden mit einem strûz
die vlaeminc haben umbezogen,
daran wâren si betrogen:
swelhe sich her dan huoben,
die vielen alle in die gruoben.
sich huop jâmer unde quâl,
dô daz volc über al
was vereint sô listiclich.
der von vrancrîch
veiger tac was komen,
ich hân alsô vernomen,
dô die von vrancrîch
wolden hurticlich
ûz der enge hân geriten
unde an der wîte hân gestriten,
swelher dô von stat
kêrte ûz dem pfat
unde ûz der strâzen,
diu in dâ was lâzen
über daz velt breit,
swelher dar ûz reit,
ungelucke den bevie.
ir was nû sô vil, die
in den gruoben dô lâgen,
daz die vlaeminge pflâgen,
die man dâ ze vüezen sach,
niwan < slahâ, hêrre, slach!>;
des heten si dâ guote stat.
manic hôher hêrre bat,
daz man in gevangen naeme,
ê der povel über in kaeme.
Dc . nû was dem lântvolc gegeben
ein gebot bî dem leben,
daz man nieman liez genesen,
die wîle si müesten wesen
gegen dem künec in der vorht,
swenn er si entworht,
daz die vlaeminge
mit niht möhten gedingen
wan mit dem tôde bitter,
des muoste manic rîter
lîden den tôt,
der von der nôt
lîht sus wol komen waere.
ich hôrte vür ein wârez maere,
daz dâ manic her wart verderbt
unde von dem vuozvolk ersterbt,
dô in der sic wart beschert,
unde mohten si in hân ernert,
si heten in her wider
mit grôzem guot gelôst sider,
dô was ez unerwant,
swen daz vuozvolc vant
in den gruoben unde ûf dem plân,
des man oberhant gewan,
über den gienc anders niht
wan des tôdes geriht.
sus wolden si sich vurdern.
ditze slahen unde murdern
werte von vruo morgen,
unz sich der sunne het verborgen
under die erden,
ê man die werden
Vranzois macht siges bar.
si verdurben sô gar,
daz ir zuo dem mâl
lebentic ab dem wal
ein mensche nie wart brâht.
alle die nacht
unz an den morgen vruo
lief daz lântvolc zuo
unde suochten an den stunden,
ob si noch iemen vunden,
den man möht getoeten.
mit sô getânen noeten
vertriben si die wîle.
die geriten mit île
jeiten den nâch,
die man dâ hüeten sach
der karren unde der gezelt,
die dâ heten ûf dem velt
die geriten lâzen stên,
dô der strît sold ergên.
swaz dâ ûf der vart
erjaget oder erriten wart,
die wurden alle erslagen
an der vluht unde an dem jagen.
si enruochten, ob er waere
schiltkneht oder rennaere,
daz was in allez gelîch.
si jâhen, der von vrancrîch
müest ander buoben unde knaben
den rittern haben,
die er her wider wolde senden.
dâmit sach man si wenden
wider ûf die legerstat,
dâ der vranzoisaer her hât
gezelt unde hutten lâzen,
dô si vuorn ir strâzen,
dô in misselungen was.
dâ huop man unde las
solhen rîchtum,
des noch vlândern hât vrum.
darnâch suocht man vlîziclich
under dem her von vrancrîch,
swaz man darunder
hern, die man erkant,
die wurden schône ûf gebârt.
nâch swelhen gesant wart
von ir eigen lânden,
etlich si die heim sanden;
die man aber liez dâ,
die wurden hernâ
gebivildet baz,
denn sich der künec vermâz
ze tuon den vlaemingen.
sus kan got bringen
alliu dinc ze reht.
nû prüevet unde speht,
Dci . wie dem von vrancrîch waere,
dô er gefriesch diu maere.
ich hân gelesen alsô,
dô der rômaer cipiô
urliugt in africâ
unde dô er aldâ
eins strîts gesiget het,
dô sand er sâ zestet
wârzeichen den rômaeren,
wie vil der rîter gewesen waeren:
an den vil dick waer worden schîn
ein mutte vingerlin,
diu den rittern wârn ab gezogen,
daz ist ein maere unbetrogen,
die dâ zuo dem mâl
beliben ûf dem wal.
nû het ich wol dâfür,
als ich an rehter wârheit spür,
sol als manic vingerlîn
vom künec her gesant sîn,
als maneges ritters hant
man under den tôten vant,
ir waer nâch rehter zal orden
ein mutt der grôzen zal worden:
sô manic vranzois
edel unde ouch curtois
was ze vlândern verlorn,
dô der sic wart verkorn.
künec pfilipp, nû sich
wie gotes gerich,
über dich gât!
dô davit gesundet hât
unde verlôs gotes hulde,
dô wart im umb die schulde
gar zuo der zît
dem kunige davit
ein geteiltez gegeben vür,
daz er mit williger kür
der zweier einez naeme:
daz diu gotes râche kaeme
über in alterseine
oder über daz volc gemeine.
Dcii . dô vorhte davit sterben
unde wolt des volks verderben.
des naehsten tages darnâch
got sich an im râch
noch vor mittem tac:
dô het der gotes slac
des lebens an getân
wol achzic tûsent man.
daz klagte davit
unde bat got mit andaehtigem sit,
daz got dem volke vertrüege
unde in selben slüege.
her künec pfilipp, seht,
wie got umb iwer schulde vêht
die unschuldigen diet!
swelch künec verloren hiet
sô manegen werden rîter,
er klagt den schaden bitter,
die wîl er bî dem leben waere.
ez waere ze sagen swaere
diu klag, diu in dem lânde was:
swaz ich gehôrte oder gelas
von klag an einem lânt,
sô gefriesch ich noch bevant
klage der gelîch,
diu dâ was in vrancrîch.
er het ein herz ersteinet,
der niht het geweinet.
nû hân ich ez wol dâfür
unde ouch mit rehter zal spür,
die vürsten hôchgeborn,
die dâ wurden vlorn,
der was beliben mit der zal
sehs unde vunfzic ûf dem wal,
ân ander hôhe hêrren,
die man dâ sach verrêren
datz vlândern ir bluot.
der künec was ungemuot,
daz gienc im grôze nôt:
er waer gewesen tôt,
waer er her vür komen,
sô gar was benomen
den liuten witz unde sinne.
der künec muost ligen inne
mit versparter tür,
daz er nie kom her vür,
unz daz die leidigen
ir klage liezen ligen
and sanden zuo im dar,
daz er naeme war,
wie er trahte umbe râch:
si wolden iemer darnâch
trahten, daz er müeste sterben,
wold er niht umb râche werben
gegen den von vlândern.
nû muost der künec wandern
mit den liuten mit witzen-
er muoste si entsitzen,
wand diu schuld was sîn;
er tete dem gelîche schîn,
sam im leidete daz leben,
er hiez in vür geben,
daz si heten guoten sit
unde daz si im teilten mit
irn getriwen rât:
swaz er mit willen unde mit tât
möhte volenden,
des liez er sich niht wenden
wan den grimmigen tôt,
er kaem ze râche diser nôt
an den vlaemingen;
die wold er dâr zuo bringen,
daz ie ein mensch den andern
müest ezzen in vlândern,
er hiez si besprechen,
ob si sich wolden rechen
an des grâven kinden:
swaz si möhten ervinden
swelher marter unde nôt,
dâmit man si tôt,
des wold er si lâzen nieten,
 <daz sol uns got verbieten>,
sprâchen dô alle gelîche
arme unde ouch rîche,
 <wand wir vürwâr wizzen daz,
daz got sînen haz
gegen uns erzeiget hât
umb die grôzen missetat,
diu in kurzer vrist
an den selben kinden geschehen ist
unde an irem vater,
den der vröuden gater
sô lânge ist versperret,
wand er wart geherret
mit maneges jâmers gusse,
dô er in der vancnusse
von leide ist verdorben .>
von dem künec wart geworben,
daz si zuo im kaemen
unde von im vernaemen,
wes im waer ze muot.
daz dûhte si dô guot.
des wart ein tac gesprochen
in die naehsten wochen.
dô wart von allem dem lânt
unde ûz den steten gesant
hinz paris ir rât.
unde dô man vil drât
gebôt zwischen in,
dô gienc der künec hin
unde liez im einen eit staben-
vier bischolfe im den gâben-
daz er sunder list
in der jâres vrist
wolde selp ûz varn
mit kreftigen scharn
unde hinz paris niemer komen,
er hete ê genomen
solhe râch an den vlaemingen,
daz er mit êren möhte bringen
hin heim unde gereichen
siges wârzeichen,
unde ê er sich dâ von liez trîben,
ê wold er iemer belîben
ûzerthalben paris,
darnâch machtens im gewis
unde swuorn im manegen eit,
daz si im waern bereit
mit helfe zder hervart.
darnâch betrahtet wart,
wâ man ritterschaft naeme
unde wie man liut bekaeme.
dô si dâ lânge umb gesâzen
unde ez hin unde her mâzen,
dô wart daz erfunden,
daz man in kurzen stunden
gebôt in vrancrîch
in den steten algelîch,
swer zwên süne het,
der solde sâ zestet
mit kostlichen sachen
ir ein ze rîter machen;
het aber er ir drî,
den daz alter waere bî,
daz man in möht gejehen
der jâre achzehen,
sô solden die zwên
rîter amt begên;
ouch wurden in diu versten lânt
brieve unde boten gesant,
daz teten si kunt offenbâr,
swer armuot wolde werden bar,
daz der hinze vrancrîch kaeme
unde dâ ein witiben naeme,
darnâch man an im spurt-
waer er edeler geburt,
sô naem darnâch, als im behagt,
ein witiben oder eine magt;
ouch möhte dâ wol gewinnen
ein burgaer eine burgaerinne.
Dciii . dô daz gebot geschach,
kurzlichen darnâch
muost manic vrouwe verklagen
daz leit, daz si het getragen,
unde iren witibentum
durch des kuniges vrum;
ouch het der künec geschaffen,
swaz man junger pfaffen
weste unde erkande
in sînem lânde,
si heten lêhen oder eigen-
si möhten denne gezeigen,
daz si der wîhe heten sô vil,
daz er zuo dem zil
der pfafheit niht entwîchen möhte
noch ze leien töhte,
der müeste man enpern-
gerne oder ungern
wol driu tûsent pfaffen oder baz
leien wurden umbe daz,
daz si gegen vlândern kêrten
unde daz her dâhin mêrten,
sô der künec wolt sîn bereit.
ouch wart mir geseit,
daz der künec hiez rîter tuon
maneges hantwerkaeres sun:
der ez het lâzen belîben
unde in sînes vater werc trîben
unde der ritterschaft erlân,
er hiete dennoch getân,
swaz man in tuon hieze
mit dem swert unde mit dem spieze.
wand ich bin des wizzenhaft,
swem diu ritterschaft
niht geslaht ist,
daz man dem ze maneger vrist
siht misselingen
an ritterlichen dingen.
Dciv . nû hôrt, wie ez ende nam.
dô diu zît kam,
ûf die gesworen wart
von dem künec diu hervart,
zesamne man las,
swaz des heres was,
daz der künec gewunnen het.
ouch muosten die stet
über al in vrancrîchen
dar senden sunderlichen
die waegisten unde die besten,
die si under in westen,
mit den unde mit den andern
wold er die von vlândern
aller dinge nû behern.
swaz man solde zern,
des wart sô vil erwegt
unde ûf die karren gelegt,
als ob der künec het gedâht
mit aller sîner maht
ein jâr ûzen ze wesen.
als ich vor hân gelesen,
dô si zeinander kômen alle,
mit einem grôzen schalle
muost sich daz her ze velde legen.
die niwen swertdegen
kômen al ze velde.
dô dem künec diu melde
kom unde daz man im seit,
daz daz her waer bereit
unde ze velde laegen
unde niwan wartens pflaegen,
wenn ouch er ze velde kaeme,
wie er dâ urloup naeme,
dâ waer vil von ze sagen:
man muost im dar tragen,
swaz paris diu stat
heiltumes hât,
dâ muost man in mit bestrîchen;
er bat vlîziclichen
alle pfeflich ordenunge,
daz man laese unde sunge,
ob im daz nû waere guot
vür zaghaften muot,
als ê nie gewan
deheiner slahte man.
sîn zagheit in lêrte,
daz er zeher rêrte
unde weinte als ein wîp,
diu ir lieben mannes lîp
von ir scheiden siht:
diu weint sô heize niht,
als er vor vorhten tete.
diu künegin grôze bet
gegen der pfafheit begie,
daz si den künec hie
unde si dâmit trôsten
unde in des eides zerlôsten,
den er dem lântvolc het gesworn,
daz iemer waere verlorn
hinz paris sîn widerkêre,
er begienge denn solch êre
mit strîtpaeren dingen
an den vlaemingen,
daz über al wurd gesprochen,
er het sich wol gerochen.
Dcv . durch ir bete daz geschach.
der erzpischolf besprâch
die andern pfafheit
unde giengen albereit,
dâ si den künec vunden,
unde sprâchen an den stunden:
 <herr, uns ist verjehen,
ez sî ein eit geschehen
von iu in einem zorn,
sô daz ir habt gesworn,
ir komt niemer her wider,
ir geleget ê darnider,
die wider iuch hânt getân:
dâ von sult ir, her, lâzen;
ob sich daz vüeget niht,
daz iwer wille dâ geschiht,
sô sult ir in den wîlen
her wider heim îlen
and iuch bereiten baz.
wizzet, hêrre, daz,
daz maneger swert in zorn,
daz bezzer ist verborn
der eit denn behalten,
welt ir gehôrsam walten
gegen der pfafheit,
sô sol der selbe eit
uns gegeben sîn>.
der künec pfilippin
dem gelîche bârte,
als ez in beswârte,
des man dâ an in gert.
doch wurden si gewert,
wand er ze deheiner vrist
dâ bî getân ist,
dâ man strîten sol:
gemach tete im sô wol,
daz er die hervart
vil gerne het gespart,
dô wârn si leider tôt,
die dâ heten die nôt
vür in dicke geliten.
niht lenger wart gebiten,
Dcvi . der künec huop sich von stat.
swaz paris hât
geistlicher liut unde pfaffen,
mit den was geschaffen,
daz si ir andâht begiengen
unde mit dem künec giengen
unde beleiten vür die stat.
daz geschach, als er bat.
si bâten sîn got pflegen,
manic guot segen
wart im nâch getân,
alsô schiet er dan
unde kom noch an dem tac,
dâ sîn her lac.
dâ was im ûf daz velt
manic hutte unde gezelt
durch gemach ûf geslagen,
niht grôzer île si pflâgen,
wand sîn her ûf der vart
ie groezer unde groezer wart.
Dcvii . nû lâz wir in varn
unde sagen, wie si bârn
die vlaeminc zuo den sorgen.
den âbent unde den morgen
seit man in grôz eise
von des kunigs reise,
wie übel in der wolde tuon.
weder ûf vride noch ûf suon
getorst nieman gereden
zwischen in bêden,
von vlândern man sant
in diu naehsten lânt,
swer sich lieze gezemen
dienstes unde guots ze nemen,
daz der dâhin kaeme
unde ires guotes naeme
als vil in diuht genuoc.
manic helt kluoc
durch strît hinz vlândern reit,
mê durch sîn degenheit
denne durch den solt.
daz selb ouch tuon wolt
von engellânt der junge:
der trôst sich, im gelunge,
daz er an der stunde
ze vehten vunde
mit den von vrancrîch.
er hiez vlîziclich
die von vlândern bitten,
daz si mit guoten siten
bîten mit dem strît
als lânge zît,
daz er dâr zuo möhte komen,
dô diu botschaft wart vernomen,
des vreuten sich gelîche
arme unde rîche;
der trôst an den kecken
begund her vür recken
geturst unde vrechen muot.
si zalten in ze guot,
daz si ze velde solden vinden,
der ir hern unde sînen kinden
erbôt solhe smâcheit.
si wurden schiere bereit
unde legten sich ze velde.
nû kom ouch diu melde
dem von vrancrîch,
daz in endelich
die vlaeming ûf dem plân
mit strît wolden bestân.
vil sêr er des erschrac:
grôzer sorgen er pflac,
ob er belîben wolde,
oder ob er solde
kêren in sîn veste.
wie wol er daz weste,
ob sich von vlândern die vrechen
an im möhten rechen,
ob si an in kaemen,
daz si dâfür niht naemen
deheiner slahte guot!
im wart des wol ze muot,
daz er enpôt hinz vrancrîch,
daz man im snelliclich
über al von dem lânde
ein grôzez vuozvolc sande.
dô er der botschaft pflac,
diu melde nie gelac,
ez wurde den vlaemingen kunt.
dô îlten si an der stunt
dâhin, dâ si in westen.
in ahten die muots vesten,
swie er in kaem sô nâhen,
daz si in möhten ergâhen,
sô waer in bezzers niht,
wan daz si algeriht
an in îlten hin.
si verrihten sich under in,
daz si ze rihten heten.
die von vlândern teten
als liut, die sint in nôt
unde die vür den tôt
habent deheine ner
wan aleine wer,
die wîle si diu mac vervâhen.
dô ir her begunde gâhen
gegen den vranzoisen,
dô giengen die curtoisen
zuo dem künec unde jâhen:
 <hêrre, ir sult gâhen,
ez ist an der zît,
daz ir ûf einen strît
schicket unde ouch schart
iur her unde bewart
iuch vor smaehe unde vor schaden,
die vlaeminge hânt geladen
den jungen engellois,
manegen stolzen brittanois
bringt er mit im her,
ouch seit man uns, im sî ger,
mit uns ze strîten.
ich waen si wellent niht bîten,
daz uns mê liute komen,
wir haben vernomen,
si wellen uns niht lenger borgen,
hiute oder morgen
komen si uns in solhem zil,
swaz man sol tuon oder wil,
daz man daz deheinen tac
lenger ûf geschieben mac .>
Dcviii . an der selben stat
gienc der künec ze rât,
waz er tuon solt.
die im dâ wâren holt,
die jâhen alle gelîche,
dehein künec von vrancrîche
bî dheim strît solt wesen;
daz heten si gelesen
an des lânds rehtpuoch.
dô wart manic vluoch
gegeben dem schrîbaere,
von dem daz buoch geschriben waere
unde ouch der ez het getiht:
 <swen der künec hiete pfliht
mit uns an der arbeit,
sô waer undurft, daz man im seit,
wer daz beste hiet getân,
swenn er ez selp saehe an>,
sprâchen etlich under in.
si rieten her unde hin.
dô erfunden si ze leste,
ez waere doch daz beste,
daz der künec selbe rit
in eine sîn stat unde dâ bit,
unz er erfüere diu maere,
wie der strît ergangen waere.
der künec was des vrô,
daz man im riet alsô,
als doch was sîn gir.
er huop sich vil schier
in die naehsten stat,
die er dâ ligend hât,
dârinne wold er warten,
wie die vlaeminc gebârten
gegen den vranzoisen.
von vlândern die curtoisen
vil kûme des erbiten,
daz ir vînt kômen geriten
in ir lânt unde ûf ir schaden,
daz si dar kômen ungeladen,
vil übel daz ergie,
wand man si dâ enphie
als herman hinz brandiez.
der vlaeminc houbtman hiez
daz lântvolc ûf wesen,
daz man niht liez genesen,
swen man möht überwinden:
wîben unde kinden
der von vrancrîch het gedrôt,
si müesten alle wesen tôt,
überwund er siu.
seht, wan umbe diu
was den vlaemingen vruot
sô grimmic der muot,
daz si des lebens sich bewâgen.
dâ die vranzoisaere lâgen,
dâ kêrten si die rihte hin,
ûf einen strît stuont ir sin.
Dcix . dô des die vranzoisaer enphunden,
an den selben stunden
rihten si sich ûf einen strît,
unde in kurzer zît
die helde beidenthalben vruot
mit verdâhtem muot
zuo einander riten,
ahei, wie dâ wart gestriten!
swan man strît an vaeht,
wie man dâ sticht unde sleht.
des habt ir vil gehôrt:
sô sît ouch des unbetôrt,
ez wurde dâ wol gevohten,
wande sich wol vermohten
von vlândern die mit sorgen
âbent unde morgen
wâren bevangen:
waer den missegangen,
sô waeren niht aleine si,
ez waeren halt alle di,
die bî den jâren
noch dâ heim wâren,
verdorben an guote unde an lîp;
man, kint unde wîp
het er lutzel lâzen genesen,
des muostens dester vester wesen
an manlicher wer.
swie der vranzoisaer her
groezer waere an der zal,
doch wart sô grôz der val,
als man hât verrihtet mich,
daz si vil nâhen sich
des siges heten bewegen,
dâ was manic niwer swertdegen,
der baz hiet schuoch kunt machen,
denn er zuo strîtpaeren sachen
kund gerâten, swâ siz vermohten,
si heten gerne baz gevohten,
dô kunden si dâr zuo niht:
die dâ bî solher geschiht
wâren gewesen ê,
die enphiengen des tôdes rê
unde manic wunden bitter,
ê si die niwen rîter
ritters amt lêrten.
die vlaeminc hie rêrten
sô vil dar nider tôt,
daz si ûz der nôt
almeist begunden vliehen
unde vluhtic dannen ziehen,
dâmit ouch si gar verlurn.
die die vluht von êrste kurn,
den wâren stîg unde strâzen
unkunt ze solhen mâzen,
swelhez end si komen,
dâ wart in benomen
von den gebûren daz leben.
sô wâren dise übergeben,
die dâ hie strîten vast,
mit strîtes überlast,
daz si ze lângen stunden
niht über gehalden kunden,
si muosten verkiesen
unde den sic verliesen.
Dcx . hôret, wie ez ende nam.
got mit sîner helfe kam
den von vlândern ze staten:
si genuzzen, daz si reht hâten,
unde enkalt der künec pfilippe,
daz er gegen sîner sippe
sô übel het geworben,
dô im aber verdorben
wâren zuo dem dritten mâl
al die er brâhte ûf den wal,
dô mocht er wol verstên daz,
daz er enkalt gotes haz.
des muost er wesen unfrô.
mir wart gesagt alsô,
daz aller der diet,
diu von vrancrîch schiet
mit dem künec in die hervart,
des tôdes nieman über wart,
ân swer mit dem künec dan
von dem strîte entran,
die andern verdurben alle.
die vlaeminge mit schalle
hin heim kêrten wider
unde sagten gote sider
danc sîner gnâden,
daz er si het entladen
der sorgen unde der vorhte,
diu in diu drô worhte,
die in tete sô hezlich
der künec von vrancrîch.
si wârn des nû ân angst,
daz si vor lângst
der künec niht beswârt
mit deheiner hervart:
wand swie gern er wolde strîten,
sô müest er lânge bîten,
daz die jungen vranzois gewüehsen,
der noch ein man under den üehsen
trüeg driu, swar er wolde,
swenn er daz tuon solde.
dâ von was ir vröude grôz.
si wâren hôhes muotes blôz
daz lântvolc ze vrancrîche,
si trûrten alle gelîche,
beide rîch unde arm.
ez ist wol zerbarm,
daz sô manic mensch unschuldic
in der ungenâden ric
sol vallen durch einen man,
der wider got hât getân,
als der künec pfilippe tete,
der sînem lântvolc het
verworht sic unde saelde.
mit schrift noch mit gemaelde
möht nieman gemachen kunt
den jâmer, der zuo der stunt
in vrancrîche was
von leiden maneger slaht;
sô ist mir nie vür brâht
dehein leit dem gelîch,
als dô was in vrancrîch-
man hete zuo den stunden
ein menschen ninder vunden,
der von dem lânde was geborn,
er het etewen verlorn,
darüber er jâmer truoc.
wâfen wart genuoc
geschriren unde gewuoft
unde über den künec geruoft:
sîn waern hundert erslagen,
sold er in den tagen
gewesen sîn bî in.
dô geriet im sîn sin
unde sîn rât karc,
daz er sich vor in barc
ûf eine sîn veste,
die er in solher güete weste,
daz er die zît dâ vertrib
unde wol sô lâng belib,
unz daz des jâmers burde
den liuten ringer wurde,
unz daz in ab dem herzen
entsliffen die smerzen,
die si daran truogen
von noeten genuogen,
die in an lâgen
unde die si muosten tragen.
Dcxi . ei, süezer hêrre krist,
wie gar volkomen du bist
an dînem geriht!
daz schein an der geschiht,
sît der vranzoisaer künec her
wider sîn êr
unde wider sîn werdikeit
het zebrochen manegen eit,
het er in behalten staete,
des er vrum gehabt haete,
des leider niht geschach.
nû was daz gotes râch,
daz under sînen danc
der eit muost werden kranc
unde gar verlorn,
den er het gesworn
zêren sînem lânde
unde durch râche solher ande,
die er mit vlustpaeren dingen
von den vlaemingen
wol verdienet leit.
des swuor er einen eit,
dâmit er die sînen
trôst nâch grôzen pînen:
er machte si gewis,
daz er hinz paris
niemer kaeme wider,
er gelegt ê dar nider,
von den er was überladen
grôzer smaehe unde schaden.
den eit er gerne hiet behalten;
dô muost er brechens daran walten,
als liep im daz was,
daz er des tôdes genas.
mit laster unde ân êre
tete er widerkêre
ze paris in die stat,
dô man daz volc hât
gestillet einen teil.
nâch der vlaeminge heil
unde nâch der vranzois missewende
het daz urliug ein ende,
wie aber si ze hulden
kaemen irer schulden
mit dem künec pfilippin,
daz lâze wir hie sîn
unde haben sîn sô lânge bit,
unz wir komen an die zît
mit dem getiht,
daz si wurden verriht.
daz daz geschach, des was vürwâr
tûsent unde zwei hundert jâr
nâch kristes geburt,
dô man beinziger jâre spurt
vunf unde niunzic unde niht mêre,
hie mit tuon ich kêre
mit den maeren von vrancrîche
wider gegen ôsterrîche.
Dcxii . nû hôret vremde maere ...
ob die wiennaere
iemen het gereizt
unde ûf die tôrheit erheizt,
daz wirt von mir gemeldet niht:
si heten ie ein zuoversiht,
der si trôsten sich,
als ich verwaene mich,
ez waere anders ungetân.
die wiennaere huoben an
ze kriegen unde ze brogen
gegen dem herzogen.
die hôhsten von wienen
gehôrsam unde dienen
dem herzogen vor habten.
vil boten zuo in drabten
von etelichen hêrren,
die sich ouch ze verkêren
heten gedâht.
tac unde nacht
den wiennaeren si an lâgen,
daz si sich niht liezen betragen
ires krieges mit dem vürsten
unde daz si beliben in den getursten
eine kurze zît,
sô wolden si an widerstrît
in den kriec zuo in treten.
die lântherren heten
etlicher dinge ouch gedâht,
dâr zuo ze kranc was ir maht,
als ir gehôret wol hernâch.
dâ von in ungemach
die wiennaer beliben.
dô si daz heten getriben
eteliche stunt,
dô bat im daz kunt
herzog albreht machen,
von wie getânen sachen
ditz zuo komen waere.
dô enputen im die wiennaere,
daz er im daz liez sîn bescheint,
si heten sich des vereint,
si wolden im niemer gedienen
von der stat ze wienen,
er wold in denn behalten
diu reht, diu in die alten
vürsten heten gegeben;
wold er in des widerstreben,
daz müest alsô geschehen,
daz man si müeste sehen
darumb geligen tôt.
sich huop michel nôt
unde ungefüeger schal
in der stat über al
mit maneger unrede swinde.
an des herzogen hofgesinde
der povel ze wienen kam:
manic drô man vernam,
die si des âbendes heten,
die schuostaer jâhen, si heten
hulziner leist sô vil,
 <daz wir in kurzem zil
dâmit gefullet haben
vor der burc den graben,
ob uns der herzog albreht
niht behaltet diu reht,
diu er uns billich solt behalten>.
dâr zuo kunde witze walten
der herzog als ein man,
der allez daz kan,
daz ze manheit gehôrt,
ouch was er unbetôrt
wîsheit unde sinne:
er beleip dort inne,
daz er ûf iren braht
nihtes enaht.
Dcxiii . dô die wiennaer sâhen daz,
daz der vürste iren haz
alsô ringe wac,
darnâch an einem tac
diu gemeine mit im reden hiez,
daz er in diu reht liez
unde die hantvest behielt,
der wienne diu stat wielt
von den alten lândesherren,
oder si wolden von im kêren
ir gunst unde ir triwe.
maneger rede niwe
hiezen si im sagen;
si heten einen zagen
vil lîht erschrect-
nû heten si erwect
mit ir unnutzem dreuwen
den slâfunden leuwen:
er hiez in an der stunt
hinwider machen kunt,
er gaebe umb ir drô
niht ein kleinez strô,
er waer noch krefte niht sô bar,
daz er im klein als umb ein hâr
iht lieze ab ertwingen
mit sô getânen dingen
etliche sîn râtgeben
begunden wider in streben
unde rieten im daz,
daz er gestilt irn haz
unde sich verebente mit in.
er sprach: < wâ welt ir mich hin?
lieze ich mich bringen
mit sô getânen dingen,
daz ich ir willen müest begên,
sô möht daz nieman understên,
si wolden mich hinz jâr
aber bringen dar,
dâ si mich iezunt waenent hân:
lât mich dâmit umbe gân!
ich weiz wol, waz ich tuon sol.
ich verriht mich mit in wol,
waern alliu buoch verbrunnen .>
der herzog versunnen
hiez sagen unde bediuten
sînen amtliuten,
si solden sich dâr zuo warn,
er wolt mit allem hove varn
ûf den kalenberc mit hûse.
daran was dehein pûse:
des vürsten von ôsterrîch
wart bereit snelliclich
ûf den kalenberc geraete.
nû horet, waz er taete.
er vuor ûz wiênn der stat
ûf den kalenberc drât
unde lie sich dâ mit hûse nider.
er widerbôt hinwider
den wiennaeren umb ir schulde
sîn gnâde unde sîn hulde.
über al er sant
zden sînen in daz lânt
unde hiez deheine strâzen
den wiennaeren lâzen
zder stat noch dâ von.
man tete in sô gedon,
daz ir vihe unde ir swîn
in der stat muosten sîn
unde dâ vor êhafter nôt
vor hunger muosten ligen tôt.
der vürst si des betwanc,
daz si eins acker lânc
her vür getorsten ninder komen,
ouch wurden in benomen
die strâzen, stîge unde weg,
die het der vürst in sîner pfleg,
daz nieman her noch hin
her ûz mocht noch hin in.
ouch wart diu tuonou sô bewart,
daz nieman dehein enouwevart
an dem wazzer mocht gehaben.
umb swiu die wiennaer ê gâben
einen schillinc pfenninge,
daz bot man nû gar ringe
umb ein pfunt oder umbe zwei.
des huop sich grôz geschrei
von dem povel in der stat.
daz groezist volc, daz wienne hât,
daz sint hantwerkaere:
smid unde bogenaere,
slozaer unde goltsmit,
sarwurkaer unde mezzraer hânt den sit,
daz si viwer müezen hân;
satlaer, schuostaer ouch des ân
mugen belîben selten;
des muosten ouch enkelten
nadlaer, vleischackaer unde becken;
ouch muosten in die wende stecken
die kursenaere ir geziuge.
ouch lebten dô mit der smiuge
schrôtaer, draehsel unde die tuochweben,
ouch sach man dô mit kummer leben
wollaer, lodnaer unde die tuoch verbent,
die buochvel unde leder gerbent,
huotaer, wurflaer unde die dâ strickent
unde die dâ altiu kleider vlickent,
schiltaer, bindaer unde rîsnaerinne
unde die dâ kunnen sîden spinnen,
kezlaer unde die dâ glocken giezen;
ouch muost des schaden dâ verdriezen
zimmerliute unde steinmetzen,
sporaer unde die man siht setzen
unde modelen die zigel,
glasaer unde die dâ machent spiegel,
schrinaer unde die dâ machent vaz.
der selbe schade ouch besaz
gurtlaer unde irhaere,
bantschuostaer unde buochlaere,
kompaer unde die dâ snîdent zeine
unde die ûz horne unde ûz beine
draent, swaz man kluoges wil,
der vindet man ze wienen vil,
munzaer, die dâ pfenninc slahen
unde die dâ draent ûz tahen
heven unde krüege
unde die dâ gefüege
hêsip zhanden gerehtent
unde die ûz holze korbel vlehtent,
die wurden alle zornes vol,
dô in holz unde kol,
des man bedarf ze viwer
wart sô gar tiwer.
noch was ein groezer schaden dâ:
man mohte niht gehaben sâ
sô vil holzes in der stat,
daz man ein veilez bat
hete zuo den stunden
in aller der stat vunden,
des muoste man dô schouwen
manic magt unde vrouwen
sal unde ramgevar,
diu vor was schoen unde klâr.
Dcxiv . nû hôret, wie daz ergie.
die hantwerkaer unde alle die,
die sich muosten bejagen
ires hantwerks unde betragen,
die sagten den rîchen,
daz si sich kurzlichen
mit dem vürsten slihten
oder aber alsô rihten,
daz si in gaeben zezzen,
die wîle si besezzen
alsô solden sîn,
beide korn unde wîn.
wolden si des niht tuon,
sô müesten si nâch suon
gen dem herzogen ringen
unde wolden im bringen
die schuldigen alle gevangen,
von den ditz waer ergangen
unde die sîn orthaber waeren.
diu red den hôhen burgaeren
wart sorcsam unde ungemach.
si nâmen manic sprach,
durch den list si daz teten,
daz si den povel gerne heten
behabt in dem werren
unz ûf die zît, die hêrren
heten vür gezalt.
kluoger rede manicvalt
der breitenveldaere
unde etlich ander wiennaere
den arm liuten vür gâben,
si solden sich wol gehaben
eteliche vrist,
wande si den list
in vil kurzen stunden
gen dem vürsten vunden,
daz er müest begên ir willen.
alsô sach man si gestillen
etlich zît die gemeine.
ez half aber kleine.
hunger unde der gebreste
wart in der stat sô veste,
daz der povel lenger zît
mohte niht gehaben bît.
eins morgens wâren si gesamt
unde heten nâhen verdamt
den breitenveldaere
unde den altenreinaere
unde swaz der schuldigen was.
der iegelicher kûm genas,
sô erzurnet was daz volc;
als ein vinstre wolk
sach man vol die strâzen alle,
diu stat erwagte von dem schalle,
den daz volc dô begienc.
diu pfafheit daz undervienc,
daz niht manslaht dô geschach.
geistlich liute man sach
sô lânge reden zwischen in,
unz si ez brâhten dâhin,
daz die rîchen lobten daz,
daz si des herzogen haz
solden gestillen
unde begên sînen willen
unde aller irer schulden
komen ze sînen hulden.
unde daz solt geschehen
in sehs tagen, hôrt ich jehen,
unde ob sîn geschaehe niht,
sô solt dehein ander zuoversiht
zwischen in sîn,
wan daz den hêrren mîn,
herzog albreht den vrechen,
diu gemeine solde rechen,
sô daz si im drât
gevangen ûz der stat
wolden alle die antwurten,
an den si ze rehte spurten
schulde deheine.
dâmit diu gemeine
zogt in mit ir rotten.
der abt von den schotten
mit vlîze wart gebeten-
die rîchen wiennaer daz teten-
daz er ûf den kalenberc rit
unde mit vlêgundem sit
die herzoginne von in baete,
daz si ir gnâde taete,
als si dick getân het,
daz si mit râte unde mit bet,
als si dicke het getân,
noch braehte daran
den herzogen tugentrîch,
daz er genaediclich
si zuo im komen lieze;
swaz si si tuon hieze
ze wandel unde ze bezzerung
Albrehten dem vürsten junc,
des woldens alle sîn bereit.
ouch wolden si zuo geleit
nieman haben wan sî.
diu tugentvol, wandels vrî
iren prîs mêrte:
ir tugent si daz lêrte,
daz si sich zehant
der teiding underwant
zwischen dem vürsten hôchgeborn
unde den, die dâ verlorn
sîne hulde heten.
vil wart dô gebeten,
daz doch lutzel galt:
sô gar der vürste balt
was an den sachen strenge,
unde swes doch die lenge
diu vurstin niht wold enpern,
des muoste si gewern
der herzoge vruot.
daz kom den wiennaern ze guot.
Dcxv . der abt den wiennaeren
kom mit solhen maeren,
daz der vürst waer daran brâht,
daz si drî tage unde nacht
solden haben sicherheit;
swaz von in vür geleit
wurde den râtgeben,
darüber wold er in geben
solhe antwurt,
daran man sîn ernst spurt,
des naehsten morgens vruo
sach man rîten zuo
von wienen die besten,
allez daz si westen,
daz dâ ze reden het diu stat,
daz wart des vürsten rât
vür geleget beinzigen.
von den wart es dô niht verswigen
dem vürsten wîs unde kluoc.
dô der genuoc
ir meinunge vernam,
durch waz si waern dar kom,
des het in der ziere
geantwurt vil schiere,
von einer bete, der si bâten,
muoste in misserâten
allez daz, des si gerten:
dô si die bete lêrten,
diu mêrte ir ungemach.
nû hôrt die bet, diu dâ geschach:
si gerten vlîziclich
an den von ôsterrîch,
daz er im lieze dienen
von der stat ze wienen
mê, denn man ê het getân,
daz er si lieze hân,
swaz sô er weste,
daz in ir hantveste
sagten ze reht.
dô sprach herzog albreht
zuo sînem râte:
 <nû gêt zuo in drâte
unde sagt in vür den munt,
daz si vür die stunt
varn an ir gemach
unde rihten sich darnâch,
daz si niemer mê gewinnen
von mir suon noch minne,
si vüeren mir ê her
al die hantvest,> sprach er,
 <die si ie gewunnen>.
die râtgeben versunnen
sprâchen wider in:
 <her, sagt uns iwern sin,
swes ir niht welt enpern,
daz suln si allez gern
ûf iwer gnâde tuon,
daz si gewinnen huld unde suon .>
Dcxvi . dô sprach der herzog algeriht:
 <alsô meine ich sîn niht.
ir sult in alsô sagen,
ob si iuch halt vrâgen,
ob mîner vorderung sî
dehein gnâde bî,
daz ich iu hie bescheine,
daz ich in daz nur meine
ze vluste unde ze schaden
sunder aller gnâden,
darüber tuon nâch irem muot,
swaz si nû dunke guot .>
den wiennaern was leit,
dô man in het geseit
die meinung des vürsten.
si sprâchen: < in den getursten
lâz wir uns niht sehen,
daz wir hie verjehen
oder deheiner sach uns binden,
der wir dort niht vinden
an der gemein verhengnusse .>
grôzer sorgen gusse
ir herze begôz,
ir sorgen was grôz,
waz in waer daz beste,
nû erwurben si zem leste
vrist ze drîn tagen,
der herzog hiez in mê sagen,
ob si sich berâten wolden,
daz si hinz wienen sagen solden,
si taetenz gerne oder ungern,
sô wold er des niht enpern,
dâ man saehe inne haben
die burc innerhalp der graben,
daz man braeche dâ
durch die rincmûr sâ
zwô lucken alsô wît,
ze swelch getâner zît
sich hüebe mê ein solich bôr,
daz den sînen diu burctor
niht durft waeren
gegen den wiennaeren.
Dcxvii . dô man in daz seit,
alrêrst wart in leit,
dô der man wart ie strenger,
si sprâchen: < wert ez iht lenger,
wir vliesen êr unde guot .>
mit trûrigem muot
kêrten si âne twâl
gegen wienen ze tal.
nû was ez sô spât,
daz si an den rât
niht mohten gegên,
dâ von liezen siz gestên
unz des andern morgens,
die rîchen pflâgen sorgens,
wie si gebârten in dem rât,
daz si bewarfen die stat,
daz diu iht kummer müeste dulden
unde daz si doch ze hulden
kaemen gen ir hêrren,
dâr zuo begundens kêren
allen iren vlîz.
grôzen itwîz
muosten si hôren,
dô si die red enpôren
begunden der gemein,
daz der vürste über ein
anders niht wolde,
wan daz man im solde
antwurten drât
al die hantvest von der stat;
darüber man in hôrt
mit manegem ernsthaftem wort
al gnâde versprechen;
si müesten ouch zebrechen
die rincmûr, die si heten,
bî der burc an zwein steten,
wand an dehein ander ebenunge
wolde sich der vürste junge
mit deheinen dingen
nieman lâzen bringen.
dô die wiennaere
gehôrten disiu maere,
dô erschrâken si sêre:
wîsung unde lêre
suochtens vlîziclichen
datz den arm die rîchen.
dô sprach diu arme diet:
swer uns von dem gemache schiet,
den wir heten unz her,
der was diser stat êr
gehaz unde gevaere:
 <ir hôhen wiennaere,
lât uns hôren iwern muot,
waz iuch daran dunket guot>,
ûz dem povel einer sprach,
 <dâ welle wir iu nâch
antwurten drât .>
die rîchen an der stat
giengen an ein sprâch
unde vil kurzlich darnâch
enputen si her vür,
daz si mit gemeiner kür
welten zwelfe ûz in allen,
die dâr zuo möhten gevallen
über al der gemein;
swes si mit den enein
wurden âne gevaere,
daz daz ir aller wille waere.
des bewâgen sich dô
die hantwerkaer alsô,
daz si sanden hin
ir zwelfe zuo in,
die solden besehen,
ob dâ möht geschehen
dehein einunge.
nû hôrt, wie in gelunge.
Dcxviii . dô si zesamme sâzen
unde daz dinc mâzen
under in manegen ende,
dô sprach der behende
von breitenvelde her kuonrât:
 <ez muoz disiu stat
aller ding verderben,
ir welt denne werben
mit einander algelîche
beide arm unde rîche .>
dô sprâchen zehant,
die dar het gesant
hin in diu gemeine:
 <diu sach ist grôz unde niht kleine,
swâ des ein stat
gedenket unde muot hât,
daz si mit ir kraft
ir rehten hêrschaft
widerstreben wil .>
dô sprach an dem zil
ein rîcher burgaer von wienen:
 <nû lât uns dâr zuo dienen
alles des wir mugen,
als verre als wir tugen,
unde versuochen, ob wir
des herzogen gir
unde sîn zornigen muot
mugen bringen ze guot .>
si sprâchen: < des tuo wir niht:
wande daz disiu geschult
von iu ist zuo komen,
daz hât der vürste wol vernomen,
dâ von macht sîn ouch ende,
ditz muoz sîn ouch unwende .>
dô sprach der rîchen einer:
 <der schade wurd noch kleiner
denn der vürste hât gedâht,
wolt diu gemeine mit ir maht
uns bî gestân .>
 <ir sult uns wizzen lâzen>,
sprâchen die boten der gemein,
 <wes ir sît worden enein,
mit wiu man diser sache
ein guot ende mache .>
die rîchen sprâchen aber dô:
 <daz müest geschehen alsô,
daz ir staet belibt
an uns unde kriec tribt
mit uns vesticlichen .>
des antwurt den rîchen
diu gemein unde sprach:
 <ze solhem ungemach
ist daz volc unverriht:
si enhabent der koste niht,
daz si alsô belîben.
swer mit vürsten wil trîben
solhez urliuge,
daz bedarf niht der smiuge,
ez muoz geraetes pflegen:
welt ir iuch des bewegen,
daz ir uns lîhet zezzen,
die wîl wir sîn besezzen
unde al die wîl uns in die stat
der herzoge niht vüeren lât
weder holz noch kol
unde allez, daz man haben sol,
dâ wir arbeiten mit?>
dô sprâchen mit unsit
die rîchen wiennaere,
der al die hantwerkaere,
die hie ze wienen sint,
dâr zuo ir wîp unde ir kint
ein môneit wolde spisen,
er müest vor sorgen grîsen,
hiet er des vürsten guot.
 <nû wes habt ir denn muot,
wes wir uns rihten sullen?>
 <wolt ir erfullen
unser bet unde rât,
sô müest ûz der stat>,
sprâchen die rîchen,
 <iur etlich entwîchen,
die niht kost mugen gehaben .>
den si daz vür gâben,
die sprâchen: < diser ungelimph
mac wol sîn iwer schimph,
des ir muotet hie?
solden alle die
vâren von der stat,
die an kost lîdent unrât,
sô waer ir al ze vil,
die an disem zil
die stat müesten rûmen.
ir sult iuch niht sûmen
unde gebt dem tag ein ende:
diser rât ist unbehende,
den ir uns habt getân,
waer dehein ander schad daran,
wan diser aleine:
ob die hantwerkaer gemeine
von der stat vüeren
unde dâmit huld verlüren
des vürsten von ôsterrîche,
der ze starc unde ze rîche
den wiennaeren dâr zuo ist,
daz si deheine lânge vrist
iemer mugen vor gesitzen,
sô komet ir mit witzen
unde mit guot ze hulden,
sô belîb wir in den schulden,
sô daz der herzog albreht,
als er sîn ouch hete reht,
ob er erzeigte solhen haz,
unser deheinen vürbaz
her ze wienen wider lieze;
sô belîbet ir an dem genieze
unde wir an schaden unde an laster>.
nû huop sich ie vaster
under in der schal
unde dâ her ûz erhal,
alsô daz man in vernam.
mit zorne der povel kam
mit schallundem sûs
vür daz râthûs.
ire zwelf si vrâgten,
daz si in balde sagten,
wes man dort inne pflaege
unde wie daz dinc laege.
die selben helde ziere,
dem povel verjâhen schiere,
wes die rîchen heten muot.
dô wart maneger unguot,
der vor guot was ersehen,
menniclich hôrt man jehen:
 <sullen wir nû drât
rûmen die stat,
darumbe daz wir niht
mit koste sîn verriht,
unde sullen die hie heime sîn,
von den wir lîden solhen pîn,
die den vürsten beswârt
habent mit ir hôchvart,
daz er erzurnet ist,
dâ von wir an diser vrist
verderben unde erarmen?>
maneger sprach: < mir erbarmen
mîn wîp unde mîn kint,
diu der kleider blôz sint,
diu ich nû hân verzert.
wir waeren unernert,
solt des vürsten haz
gegen uns wern vürbaz>.
ein ieglich hantwerkaere
jach, daz versezt waere
sîn wercgeziuge allez samt
wie die wurden verdamt,
die an dem kriege schuldic wâren,
des begunden si vâren
der povel gemeiniclichen
drangen an die rîchen
unde wolden si verderbet hân.
dô wart ez alsô understân,
daz die rîchen sicherheit
dem povel unde gewisheit
nâch der willen tete,
swes der vürst muot het
unde des er niht enperen wolde,
daz man daz allez tuon solde.
Dcxix . der povel swuor manegen eit,
swâ niht wurde ab geleit
des herzogen zorn,
si müesten alle sîn verlorn,
die dâ heten schulde,
daz si des herzogen hulde
sô lânge müesten enpern.
gerne oder ungern
muosten die rîchen
bald unde snelliclichen
ûf den kalenberc varn
unde al die in nutz wârn
bitten unde vlêgen,
als diu red was gelegen
zwischen dem vürsten unde in,
daz man in zug die vert dâhin,
des gerten si dâ.
die râtgeben sâ
der sach sich underwunden.
den vürsten si vanden
reht als si in lâzen heten,
swie vil er wart gebeten,
doch kund in mit deheinen dingen
an ander nieman niht bringen
denn an die vorderunge,
die der vürste junge
von êrste het getân:
die wold er ie hân
unde wolt darab niht komen.
dô daz heten vernomen
die hôhen wiennaere,
swie leide unde swie swaere
in diu sache was ze tuon,
doch daz si gewunnen suon
des vürsten unde der stat,
swes er niht wolt haben rât,
daz geschach ze leste:
alle die hantveste,
die diu stat ze wienen het,
die wurden alle an der stet
dem herzogen vür getragen.
nieman darf mich vrâgen,
ob si iht lachten dâr zuo.
nû hôret, waz der vürste tuo.
er luot unde besande,
swaz er der hêrren kande
in dem lânde zôsterrîch,
die den wiennaern heimlich
ê heten gegeben trôst,
si wurden wol erlôst
von ir helfe unde ir rât.
dô die kômen, an der stat
zir aller angesiht,
die daran heten pfliht,
die hantvest man alle las;
unde swaz der was,
an den man mocht gekiesen,
daz daran mocht verliesen
der vürst mit einem dinge
gegen zehen pfenninge,
der liez er deheine niht,
er zart si zuo ir angesiht;
die ander gap er in wider.
ouch muosten si dar nider
brechen sâ zestunt
die rincmûr ûf den grunt
an den steten beiden,
die in wârn bescheiden.
ob ez ouch guotes koste iht?
entriun, des widerred ich niht,
wand ez was vil billich.
dô der von ôsterrîch
den kriec ze solhem ende braht,
reht als er sîn het gedâht,
dô vuor er wider hinze wienen.
mit vorhten sach man im dienen
hin vür die wiennaere.
wie lânc der zît waere
ergangen sît kristes geburt?
ez geschach reht, dô man spurt
tûsent unde zwei hundert jâr,
unde sehs unde niunzic vürwâr.
vil kurzlich darnâch
hôrt, waz dô geschach.
Dcxx . der vürst ûz bêheimlânt,
künec wenzlâ genant,
von der tohter sîn
wolt nû gewaltic sîn:
von rôme künec adolf
unde von meinze der bischolf,
in dûht, er hete sicherlich
solhe pfliht an dem rîch,
swaz er het ze werben,
daz des liez niht verderben
der künec noch sîn rât.
daz gefrieschen als drât
von ôsterrîch die hêrren.
die begunden kêren
dâr zuo allen iren sin,
wie si eine unminn
zwischen den vürsten braehten zuo.
ir boten spâte unde vruo
von einem zuo dem andern riten,
ieglicher hiez den andern bitten,
daz er in snelliclichen
bespraeche heimlichen.
sus draften hin unde her
die boten under in entwer,
unz daz si alle drâte
mit gemeinem râte
wurden des enein,
si waern grôz oder klein
in ôsterrîch des lândes kreizen,
swie die dienstman waern geheizen-
ich hôr, der sî dâ vil-
die gelobten ûf ein zil
hinz stockerouwe ze komen.
nû hân ich niht reht vernomen,
an welhem tage daz geschach,
ân dô man si komen sach,
diu zît, diu von in was benant,
nieman si des erwant,
si kaemen alle dar.
ir wart ein schoene schar.
dô si sich gesamnet heten,
nû hôret, waz si teten.
der hêrren wâren vier-
hiet man si halt genant mir,
sô enwold ich ir niht nennen;
ob ir si wolt erkennen
der gedanke, der si wâren,
si stuonden bî den jâren
an des herzogen rât,
vür die besten man si hât.
von ôsterrîch der edelgeborn,
ez hete wol gesworn
der vürste albreht,
si waeren im gereht,
wand er weste niht
der tougen geschiht,
daz still unde heimelich
die hern in ôsterrîch,
alte unde junge,
lêre unde wîsunge
nâmen von in.
sô grôz was ir sin,
daz si den vürsten daz verhâlen
unde mit listen vor stâlen;
doch wart er sîn gewar
über etlich jâr
unde schuof, daz ez si gerou.
nû hôret, wie datz stockerou
Dcxxi . der tac ende nam.
von bêheim dar kam
des kunigs botschaft,
der bat die geselleschaft
von ôsterrîch der hêrren,
daz si solden kêren
an den künec adolfen,
sô wold er in sîn geholfen
von des rîches wegen
unde wold ir helflich pflegen,
biz der künec kaeme
unde daz lânt selb in naeme.
der geheiz was dô genuoc;
doch was dô sô kluoc
maneger, den man dâ sach,
daz er ez sêr versprâch,
er wurde niemer undertân
deheinem bêheimischen man:
sus waern si missehandelt,
dô mit in het gewandelt
in dem lânde zôsterrîche
von bêheim ottacker der rîche,
 <nâch des tôdes vrîungen
wolt wir nû den jungen
Wenzlân den vrechen
sîn vater an uns lâzen rechen?
daz daz ergê, enwelle got!
in der swâben gebot
well wir iemer belîben,
ê daz die bêheim trîben
ir hôchvart hie,
als daz von in ergie>.
die die rede getân heten,
die wurden gebeten
von den andern allen gelîch,
daz si in helfelich
des krieges gestüenden bî,
wand si des willen waeren vrî
unde sicher des muotes,
daz ir lîbes unde ir guotes
 <dehein unser werde
gewaltic ûf der erde,
diu dâ heizet ôsterrîch.
ob uns der künec getriulich
beide spâte unde vruo
mit sîner helfe leget zuo
durch künec adolfes willen,
des sol uns niht bevillen,
wir nemen ez vür guot>.
die hêrren hôchgemuot
wurben vil drâte
unde giengen ze râte,
wie manz an gevienge,
daz ir will ergienge.
als manic houbt, als manic sin-
alsô geschach under in:
man het dâ zuo den stunden
ninder viere vunden
under den von ôsterrîche,
der wille dâ stüende gelîche:
die wolden sus, jene sô.
ze jungist si sich dô
vereinten, daz man zehant
êrbaere boten sant
zuo dem künec wenzlâ,
daz die reht erfüeren dâ,
waz man an im möht gehaben,
die den selben rât gâben,
die, enphulhen vlîziclichen daz
den boten, daz si niht laz
waeren an der botschaft
unde daz si mit sinne kraft
wurben an den künec hêr,
daz er durch sîn êr
in beschiede, ob er wolde,
wanne man von im solde
gewarten, ob ez alsô kaeme,
daz von ôstrîch der vürste naeme
an in oberhant unde râch-
als ez ouch geschach-
wes si denne solden sich
trôsten von im gewislich,
daz er si daz wizzen liez,
die man daz werben hiez
unde die hinz bêheim in daz lânt
ze boten wurden gesant,
die wâren von ôsterrîch
von lîchtensteine her heinrich
unde der hâkenbergaere:
si wâren redebaere
unde dûhten sich gar kluoc.
man gap in genuoc
botschaft ze werben,
si liezen nihts verderben,
daz in enpholhen wart,
si wurden zuo der vart
snelliclich bereit,
vil insigel man leit
an einen brief grôz,
der ez allez beslôz,
des man gewarten solt von in.
dâmit riten si dâhin,
dennoch ê si sich schieden hie,
manic rât ergie,
wie siz solden erheben,
ze jungst wart vür gegeben
den jungen unde den alten,
si solden witze walten,
wand si den herzogen westen
sînes muotes sô vesten,
 <daz er niemer, entuot,
...drôlich noch in übermuot .>
einez dûhte si dô guot,
daz man durch bescheidenheit
den vürsten unverzeit,
herzogen albreht,
baet des lândes reht
unde gewonheit behalten,
die in die alten
unde der keiser vriderich
heten gelâzen zôsterrîch
unde dem lânde gegeben:
 <wold er uns des widerstreben,
sô daz ers niht behielte>,
ob sich danne spielte
offenbâr oder stille
von sînem dienste ir wille,
daz kaem im zungemach.
sus nam ein end diu sprâch
unde der tac ze stockerouwe.
in hôchvertiger schouwe
sach man die jungen hêrren dâ.
daz gerou etlich hernâ.
Dcxxii . nû hôret, wer die wârn,
die hinz wienen wolden varn:
ez was der alte kuonringaere
unde her alber der buocheimaere,
mit den vuor ouch dar
von sunnberc her hadmâr
unde von sumerou her kuonrât.
unde ê hinz wienen in die stat
die hêrren wâren komen,
dô het der herzog vernomen
alliu diu maere,
wie ez dort ergangen waere,
unde alle ir gelegenheit
was im genzlichen geseit.
dâr zuo gebârt er als ein man,
der halten unde lâzen kan
unde verswîgen, swaz er sol,
unz daz ez sich im vüeget wol.
des naehsten tages vruo
giengen dise vier zuo,
dâ man den vürsten wesse,
unde dô er het gehôret messe,
dô bâten si in hôher gân.
si sprâchen: < herr, ir sult ez lâzen
ân haz unde âne zorn.
wir sîn erkorn
ze boten von der gemeine:
si sîn grôz oder kleine,
die hêrren hie ze ôsterrîche
die erpietent iu alle gelîche,
si haben iuch dicke gemant,
daz ir uns unde daz lânt
hiet gêret dâmit,
daz ir nâch dem alten sit
unde nâch der gewonheit,
diu iu dick ist vor geseit,
wie die alten vürsten ie,
die vor iwer wâren hie,
daz lânt innen heten-
dick sît ir gebeten,
daz ir uns werdet sleht
an des lândes reht:
des wurde wir verzigen.
daz ist alsô gedigen,
daz wir unde unser genôz
mit manegem schaden grôz
ditz haben übersehen.
nû well wir iu verjehen,
edel vürste vruot,
des uns ist ze muot:
ist daz ir uns gewert,
des diu gemeine an iuch gert,
sô well wir williclich
iu dienen zôsterrîch;
tuot aber ir des niht,
sô hôrt, her, waz geschiht:
wir ziehen uns umbe diu
mit dienste unde mit triun von iu,
unde mit swelhen sachen
wir iu mugen gemachen
widerteil unde haz,
daz tuo wir umbe daz,
daz wir vor iu belîben vrî
unde daz dester kleiner sî
iwer kraft unde maht.
hêrre, swes in sî gedâht,
wes ir uns trôstet hie an,
daz sult ir uns wizzen lâzen .>
Dcxxiii . den wîsen unde den wolgezogen
Albrehten den herzogen
sach man güetlichen gebâren
wider die, die dâ wâren
boten her zuo im.
er sprach: < ich vernim
iwer meinung wol.
ich wil gern, swaz ich sol,
durch iwern willen tuon
unde doch niht durch die suon,
der ir mich waent betwingen,
ir sult mir vür bringen,
wes ich iuch sull erlân
unde waz ir welt von mir hân.
ist daz mit bescheidenheit,
sô belîbt ez unverseit;
waere aber sîn ze vil,
daz ir mich an disem zil
wolt twingen unde trîben an,
sô wil ich ez wizzen lâzen
mînen oberisten rât
unde wil iu vil drât
antwurt darüber geben .>
ringen unde streben
den vürsten man sach
sêre darnâch,
daz si inz liezen wizzen schiere,
dô sprâchen dise viere:
 <alliu diu wort,
diu wir hie haben gehôrt,
diu sul wir in widersagen
unde deheinez verdagen,
des wir haben vernomen hie .>
dâmit ein urloup ergie
zwischen dem vürsten unde den hern.
nû schimphte staete unde gern
der herzog mit dem buocheimaere.
er sprach: < alber, sag mir diu maere,
wer hât daz beste getân
ze stockerouwe ûf dem plân?>
 <hêrre, daz wil ich iu sagen-
man weiz wol, daz ich verdagen
ûf mich selben niht enmac:
datz stockerouwe ûf dem tac
haben wir unverdrozzen
ein glocken gegozzen,
dâ waere niht gebresten an,
wan daz wir klechels niht enhân,
der darin gehôrt .>
dô sprach der vürste unbetôrt:
 <
Alber, durch die triwe dîn
lâz ot mich den klechel sîn!>
 <hêrre, daz müest ergên,
sold ez an mir eine stên .>
solher schimphrede vil
begie er zuo dem zil.
darumbe jene hêrren drî
wâren zornes niht vrî,
daz deheiner geschiht
der buocheimaer verswîgte niht,
ob ez halt waere schedelich,
hiemit schieden si sich,
ieglicher kêrt an sînen gemach,
unde vil kurzlichen darnâch
randen aber unde aber
ir boten hin unde her,
wâ si zeinander komen wolden,
dâ si die botschaft hôren solden,
diu in von bêheim was komen.
dâ wurde ouch vernomen,
waz antwurt der vürste junge
über der hêrren vorderunge
unde über ir bet
den boten gegeben het.
des wurdens aber alle gemein
mit einander enein
unde machten des als ê
ein tac, hinz trebensê
ûf ein kurze bît.
unde dô des tages zît
verloufen unde verendet wart,
mit grôzer hôchvart
unde mit maneger grôzen schar
samten sich die hêrren dar.
si gebârten dem gelîch,
sam ob in ôsterrîch
ir iegelicher vürste waere.
manegen swaeren soumaere
vuort man ir etlichen mit,
der solher hêrren sit
vor nie gephlac:
hinz trebensê ûf den tac
kom maneger in der aht,
als ob er gewis waer gemacht,
man sold in dâ ze hêrren weln.
ich kan iu niht gezeln,
waz geuwischer dorperheit
etlicher dô an sich leit,
diu darnâch kurzlich erlasch.
bereit in harnasch,
sus ich hân vernomen,
wârens al dar komen.
Dcxxiv . nû hôret, wie ez ergie.
dô si sich gesamten hie,
die dar komen solden,
von êrst si wizzen wolden
diu wârhaften maere,
waz diu botschaft waere,
die man in brâhte dâ
von dem künec wenezlâ.
des wurden schier si gewar,
wand man truoc in dar
ein hantvest lânc unde breit,
diu al die sicherheit
vergewiste unde beslôz
unde diu gelubde grôz,
diu in getân het
nâch künec adolfs bet
der vürst ûz bêheimlânt.
unde dô man ervant,
daz diu gelubde wâren guot,
dô gewunnen hôhen muot
die hern von ôsterrîch.
si vrâgten vlîziclich
die hêrren alle viere,
waz in der vürste ziere,
herzog albreht,
umb des lândes reht
ze antwurt het gegeben.
dô sagtens in vil eben
die red unz ûf ein ort
von worte ze wort,
die dâ boten wârn,
daz het heizen ervarn
Albreht, der vürste vruot,
wes si heten muot,
daz er durch si tuon solde,
darüber er sich gerne wolde
genaediclich verdenken.
dô wart manic widerwenken,
der wolt sus, sô wolt der sô,
diser leidic, ener vrô
wurden der maere.
si vorhten, daz in waere
der herzog alles des bereit,
daz im wurde ûf geleit,
unde von den selben sachen
wolden si imz swaere machen
unde giengen under in ze rât,
wie si kriegs gewunnen stat.
des waer gewesen gar unnôt:
swie zuhtic rede er in bôt
der herzog von ôsterrîch,
sô enhet er doch gewislich
des deheinen vürsaz,
daz er im mit deheinem traz
noch mit drôlichen dingen
iht liez ab ertwingen
als klein als umb ein hâr.
nû hôret, wie siz legten dar.
Dcxxv . ener hin, diser her,
alsô giengz under in entwer,
diser ditze, diser daz:
ie lenger man dar ob saz,
ie unverrihter ez wart,
swer aller vröudiclichst gebârt,
der dûhte sich der tiurist.
dô lânge vrist
den kriec si under in getriben,
dô wurden an geschriben
die bete unde diu reht,
diu in der herzog albreht
behalten unde leisten solde,
ob er ir hêrre wesen wolde.
waz hulf, ob ich ez allez zalt?
daz muoten was sô manicvalt,
daz si dâ teten,
heten si gebeten
den alten herzogen vridrich,
dem stîre unde ôsterrîch
von erbschaft was undertân,
si waeren sîn von im erlân.
under manegen sachen
wil ich iu kunt machen
ein teil ir vorderunge:
si muoten, daz der vürste junge
vürbaz von dem lânde
dehein varunt guot sande
hinz swâben noch an deheine stat,
ez geschaech denn nâch ir rât.
darnâch si im vür gâben,
daz er hin vür deheinen swâben
in dem lânde behielte;
swelher deheines guotes wielte
in dem lânde von hîrât,
den sold er dester drât
beheren unde bestroufen
unde mit pfenning ab erkoufen,
daz ot ir deheiner
weder grôz noch kleiner
belibe datze ôsterrîch,
des gerten si vlîziclich.
der andern sache was sô vil,
sold ich si an disem zil
sunderlichen sagen,
des müest iuch betragen,
ez wart dô manegs gegert,
daz des niht was wert,
daz ez wart an geschriben.
dô si daz lânc getriben,
dô schieden si von trebensê
unde sanden aber als ê
vier hêrren wîs erkant,
die ich vor hân genant,
zuo dem herzogen vruot,
daz si erfüeren sînen muot:
als erz zuo den stunden
an dem brief geschriben vunde,
wold er in daz behalten
unde solher vuore walten,
der er von in waer gebeten
unde die si im heten
enpoten hinze wienen,
sô woldens im gern dienen,
geschaehe aber des niht,
sô sold er deheine zuoversiht
vürbaz zirem dienste haben.
der herzoge sînen swâben
legte vür sunderlich
der hêrren bet von ôsterrîch.
die sprâchen: < herr, uns dunket guot,
ê daz ir êre unde guot
durch unsern willen verlieset,
daz ir uns ê verkieset
unde lât uns vâren als wir megen.
ir habt in iwern pflegen
sô manic hêrschaft anderswâ,
daz ir uns wol behaltet dâ .>
Dcxxvi . den wîsen unde den wolgezogen
von ôsterrîche den herzogen
sach man wîslichen gebâren,
zuo den, die bî im wâren,
guotlich sprach er sân:
 <lât mich dâmit umb gân
unde hôret nur zuo .>
des andern morgens vruo,
dô diu messe wart begangen,
dô wart an gevangen
der teidinge aber als ê.
der brief, der von trebensê
dem herzogen was gesant,
swaz man daran geschriben vant,
daz tete der vürste zuo der stunt
der hêrren boten kunt,
er wold ez allez staete haben,
daz man im nur vier swâben
ze haben gund in dem lânde,
die selben vier er nande:
von lândenberc marschalc herman,
den wold er hie niden hân,
unde von walsê hern eberhart;
dâr zuo in benennet wart
sîn bruoder her heinrich
unde von walsê her uolrich,
daz man im der gunde,
wand er si müelich kunde
alswâ lâzen wonen
denn bî iren konen-
wand von walsê die muotes vrî
heten edler vrouwen drî
genomen hie ze lânde,
die boten, die man sande
hinz wienen zuo dem vürsten,
die wârn in den getursten,
daz si nihtes verswigen:
 <uns dunket, herr, ir wert verzigen>,
sprâchen si zdem herzogen.
 <nein, ir sult hin zogen
unde saget, wes ich hân gegert.
belîbe ich des ungewert,
sô traht wir aber etewaz,
dâmit gestillet wirt der haz
zwischen uns unde ouch in .>
dâmit die hêrren vuoren hin
unde besanden ir gesellschaft
unde legten den ir botschaft
vür hinz end von orte
mit beinzigem worte,
wes der herzog het gejehen.
 <nû sult ir besehen>,
sprâchen die boten sân,
 <waz iu vüeg hie an .>
dô: widerretten vesticlich
die hêrren von ôsterrîch,
daz si dem vürsten niemer mêre
mit dienst enputen dehein êre,
er lieze denn die swâben varn;
die vier, die ê benant wârn,
die dâ solden belîben,
daz begundens alle widertrîben
unde jâhen algeriht,
ê si mit williger pfliht
die selben viere liezen
daz lânt alsô niezen,
als si unz her heten getân,
ê wolden si dem vürsten lâzen
ander swâben hundert,
ûz genomen besundert
ieclich sache wart.
dâmit sandens an die vart
manegen boten kluoc.
owê der ungefuog,
daz si daz dinc sô hôhe zugen!
dâmit si sich selber betrugen
and kômen sîn in arbeit,
als iu hernâch wirt geseit.
nû hôret, wie ez ende nam.
dô der bot hinz wienen kam
unde dem vürsten antwurte
die brieve, an den er spurte
der hêrren unwillen,
niht lenger wold er stillen,
daz im umb daz herze was.
dô er den brief vol gelas,
zuo den boten sprach er:
 <her, guot man, gêt her
unde merkt, waz ich iu sag.
ir sult nâch disem tag
hin wider sagen al zehant
den, die iuch her hânt gesant,
ditze lânt, daz sî mîn,
dârinne well ich hêrre sîn
mit gotes helfe noch;
daz ich mir dehein joch
well lâzen ûf binden
oder mînen kinden
mit hôchvart oder mit gewalt,
dâr zuo ist ze manicvalt
mîn gewalt, mîn êre unde mîn guot.
swes si mit diemuotigem muot
heten an mich gegert,
zwâr des waeren si gewert;
daz aber ich mit solhen dingen
mir iht lâze ab ertwingen,
sô geheiz ich niemer albreht!
den boesisten kuchenkneht,
den mîn hof inder hât,
den wil ich niemer ab der stat
durch ir drô gelâzen
vâren sîne strâzen,
ich gedage denn der hôhen swâben.
ouch sullen si sich des gehaben,
allez daz si mir
enpoten habent bî dir,
des si enein wurden ê
datz stockerou unde trebensê,
des ergêt von mir niemer niht
durch dehein drôlich geschiht.
in allen ouch von mir sag,
daz in von hiutigem tag
von mir widersaget sî,
swer in gestên welle bî,
daz sich der niht sûme.
wer dem andern rûme
daz velt, daz sol man besehen
unde muoz daz kurzlich geschehen.
ich enpiut in niht mêre,
wan daz ich mîn êre
retten wil vor in
nâch ir ungewin.
hie mit der rede si genuoc .>
diser bote kluoc
sich die lenge niht ensûmte,
die stat ze wienen er rûmte
unde sagt hin wider schiere,
waz in der vürste ziere
bî im enpoten het.
waz ir ieglicher tete
zuo disen dingen
unde wie man si sach ringen
nâch des herzogen schaden
enhalp der tuonouwe staden,
des wil ich iezunt gedagen,
wande ich wil iu sagen,
wie gar tugentlich
der vürst ûz ôsterrîch
ze disen dingen gebârt.
mit den sînen er wart
vil schiere des ze râte,
daz er sant vil drâte
hinz swâben unde hinz elsâz
unde swaz hêrren saz
in vranken unde bî dem rîn,
mit grôzem guote sîn
hiez er noeten die,
ouch sach man etlich hie
durch sînen willen komen,
den er dick het benomen
der armuot gebresten,
den werden muotes vesten
von heierlôch grâf albreht,
dâr zuo rîter unde kneht.
die hôhe hêrren hiezen
unde der er trût geniezen
an helfe des herzogen,
zuo den sach man in zogen:
er bot in milticlich
von dem von ôsterrîch
vurderung unde solt,
unde swelher denn niht wolt
werden bereit
ûf guot gewisheit,
dem antwurt der grâve dar
sîn selbes burc unde urbar:
swem aber iht was gelegen,
des in sînen pflegen
der herzog in swâben hâte,
dem antwurte man drâte
ze pfande in sîn gewalt;
dâ von er manegen helt balt
in swâben gewan.
ze dienst im vuoren dan
her zôsterrîche an der vart
von sarganse grâf purchart,
grâf kuonrât von lîchtenberge
unde grâf houc von werdenberge;
ze komen was niht seine
der von ohsensteine
unde von kur der bischolf
unde von habspurc grâf ruodolf
unde der lântgrâf von elsâzen;
die reise ouch niht versâzen
der von muntfurte drî.
ze wizzen bin ich vrî
maneges hôhen grâven nam,
der ze dienst her nider kam
dem herzogen dannoch.
grâf albreht von heierlôch,
der si all ûz brâhte,
mit in her nider gâhte,
sô er beste kunde.
in sô kurzer stunde
was sîn genuoc,
daz sô manic rîter kluoc
ûz erweget wart
zuo sô lânger vart,
als von swâben her nider ist.
nû liefen boten zaller vrist
dem herzogen zuo:
beide spât unde vruo
die hêrren her vür sanden,
si bâten unde manden
den vürsten ûz ôsterrîch,
daz er taete wîslich:
wold er ir kunfte werden vrô,
daz er ez denn schüef alsô,
swen si komens pflaegen,
daz si iht müezic laegen,
diu kost wurd anders al ze grôz.
diser botschaft verdrôz
die hern hie zôsterrîch.
die heten tegelich
datz wienen ir spehaere,
die erfuoren diu maere.
die kômen unde sagten in:
 <ir hêrren, iwer ungewin
wehset unde ist nâhen,
man siht dâher gâhen
von swâben solhe ritterschaft,
dâ von des herzogen kraft
wehset unde wirt grôz.
er machet iuch blôz
guotes unde êren,
ir welt dann dâr zuo kêren
witze unde sinne,
daz ir mit im ze minne
komet unde ze hulden
umb iur verdiente schulde.
welt ir der niht komen ze suon,
sô sult ir aber anders tuon
unde seht, wie ir iuch erwert,
ist iu dehein helfe beschert
von der bêheim künec rîch,
dâ sendet nâch kurzlich,
daz ist an der zît.
ir müezet mit strît
den herzogen bestân,
oder ir müezt im lâzen
pfant, der ir niht gern
muget enpern .>
Dcxxvii . dô die hêrren hôrten
an des boten worten,
daz der von ôsterrîch
het sô vesticlich
sich gewarnt gen in,
dô enphiel in der sin,
an den daz dinc almeiste lac.
daz trebensê ûf dem tac,
die sich dâ dûhten die besten,
die selben ouch datz in westen
daz mêrer teil der schulden.
daz si sîn enkulden,
ob ir der herzog versunnen
oberhant gewunne,
vil wol si sich des besâhen,
ir etliche begunden gâhen,
sô daz si suochten dâheim
künec wenzlân von bêheim:
vlîziclichen si den bâten,
daz er in kaeme ze staten,
si waern anders verdorben.
nû het ouch geworben
diu edel unde diu rein gemuot
diu küneginne vrouwe gruot
mit aller irer maht
unde doch mê bî der nacht,
sô er ir nâhen lac,
denne bî dem tac:
si het vil lîht der stunde
gewart, daz er si kunde
müelichen verzîhen iht.
swâ diu minne hât pfliht
zwischen wîp unde mannes lîp,
dâ gesiget daz wîp,
swie vest des mannes muot ist.
des hab wir ze maneger vrist
urkund ervarn:
swie wîse si wârn
Adam unde salomon
unde swie starc sampson,
swie balt si wâren unde snel
Hercules unde azael,
swie kunstrîch aristotiles,
Hector unde achilles
swie starc unde manhaft die wârn,
si enkunden sich des niht bewarn,
ez wurden an in mit kraft
diu wîp sigehaft,
sô daz ir will an in ergie:
wie solt sich nû erweren hie
von bêheim künec wenzlâ,
swenn er vant bî im nâhe
die künegin lôsen zart,
aldâ er von ir wart
gekusset unde getriutet?
mir ist von den bediutet,
die der saelden hânt gephlegen,
daz si bî liebe sint gelegen,
im waer niht êren beschert,
swes herze sich des erwert,
daz er versagen kunde,
swes in mit rôt süezem munde
sîn vrouwe baete an der stat,
dâ trûren deheine pfliht hât.
der herzog albreht des genôz:
sîn swester, diu valsches blôz,
diu küneginne gruot
des kunigs herz unde muot,
den er gen ir bruoder het,
het gesenftet mit ir bet,
swie sêre unde swie ernstlich
in manten die von ôsterrîch,
daz er in ze helfe kaeme
unde daz er war naeme,
daz er gehiez dem künec adolfen,
er solde sîn geholfen
von ôsterrîche den hêrren,
die begunden an in kêren
ir bet mit manegem vlîze,
mit grôzem itwîze
wart er ouch gemant
der brief, die er in sant,
ouch wart er ze leste
gemant sîner hantveste,
die er in sant hinz trebensê.
si kunden vil, sô kund er mê:
mit guoter geheize
ûz sîner lânde kreize
vertigt er si hin
unde jach, er sant nâch in
vunf hundert werlicher man.
sus vertigt er si von dan.
Dcxxviii . die wîl hie zbêheim daz ergie,
nû wâren etlich hêrren hie
geriten zuo grâf ybanen
unde begunden den manen,
daz er in ze helfe kaeme
unde daz er sicherheit von in naeme,
ob sich iemer gefüegte daz,
daz er geviele in haz
gegen dem herzogen albreht,
sô wolden si im sîn gereht
unde helfen offenbâr,
ditz vervienc si niht umb ein hâr,
wand der grâf yban
was sô witzic ein man,
daz er wol weste,
war er gedig ze leste,
des gap er in deheinen trôst,
daz si von im wurden erlôst.
dô daz ouch niht engalt.
dô sanden die helde balt
hinze den wiennaeren,
daz si geholfen waeren
den hêrren von dem lânde.
unde ob si ir ande
wolden nû rechen
an dem herzogen vrechen,
des kaemen si nû wol zuo,
wand si spâte unde vruo
in zuo legen wolden
unde helfen, swes si solden.
daz wolden si in al bereit
mit guoter gewisheit
gewis unde staete machen,
daz si in allen sachen
an in beliben iemer mêre
bî eiden, triwen unde ir êre.
dô enputen in die von wienen,
si wolden dem herzogen dienen
williclich ûf iren schaden;
die er von swâben het geladen,
der waer gewesen unnôt:
si wolden unz in den tôt
mit im rîten unde gên
unde aller dinge zuo gestên,
wande si si heten betrogen,
dô si sich gen dem herzogen
des vordern jâres sazten
unde ûf ir trôst trazten
Albrehten, dem vürsten rîche,
dô liezen die von ôsterrîche
die wiennaere verderben
unde vil nâhen ersterben
vor hunger in der stat,
daz si in helf noch rât
nie erbuten umb ein hâr.
si enputen in offenbâr,
daz selbe wolden si in tuon:
weder vride noch suon,
noch deheiner geheime pfliht
woldens mit in haben niht.
dô in der trôst ouch enphiel,
allerêrst in sorgen viel
ir herze nacht unde tac.
der grôzer vröudikeit pflac
datz dem hof ze trebensê,
dem wart von sorgen nû sô wê,
daz er daz houbet nider hienc,
dâ er reit unde gienc,
als im diu nase bluot.
ir hôchvertiger muot
was nû gesigen ein teil.
noch was vrech unde geil
der herzoge unverzagt,
dô man dem vürwâr sagt,
daz sich mêrte sîn kraft
von der êrbaeren ritterschaft,
diu von swâben was kunftic,
dô wart er betrehtic,
waz im waer daz beste,
er vereinte sich zem leste
unde wolt des niht erwinden,
man müeste in ze velde vinden,
von dem hofgesind unde anderswâ
brâht er zuo einander dâ
bereiter kûm zwei hundert man.
mit den huop er sich von dan
von wienen ûf daz velt.
dâ wurden sîn gezelt
ûf gespannen unde geslagen,
nû hôrt man über al sagen,
der herzog wold erwinden niht,
er wolde algeriht
über die tuonouwe varn
ûf die, die im dâ wider wârn,
an den wold er nemen râch;
unde die dâ kaemen hernâch
her nider von sînen wegen,
die hêrren solden sich legen
ûf aller der hêrren schaden,
die dishalp tuonouwe staden
gewesen wâren ungereht
dem herzogen albreht.
Dcxxix . dô daz erhal
hie dishalp tuonou über al,
swaz dâ hêrren was gesezzen,
die sich an ihte heten vergezzen
gegen dem herzogen,
die sach man alle zogen,
dâ si den herzogen vunden,
sô si beste kunden,
wurben si nâch hulden.
die swâb, der si niht dulden
wolden vor in dem lânt,
die wurden nû von in gemant,
daz si verkuren iren zorn.
von manegem wart dô gesworn,
er enhet dehein schulde niht
an der tôrlichen geschiht,
diu ze trebensê was geschehen,
der begund ûf disen jehen,
sô jach diser ûf den.
alsô sach man ez gên
under in entwer.
hiut kom jener, morgen der
hinz wienen den rehten strich:
si vielen unde buten sich
ze vüezen der herzoginne,
daz si in geruocht gewinnen
umb den herzogen hulde.
grôze unschulde
buten si alle gelîche.
wâ wart sô tugentrîche
ein vürste ie gesehen,
dem man möhte jehen
tugent unde güete sô vil?
die in vor in kurzem zil
heten beswârt
sêre unde hart,
die liez er al ir schulden
alsô nû komen ze hulden,
daz si beliben unverdorben.
die doch heten geworben
die verderbnusse sîn.
er tete dem gelîche schîn,
als vor von im geschriben ist,
daz nû ze deheiner vrist
dehein man sô übel het getân,
sô er sîn oberhant gewan,
er liez in ze hulden komen.
ich hân alsô vernomen,
ê er kom über die tuonouwe,
daz diu tugentrîche vrouwe,
diu herzoginne, mit ir bet
alle die gehuldet het,
die dishalp tuonouwe sâzen.
unde swem er hulde het gelâzen,
dem muost ie wesen gâch,
daz er vüer hin nâch,
dâ er den andern verderben wolde.
daz doch maneger unsanft dolde.
daz er im muost enplânden
die schulde ze anden
unde rechen die gevaere,
der er was selbe anhebaere.
daz zalt im der vürste junge
ze wandel unde ze bezzerunge.
swaz ie der man gebrou
ze trebensê, ze stockerou,
ze sûfen im daz geschach
kurzlichen darnâch,
daz was vil billich.
dô sich die hêrren alle gelîch
hie dishalben heten versliht,
dô zogt der vürste algeriht
über die tuonou mit her.
wer ist nû, der si ner?
hiet ieglicher nû halbe maht,
die er hinze trebensê brâht,
zwâr sô braehtens ûf den plân
drîstunt als manegen man,
als man haben sach den vürsten,
ir deheiner was in den getursten,
der sich durch deheinen geniez
ûf dem velde sehen liez,
waz heten si ze bîten?
an den selben zîten,
dô si heten vernomen,
der herzog waere über komen,
dô dûht ie den man daz beste,
er îlte ze sîner veste
unde huot, daz er si iht verlür,
sô der herzog kaem dâfür.
Dcxxx . ich hôrt, der êrste waere
der alte kuonringaere,
dem der herzog durch haz
sîne veste besaz.
der îlte alsen balt
durch bêheimaer walt
gegen prâge sâ
zdem künec wenzla.
den het er gerne ûf brâht.
dô was im sîn nindert gedâht.
wol zehen tac was er
dâ gelegen oder mê,
daz im diu stat nie getohte,
daz er dem künec mohte
sîn nôtdurft geklagen.
in den selben tagen
kom im gestrîchen snelliclich
ein bote von ôsterrîch,
der sagt im boesiu maere,
daz im nû waere
ein veste an gewunnen
unde daz der herzog versunnen
vür die andern waer gevarn:
diu möht sich lenger niht bewarn
noch des widerstreben,
si müeste sich ergeben.
dô daz der kuonringaer erhôrt,
manic scheltwort
den schuldigen er mâz,
die dâ gefüeget heten daz,
daz man sich ze deheinen stunden
solher ding het underwunden
von bêheim ûf des kunigs trôst,
sît man von im waer unerlôst
unde sît in ouch waer ungeholfen
von dem künec adolfen,
der si mit sîner bet
verhetzet unde verschundet het.
ez wânt der kuonringaere,
daz dem hofsit waere
datz prâg als datze wienen ist:
ze swie getâner vrist
er den vürsten wolde sehen,
daz müest im wol geschehen.
nû was im anders datze prâg:
der künec des morgens lac.
unz daz man alswâ gesanc,
darnâch er drî messe lânc
hôrte unde vernam;
sô er denn von kirchen cam,
sô vrâgt in der kuonringaere,
ob ez an sînen gnâden waere,
daz er in gehôren möhte.
sô jach der künec, im töhte
vor ezzens dehein stat-
sô man enpizzen hât,
daz er denn ze hove kaeme,
gerne man dâ vernaeme,
waz sîn geschefte waere.
sô denn der kuonringaere
urloup genam
unde in die stat kam
unde an der herberg az
unde unlânc gesaz
unde wider ûf die burc reit,
sô wart im geseit,
der künec sich slâfen het gelegt.
dem kuonringaere daz erwegt
unmuot unde zorn.
er sprach: < pfaech, ez ist verlorn!>
zuo einem kameraere
sprach der kuonringaere:
 <ir sult dem künec sagen,
hab ich bî mînen tagen
ie verworht sîn hulde,
der selben schulde
hab er gar unsuoze
mich gesezt ze buoze:
zêther unde wâfen
schrî ich über sîn slâfen!
zwô burg unde eine stat
er mir verslâfen hât;
belîbe ich iht lenger hie,
sô vurht ich, daz der slâf gienc
über veltsperg unde über diernstein.
sîn helfe ist uns ze sein.
dem künec von mir sag,
ich rât, daz her ze prâg
von ôsterrîch ze deheiner zît
dehein hêrre durch helfe rît!>
sus reit ân urloup dan
der schadhafte man.
Dcxxxi . nû lâze wir in varn.
die von swâben nû wârn
komen vrôlich
zdem vürsten von ôstrîch,
dâ der ze velde lac
unde verderbens pflac
sînen widerwint.
si heten nû swint
ze hulde gesungen
unde darnâch gerungen,
daz ein vride geschaehe,
dâ si der vürste inne saehe.
daz wart in kûm erworben,
si waeren schier verdorben,
heten si lenger gebiten:
dô wart mit vlêgunden siten
der herzog albreht genant
hulden unde gnâden ermant.
dô si gewunnen hulde,
dô legten si die schulde
ûf den, der des rîches pflac:
der hete si manegen tac
bî des rîches hulden gemant,
daz si mit ôsterrîch dem lânt
solden warten dem rîch,
nû kom ouch snelliclich
der alte kuonringaere:
seltsaemer maere
unde albaer wort
man vil von im hôrt,
zuo dem vürsten er sprach:
 <hêrre, nû ist iwer râch
ûf mir einen gelegen,
unde habent si gephlegen
ûf mînen schaden ebenunge,
daran ist manegem gelungen,
der an diser tât
vil mê denn ich schuld hât.
hêrre, ich bin betrogen>,
sprach er zuo dem herzogen:
 <sit ich ez allez reden sol,
sô wizzet ir daz, hêrre, wol,
daz ich ze deheiner vrist
kunst, witze noch list
ze solhen dingen nie gewan-
swaz si mich triben an
die wîsen hie ze ôsterrîche,
des volgt ich in algelîche.
si erbuten mir die êre,
daz si drî tag oder mêre
heten mîn gebiten ê
datz stockerou unde trebensê,
ê si heten begunnen iht.
sus brâhten si mich in die pfliht.
nû habent si verrihtet sich
alsô, daz si mich
nie habent besprochen,
her, ir habt mir zebrochen
ein burc, daz sî iu vergeben,
unde lât mich ouch vürbaz leben
alsô in iwern hulden,
daz ich von mînen schulden
iuch niemer mê verliuse
noch ze hêrren verkiuse>.
ez ist bezzer beliben
denn geseit oder geschriben,
wie vil der kuonringaere
dem herzogen der maere
offenbâr verjach,
der herzoge sprach
zuo im: < liutolt,
ich wil dir wesen alsô holt,
als ich dir vor gewesen bin .>
des ract er im hin
sîn gnâde mit der hant.
der herzoge mant
unde bat den kuonringaere
ze sagen, wie im waere
datz bêheim gelungen
gegen dem künec jungen,
er sprach: < ich hân ez übel geschaffen,
er hât mir verslâfen,
swaz ich hie schaden hân genomen,
waer ich ê zuo iu komen
als ander mîn hûsgenôzen,
sô het ich mînen schaden grôzen
als si understanden,
dô wold ich mirz enplânden
unde wolde von im hân gehôrt,
wie sîn kunicliche wort
unde sîn gelubde veste,
der er uns gap hantveste,
beliben wâren staete.
kom ich vruo oder spaete,
sô sagt man mir, der künec slief.
ze jungist ich wâfen rief
über sînen slâf lânc.
sold ich von iu werden kranc
an guot unde an êre,
sô enkêrte ich mich niemer mêre
an dehein bêheimisch diet .>
wie er dar kom unde dannen schiet,
daz sagt er mit sundern worten.
alle die ez dô hôrten,
die lachten an dem zil
des kuonringaere vil.
Dcxxxii . nû hôret, wie ez ende nam.
den vürsten man überkam,
daz gegen in allen wart verkorn,
die sîn hulde heten verlorn,
ân von sumerou her kuonrât
vür den herzogen trat
unde nam urloup offenlich
unde sprach: < her, wizzet sicherlich,
sol ich halt darumbe sterben,
sô wil ich iemer werben
iurn schaden, swâ ich mac,
unz ûf den tac,
daz ich rehtes von iu mug bekomen,
umb daz ir mir habt genomen .>
dô sprach herzog albreht:
 <her sumerouwaer, seht,
daz ez iuch iht geriwe!
ich gib iu des mîn triwe,
die wîl ich lebe unde ouch ir,
sô gewartet des ze mir,
die wîle ich ez volenden mac,
daz ich iuch deheinen tac
niemer mê in ôsterrîch
lâz belîben offenlich.
darüber tuot oder lât!
got mich behuotet hât
vor vînden unz an dise zît,
die als swaer wârn als ir sît .>
der sumerouwaer niht erwant,
in zorne rûmt er daz lânt.
ob in mit râte oder mit bet
ieman verschundet het,
daz sol ich verdagen,
er vuor gerihts, hôrt ich sagen,
zuo dem künec adolfen,
daz im dâ lutzel wart geholfen,
daz schînet offenbaere.
wand der sumerouwaere
nâch maneger arbeit
unde nâch manegem kummer, den er leit,
in dem ellend erstarp.
dô der herzog erwarp
mit gewalt unde urliugs siten,
des er vor niht mocht erbitten,
dô kêrt er wider gegen wienen.
mit vorhten muosten im dienen
die hêrren alle gelîche
hie ze stîr unde zôsterrîche.
daz ditz geschach, daz ist vürwâr
tûsent unde zwei hundert jâr
nâch krists geburt mit rehter zal
unde siben unde niunzic über al.
Dcxxxiii . nû hôret, waz darnâch
hie ze stîre geschach.
der abt von admunde
des niht erlîden kunde,
daz diu vriuntschaft
het sô grôze kraft
unde daz der herzog albreht
was holt unde gereht
dem bischolf der salzpurgaere.
daz was dem abte swaere.
er vorhte, ob die hêrren
beliben âne werren
unde guote gesellen,
sô müest er sich stellen
in pfeflichez leben,
oder im wurd gegeben
von dem bischolf solhe buoze,
die er harte unsuoze
gedulden unde gelîden möhte.
waz im dâfür töhte,
vil sêr er darnâch ranc.
nû gedâht er über lânc
einer untriu grôz.
grôzer krieg unde stôz
zwischen den vürsten er machte,
den herzogen er daran brâhte
mit sînen argen sinnen,
daz er hiez beginnen
ein niwez salzwerc:
ez ist der selbe berc,
dâ des bischolfs hal
in dem kucheltal
ûz rint unde vluz gît.
des berges an einer sît
hiez der herzog in graben,
unz er die sulz mocht gehaben.
dâ macht er ein solich sieden,
dâ von die salzpurgaere schieden
von grôzem geniez:
daz selbe niwe hal stiez
ninder zuo deheiner stat,
dâ der herzog von beiern hât
noch der bischolf deheinen zol.
man ahte daz wol,
dô man sîn rechnunge vienc,
daz dem bischolf ab gienc
gewisser gult vunfzic tûsent pfunt.
der bischolf vür die selben stunt
êrbaere boten sande,
mit den er bat unde mande
den von ôsterrîch,
daz er genaediclich
site an im mêrte
unde got an im êrte
unde sant ruopreht,
daz er bî sînem reht
unde bî solhem geniez
daz goteshûs belîben liez,
als ez lânge waer beliben.
wande wurden getriben
die salzpurgaer von solher hab.
dâ gienc niht aleine ab
dem bischolfe von salzpurge:
der tuom unde die von nunburge,
datz sant peter unde zreitenhaslach
den selben ungemach
unde ze salmanswîlaere,
diu vunf klôster ir swaere
klagten dem herzogen albreht,
daz er si bî dem alten reht
lieze belîben.
des begunde man in trîben
grôze bete an.
nû het erz lîht getân;
dô was sô griulich
von admund abt heinrich,
daz er sîn wolt gestaten nie.
dô den bischolf niht vervie
sîn emzigiu bet,
nû hôret, waz er tete.
er reit dar zehant,
dâ er künec adolfen vant,
dem klagt er, waz im gewar.
vil brieve brâht er mit im dar,
die sîne reht beschieden
datz dem hellîn über sîn sieden
unde alle sîne mût.
dô er sich überlût
gegen dem künec beklagt
des schaden, den ich hân gesagt,
dô vrâgte in der künec drâte
nâch wîsunge unde nâch râte
sîner hôhen râtgeben:
er hiez im âne widerstreben
brieve geben, die er wolde
unde als er si haben solde.
die sande der bischolf sân
bî êrbaeren boten dan
dem von ôsterrîch:
den mand er aber vlîziclich,
als er ê getân het,
unde zuo der bet
der künec im gebôt,
daz er den bischolf liez ân nôt,
Dcxxxiv . daz gebut er im durch reht.
nû dûht den herzogen albreht
der botschaft ein teil ze vil.
er sprach: < sît der bischolf wil
dreuunde bitten,
mit sô getânen siten
gewint er ab mir niht .>
nû wart der herzog verriht
dâr zuo unde er selben sach
beide vor unde nâch,
daz in künec adolf niht enmeinde;
mit klag er daz bescheinde
sînen vriunden über al.
die rieten im âne twâl,
die im wâren holdes muotes
unde die sich lîbes unde guotes
durch in wolden bewegen,
er solde witze pflegen:
sît in der künec adolf
unde von salzpurc der bischolf
hete muot ze krenken,
sô sold er gedenken,
mit wie getânen sachen
er nû möht gemachen
mit hôhen vürsten vriuntschaft;
die an witzen heten kraft,
die rieten im dô daz,
daz er ân underlâz
êrbaere boten sant
ze vrancrîch in daz lânt
unde an den künec drât
suochte hîrât:
des bekaem er endelich
von dem von vrancrîch,
wand er waer alsam
gehaz unde gram
dem künec adolfen,
darumb daz er het geholfen
dem von engellând ûf in
durch des guotes gewin,
daz er im sande her.
nâch wîser liute lêr
êrbaere boten unde gewis
zuo dem künec hinz paris
sant der herzog unverzagt,
nû wart im ouch gesagt,
daz der tôt het gevangen
marcgrâf otten den lângen
von brandenburg erkant,
dem was ze sun genant
ein jungelinc, hiez herman,
dem geviel nâch dem vater an
des vater erbe über al
unde einiu der siben wal,
dô man den künec welen sol.
nû beheite über al wol
des jungen marcgrâfen liuten
unde begunden imz ouch bediuten,
daz er sich liez gezemen
ein êlich wîp ze nemen,
die er im maezic erkande,
dâmit er im unde dem lânde
nâch erben solde werben,
ob im geschaech ze sterben,
daz sîn lânt über wurde
des schaden unde des leides burde,
daz ez iht hiez erbelôs.
die man dem juncherren kôs
ze wîsaer unde ze râtgeben,
die begunden darnâch streben,
daz ir hêrre rite sâ
zuo dem künec wenzlâ,
der was sîn tiurister mâc.
zwischen in diu sippe alsô lac:
Dcxxxv . diu dem biderben unde dem wackern
von bêheim künec ottackern
ze muoter was erkorn,
diu was von branburc geborn
unde swester des, der der lânde pflac.
zwischen in diu sipp als nâhen lac-
si was marcgrâf otten swester,
dâ von die vriuntschaft dester vester
was zwischen in.
nû reit der junglinc hin
zuo dem künec hinz prâg:
bittens er in pflac,
daz er im riete umb ein wîp
der geburte unde des lîp,
daz si im waere gemaeze,
daz si die werden stat besaeze
ze branburge in dem lânde,
dô daz gefriesch unde bekande
diu werde künegin,
diu kêrte dâr zuo al ir sin,
spâte unde vruo
treip si dâr zuo
mit triuten unde mit lôsen,
mit manegem liepkôsen
den künec wenzlân,
daz er die hîrât trüeg an,
daz marcgrâf otten kint
schier unde ân underwint
ires bruoder tohter naeme:
ob ez iemer dâr zuo kaeme,
daz ir bruoder von ôstrîche
gewunne wân zuo dem rîche,
sô het der vürste ziere
der leien wal viere:
ob si sich liezen gezemen
rehter triwe war nemen,
sô solt sîn wille vür gên,
wand der kurfursten zwên
sîner swester kint wârn;
wolden denne triwe wârn
sîner swester unde sîner tohter man,
sô solde wol vür gân
sîn vrum unde sîn êre.
diu künegin sô sêre
mit bet dem künec an lac,
unz daz er ze reden pflac
umbe die hîrât.
dô wart ez verriht drât,
wand sîner bet unde sîner red
volgten im die vürsten bêd
von branburg unde von ôsterrîch.
diu hîrât kurzlich
bestaetigt unde verriht wart.
ouch huop sich mit der selben vart
Dcxxxvi . her ze stîr herzog albreht:
dâ wart bereit unde gereht,
swes er bedorft ân widerstrît
ze sîner tohter hôchzît,
koste, kleinât unde gewant,
darnâch er allenthalben sant,
swâ man ez solt gewinnen,
er liez im niht zerinnen,
grâ, hermîn unde bunt
des hiez er an der stunt
genuoc von walhen bringen,
von vlândern unde von kerlingen
envollen man dem vürsten holte,
swaz er gewandes haben solde.
sînen amtliuten
der vürste hiez bediuten,
daz si daz westen,
ob er zadel oder gebresten
an deheinen dingen lît,
sîn zorn si niht vermit.
sîn sweher herzog meinhart
zder hôchzît geladen wart
unde ander manic hôher man:
hinze swem man sich versan,
daz er nutz unde êrbaere
bî der hôchzît waere,
die luot man her alle.
mit vröuden unde mit schalle
der herzog ze gretze lac,
unz im nâhente der tac,
daz er wolt hôchzîten.
dô sach man zuo rîten,
die dar geladen wârn,
dar kômen ouch gevarn
manic edel vrouwe wert,
als ir diu herzoginne gert,
ir hôchzît an ze schouwen.
dô von rittern unde von vrouwen
diu diet sich gesamt het,
nû kom ouch sâ zestet
Dcxxxvii . ein vremder gast inz lânt,
den hete her gesant
der künec von vrancrîch,
ze merken vlîziclich
der lânde hie gelegenheit,
ob ez waer, als man im seit,
daz er des alles war naem.
ez was der bischolf von bethlehem,
ein pfaff ûz predigaere orden,
er was des ouch niht über worden,
in het vertriben der soldan
von diu, daz er solde hân
enhalp mers, dâ sîn bistum lît,
zuo der selben zît,
dô er akers zebrach.
dô muost im lâzen wesen gâch
der bischolf unde sîn kappelân,
daz er her über entran.
unde dô er was ze vrancrîch komen,
dô het sich umb in an genomen
der selbe künec durch got,
unde nâch des gebot
was er her ze lânt
in botschaft gesant
umbe die hîrât,
als man vor gehôrt hât.
Dcxxxviii . der herzog von ôstrîch
enphienc in minniclich
unde alle, die man komen sach.
herberg unde rîch gemach
gap man, swer daz suochte:
swes man eines geruochte,
des wurden driu gegeben,
milticlichen sach man leben
den herzogen unverzeit.
nû wart in ouch geseit,
der marcgrâve rit dâher,
die hôhsten alle unde er
gegen im ze velde riten,
mit vriuntlichen siten
enphienc manic hôher man
den marcgrâven herman,
mit dem reit er zherberge.
ân zadel unde ân kerge
het der herzog dar heizen
in aller sîner lânde kreizen
die besten komen zuo der zît
durch willen sîner hôchzît.
dô der marcgrâf komens pflac,
daz was an einem samztac.
des selben nachtes man im sant
an die herberge gewant,
daz er tragen solde
des morgens, sô er wolde
enphâhen ritters reht.
vier unde zweinzic kneht
von sînem lânde geborn,
die het der junc vürst ûz erkorn,
daz si im mit ritterschaft
solden leisten geselleschaft.
die kleiderte ouch hêrlich
der herzoge von ôsterrîch:
durch sînes eidems willen
liez er sich milte niht bevillen
gegen sîner tohter man.
den marcgrâven herman
des suntages vruo
sach man rîten zuo
mit einer grôzen rot.
des herzogen gebot
was gegen des hoves ritterschaft,
daz si durch geselleschaft
dem marcgrâven riten bî.
Albreht der vürste muotes vrî
sîn prîs begunde mêren:
dem marcgrâven zêren
vunfzic knappen hôch unde wert
schildes amt unde swert
des tages er enphâhen hiez.
dehein zil er in stiez:
man gap in unbetôrt,
swaz ze ritterschaft gehôrt,
kleider, pfert unde ros.
lôsâ, hêrre, lôs,
waz dâ gedranges wart erliten,
dô die helde zuo riten,
die dâ rîter wolden werden!
von den rossen zuo der erden
erbeizten si zder pfarre.
er waere niht ein narre,
der wol kunde gesagen,
waz rîcheit dâ an kleidern lâgen,
diu man dâ muost beschouwen
an rittern unde an vrouwen,
die sich dar gesamt heten.
mit vlîze wart gebeten
der bischolf von bethlehem,
daz er sich an naem
ze singen die messe,
unde swaz er ze tuon wesse
mit wîhen unde mit segen
ob den niwen swertdegen,
daz er daz niht enliez.
der bischolf daz gehiez
unde was sîn ze tuon bereit.
dô er an wart geleit
in sîn priesterlich gewant,
dô huop man an sâ zehant
mit lûtem gedoene
ein messe lânc unde schoene.
dô diu nam ein ende,
dô tete der bischolf behende
über schilt unde über swert
unde über die helde wert
die wîhe, diu dâr zuo gehôrt,
irer namen bin ich betôrt,
wer ir ieslicher waere,
ân her vridrich der stubenbergaere,
der was ie der ein,
der des tages erschein
in ritterschefte niu.
dô der herzog siu
mit schilt, mit swert geladen het,
dô huop sich sâ zestet
ein buhurt hert unde grôz.
manic druc unde stôz
wart dâ enphangen,
an hirne unde an wangen,
an knien unde an nasen
manic biul unde mâsen
maneger dâ enphie,
diu im niht vergie,
die wîl diu hôchzît werte,
swelich vrouw des gerte,
daz ir man biul trag
von stiche oder von slag,
der dâ geschiht under schilt,
diu waere des bezilt,
hiet si irn man gesant dar,
dâ sich der buhurt war
in einander mit gedrange.
dô si daz getriben lânge,
dô nam si der vürste ab.
der varenden diete man gap
diu rennegewant über al;
rîchiu kleider, lîchtgemâl
die rîter strîchen an.
darnâch muost man ezzen gân.
Dcxxxix . dâ der imbîz geschach,
kurzlichen darnâch
mit hôchvertigen siten
die hern ze hove riten,
dâ diu herzoginne
mit ir vrouwen was inne
unde ir töhter minniclich.
von seckou bischolf heinrich-
in einem garten ûf dem gras,
dâ der rinc gemachet was
von vrouwen unde von mannen,
des vürsten tohter vrouwen annen
man her vür wîst;
mir wart si geprîst
von allen den, die si sâhen:
der wârheit ir die jâhen,
swer bî ir solt belîben
unde die zît mit ir vertrîben,
dem wurd von trûren niemer wê-
nâch kristenlicher ê
gap si der bischolf zesamde.
dô er mit worten verklamde
die êlich hîrât zwischen in,
an vröuden huop sich gewin:
swer gerne wolde schouwen
minnicliche vrouwen,
der begund dâ warten
in dem boumgarten
bî dem hûse darin,
dâ was diu herzogin;
dâ mohte man wol sehen
manic wenglîn brehen
unde manegen munt, der dâ glaste;
swer aber ritterlich tjoste
wolde war nemen,
der lie sich gezemen
durch kurzwîl ze rîten
bî dem boumgarten wîten
nâhen ûf einen acker,
dâ manic helt wacker
tiostierte schôn
durch der wîbe lôn,
durch diu ez allez geschiht,
swaz man die man siht
geringen nâch prîs.
der herzoge wîs
het ez geschaffen alsô,
daz diu gesidel sô hô
gemacht wârn umbe daz,
swer darûf saz,
der mohte schoun unde warten
in dem boumgarten,
waz kurzwîle dâ geschach.
ûf daz velt man ouch sach,
wer dâ daz beste tete.
diu velt bedecket het
manic rîter unde kneht,
der ieglicher den andern vêht
mit ritterlichem haz
alsô, ob er baz
möht geschaffen denn er,
daz was iegliches ger.
dâmit vertreip man den tac.
des âbendes, dô man pflac
des ezzens, dô daz ergie,
allerêrste sich an vie
des marcgrâven vröuden spil,
wande im in kurzem zil
wunn unde vröude wart erwegt,
dô man im zuo legt
die schoenen, zarten sô nâhen,
daz er si mohte umbevâhen
unde mit ir wesen vrô.
dem keiser augustô
waer êren vil betagt,
sold er die selben magt
sînem stolzem lîbe
bewidemen ze wîbe.
wie si die nacht vertrîben,
daz lâze wir belîben.
dô der ander tac erschein,
die vrouwen gemein
mit der marcgraevin jungen
in die kirchen drungen.
dô daz amt wart getân,
dô daz geschach, dô az man
in den gesideln.
herphen, rotten, videln,
des was der boumgart voller;
pusûn, pfîfen, holler,
des wart sô vil dâ gehôrt,
ein krankez houbet waer betôrt,
waer ez gewesen dâ nâhe.
drî bischolf âzen dâ;
grâven, vrîen, hêrren vil
sach man dâ an dem zil
in den gesideln ezzen.
herzog albreht der vermezzen
muoste sich dô vröuden nieten;
er kund ez wol erbieten
ieglichem nâch sîner stat.
man gap dâ vollen rât
alles des man haben solt.
des vürsten wille wart ervolt
mit den werken volliclich.
daz schuof der abt heinrich.
Dcxl . dô über al gezzen wart,
dô kom der herzog meinhart,
dem riten dô enkegen,
al die man êrn sach pflegen,
unde beleiten in in die stat,
dâ man im herberge hât
genomen unde gevangen,
dô daz was ergangen
unde er sîne reisekleit
hete ab im geleit
unde rîch gewant an gestrîchen,
dô gienc gezogenlichen
der kernaere her zehant,
dâ er sîne tohter vant
unde iriu kint wert,
der er ze sehen gert.
er gewan an vröuden pfliht
von der lieben angesiht,
die er sach an der stunde,
diu herzoginn ez kunde
ir vater wol erbieten,
si wolt sich sîn genieten:
ir wîssagte ir muot,
als er den liuten dicke tuot,
ir reinem herzen
kunftigen smerzen
diu natûre ir verjach,
wand si in niemer mê gesach.
swie vil man kurzwîle pflac,
die herzogin daz ringe wac
tanzen noch justieren,
des dâ pflâgen die zieren
vor den gesideln ûf dem plân.
dâ wart manic sper vertân.
von gorze grâve heinrich
unde von pfanberc grâf uolrich
justierten dâ mit einander.
swer dâ iht suocht, daz vander,
ez waer übel oder guot.
die herzoginne wolgemuot
die dûht, ir waere wol geschehen,
daz si ir lieben sold an sehen
ir vater unde mit im kôsen;
mit maneger rede lôsen
vertriben si die wîle,
unz daz diu sunn mit île
übergienc ir spor wît.
dô was ez worden vesperzît.
dâ von sach man die hêrren
zuo den herbergen kêren,
die dâ heten getjostiert,
getanzet unde gebuhurdiert.
dâ muost man nû lâzen von.
den amtliuten was gedon
zuo dem âbentmâle,
ouch kêrt âne twâle
zuo der herberg mit der vart
von kernden herzog meinhart.
sîn waer ze vil, daz ich seit
von der kost unde von der rîcheit,
der man an der hôchzît pflac.
unz an den sehsten tac
diu hêrschaft dâ beleip.
der varnden diet man vertreip
kummer unde armuot,
wand dâ grôziu guot
von in wurden enphangen.
diu hôchzît alsô was ergangen,
daz nieman dô geschach
dehein sagbaer ungemach;
daz was doch ein grôzez heil:
swâ volkes ein sô michel teil
zeinander sich gesamt hât,
selten daz ergât
ân aller liute swaere,
man gehôrt dâ etlich maere,
daz etwem sî geschehen leit-
daz wart allez dâ verdeit.
des herzogen milte hant
silber, ros unde gewant
gap den, die des wâren wert.
swes man betelichen gert
an in, des verzêch er niht.
dô man die geste ûz geriht
mit pfantlôs unde mit andern sachen,
dô begunde kunt machen
herzog albreht diu maere
sînem sweher, daz im waere
gehaz der künec adolf
unde von salzpurc der bischolf,
unde wie die von ôstrîch heten geladen
den künec her ûf sînen schaden.
Dcxli . er sagte im in geheim,
wie der künec von bêheim
durch den von rôme vlîziclich
gegen den hern von ôsterrîch
sînen schaden het geworben
unde wie daz was verdorben
von sîner swester wegen,
diu mit bet unde vlêgen
het genomen dâ von
den künec von bêheim, iren man.
ouch sagt er im an den stunden,
wie er hete überwunden
von ôsterrîche die hêrren,
daz si muosten widerkêren
unde allen sîn willen tuon,
darumbe daz si suon
unde sîn hulde gewunnen.
wes der herzog versunnen
wurde dô enein
über grôz unde über klein
mit sînem sweher herzog meinhart,
daz wart mir dâ vor verspart;
ob aber ich ez danne weste,
sô diuht mich selp daz beste,
daz ich ez solde verdagen,
dô si der unmuoz verphlâgen,
darumbe si wâren komen
zeinander, als ich hân vernomen,
herzog meinhart dannen gâhte
mit den, die er dar brâhte.
maneges segens suoz
wart im von sîner tohter buoz
unde von den kinden allen,
daz muost dem alten wol gevallen.
sîn tohter sagt im maere,
si waer eins kindes swaere
unde diu geberns zît waer ir nâhen,
mit kussen unde mit umbevâhen
unde mit manegen zaher,
die vor ir ougen drungen nâher,
si unde ir vater schieden sich.
si bat in harte klegelich,
ob im ir tôt wurd geseit,
daz er durch sîn werdikeit
ir sêl im liez enpholhen sîn.
jâ weste niht diu vrouwe mîn,
daz ez alsô geordent was,
daz er starp unde si genas.
Dcxlii . dô der kernaer was geriten,
dô wart lânger niht gebiten,
gegen wienen wart gereht
ze vâren herzog albreht
mit der swaebischen ritterschaft.
von vremden lânden botschaft
der vürste alle tag enphie.
daz diu hôchzît ergie,
daz was, dô man spurt
nâch kristes geburt
tûsent jâr unde zwei hundert
unde vunf unde niunzic ûz besundert.
nû sult ir hôren, wie
ez darnâch ergie
Dcxliii . dem herzogen rîche.
er schuof in ôsterrîche,
swaz er ze tuon hât.
nû vuogte daz ein valscher rât,
eines tages, dâ er saz
ob sînem tisch unde az,
daz im gift wart getragen,
sô ich ez got noch wil klagen,
daz ir in in kom sô vil,
wand darnâch in kurzem zil,
dô er der gift in im enphant,
des lîbes kraft im verswant.
swer vor dem tische stuont,
als si vor hêrren tuont,
die rief er an unde sprach:
 <lât iu wesen gâch,
daz ir verhabt die tür,
daz nieman kom her vür:
ez ist gift ûf dem tische!>
von wiltpraete unde von vische
stuont dâ genuoc.
zwên juncherren kluoc
gefüege unde noch klein,
triu unde witze an in schein-
si wâren âne underwint
des alten buocheimaere kint,
des er sich lutzel dorfte schamen,
si hiezen mit namen
Pilgrim unde alber:
daz reht unde diu êr
ist im von erbschaft gemaeze,
daz er heizet truchsaeze
in dem lânde zôsterrîch,
dâ von sach man staeticlich
diu kint ze tische dienen;
sus geschach ouch ze wienen-
nû hôret, waz si tâten.
dô si vernomen hâten
daz leit unde die unstift,
daz von vergift
ir hêrre leit smerzen,
daz gienc in ze herzen
unde wart ir zorn sô strenger,
daz si ouch niht lenger
wolden genesen.
daz si unschuldic muosten wesen,
daz wart daran erzeiget,
si heten gern geveiget
sich selber unde ertôt.
mit willen unde ungenôt
vielen si daz ezzen an,
daz man noch sach dâ stân
unde schuben des an der stunt
mit beiden henden in den munt
sô vil, daz der vürste schrê:
 <owê mir, ach unde wê!
al die mir guotes gunnen,
die sîn sô versunnen,
daz si der kinde hüeten,
daz si alsô niht wüeten!
wand ich weiz daz wol,
daz si sint triwen vol,
einvalt unde tugenthaft,
unde daz si unwizzenhaft
an der geschihte sint .>
nû îlte man diu kint
ze nemen von der spîse.
si wâren sô wîse,
daz si sprâchen albediute:
 <wir wellen erzeigen hiute,
swaz mînem hêrren ist getân,
daz wir unschuldic sîn daran .>
ich hôrte alsô sagen,
swaz si dar heten getragen,
des âzen si an dem zil
durch kredenzen sô vil,
ê man si dâ von zôch,
daz in der vürste hôch
hin vür iemer mêre
getrûte lîbs unde êre.
Dcxliv . nû hôret darnâch,
wie herzog albrehten geschach.
vil erzt muost man gewinnen,
die trahten in ir sinnen,
wie si den vürsten ernerten
unde der gift von im werten,
vil schône man sîn pflac
mit latwerjc unde triac
unde mit aromaten rein.
daz half allez klein
unde mohte niht vervâhen.
dô muoste man ûf hâhen
den vürsten bî den vüezen
durch sînes kummers büezen.
dô man daz lânge getreip,
daz er sus hangunde beleip,
dô geriet daz mortlich marc,
ich meine die gift starc,
zetal an der stunde,
zougen, oren, nasen, munde
diu gift von im ran.
der vürst sich niht versan
als klein als umb ein hâr,
swaz im geschach oder gewar-
man wânt benamen, er waere tôt.
her ûz der burge man bôt
ie der man in die stat,
swaz er dâ heimlich hât,
der herzog waere verdorben,
dô wart wunderlich geworben:
die man sach bî triwen,
die liezen sich riwen
des vürsten leit unde ungemach;
swaz man der ungetriwen sach,
die wâren vil vrô,
daz ez ergangen was alsô.
der tôt des herzogen
über al daz lânt kom geflogen
ze burge unde ze steten;
die si inne heten,
brieve man den sant
unde wurden gemant,
daz si triwe wielten
unde die vest behielten,
ob got niht enpern wolde,
daz der herzoge solde
ligen tôt;
diu vurstin gebôt,
daz man ir kinden unz an die stunde
die vest behielt, unz man erfunde,
wie daz dinc wurd gestalt:
si waeren junc oder alt,
swem man si saehe dienen
in der burc ze wienen,
die heten alle wol gesworn,
der vürste het daz leben verlorn,
dâ von wart ez her ûz geseit
den liuten vür die wârheit.
ouch lât iuch der maere
berihten, wie ez waere
gestalt umb die herzoginne.
diu was beliben hinne
ze stîre in dem lânt,
wand si wol enphant,
daz ir zît nâhen was.
einer tohter si genas,
diu wart genant kathrî:
unde ê diu valsches vrî
die zît het vollegen,
der die vrouwen pflegen
ze ligen, sô si gebern,
swie man ez tete doch ungern,
sô kom ez leider dâr zuo,
daz si muoste ze vruo
vâren von der stat,
dâ si gelegen hât.
alliu getriwen herzen
prüefen den smerzen
unde den jaemerlichen sit,
den diu herzoginne lît,
dô man ir tete kunt,
ob si niht in kurzer stunt
bî tage unde bî nacht
gegen wienen gâht,
sô waere daz zwîvellich,
daz si den vürsten tugentrîch
vunde lebentigen.
vröuden wurden dô verzigen
diu vrouw unde iriu kint:
diu klagten sô swint
mit gebaere unde mit worten,
daz alle die ez hôrten,
muosten mit in weinen
unde jâmer bescheinen.
waz hulf, sold ich ez allez sagen
daz jaemerliche klagen,
des diu herzoginne pflac
beide nacht unde tac?
sîn was ot mêre denn ze vil.
si wart bereit in kurzem zil,
wand si sich niht ensûmte,
unde ê si stîre rûmte,
dô beriht si hinder sich
daz lânt harte wîslich,
wie man gebâren solde,
ob got niht enperen wolde,
der herzog solde ligen tôt.
swaz diu vurstin gebôt,
des was nieman wider,
si leistenz alle sider
hin vür nâch des lândes reht,
dienstherren, rîter unde kneht.
hin vuor diu leides rîche
zehant gen ôsterrîche,
unde ê si hinze wienen kam,
manic leidez maer vernam
an iegelicher nachtsedel.
dâ vant si in krieges wedel
von ir hêrren diu maere:
daz er nû tôt waere,
diu meiste menige des jach,
sô kom maneger unde sprach,
er waer noch bî dem leben,
er het sich aber ergeben
dem tôde alsô gar,
daz die erzte offenbâr
an im heten verzagt.
dô man der boesen maere sagt
sô vil der herzoginne,
daz si niht kom von sinne,
daz was ein wunder grôz.
des weges si verdrôz
die vrouwen vröuden kranc,
si dûht der wec alsô lânc
hinz wienen ûf der strâzen,
unde het man si lâzen,
si het vur sich gegâht
beide tac unde nacht
ungetrunken unde ungezzen,
si het ez alsô gemezzen,
daz si under wegen
deheiner ruo wolt pflegen
noch enthaltnus an der vert,
ob ir got daz heil beschert,
daz si in vunde lebentigen,
den si dâ kranken weste ligen.
nû lâz wir si varn hin:
got geb ir den gewin
unde iren trûrigen kinden,
daz si in lebentigen vinden.
Dcxlv . nû hôrt, wie ez ergie
unde wie ez sich mêrte hie.
dem von salzpurc man enpôt
vürwâr, der herzog waere tôt.
vil klein er daz klagte,
unde zehant, dô man imz sagte,
niht lenger sach man in bîten,
er hiez an den zîten
den povel bereit sîn
von salzpurg unde vom hellîn,
die hiez er in die gôzach gâhen
unde daz hal in nider slâhen,
daz von ôstrîch der unverzeit
het erziuget unde bereit
ze schaden dem goteshûse.
darnâch sand er ân pûse
mit dem povel dan
bereiter liut wol hundert man.
ich waene, ie volc vrôer waere
danne die salzpurgaere
unde die hellingaere vrechen,
daz si sich solden rechen
an den ûz der gôzach.
dô sîn der bischolf volverjach,
daz er sîn wolt verhengen,
dô wolden siz niht verlengen,
si teten als man in gebôt.
si worhten michel nôt
an wîben unde an mannen
unde zebrachen al die pfannen,
darin daz salz wart gesoten.
swes man in eines het geboten,
der begiengen si driu.
si wânden niht, daz siu
von den selben schulden
solden iemer iht gedulden,
daz in schade waere.
nû lât iu daz maere
bringen zeinem ende,
wie von den erzten behende
Dcxlvi . der herzog wart ernert
unde wie ûf der vert
der herzogin gelânc.
darnâch unlânc
diu selbe vurstinne
zalt ir ze gewinne-
nâch jâmers unheil,
des ein michel teil
überladen si was-
daz der vürst genas
unde si zuo im kam,
swie vil si jâmer an sich nam
unde swaz ir vröude was entwichen,
dô si in vant sô erblichen.
daz solde noch got erbarm.
an tugenden rîch, gesundes arm
den herzogen si vant.
nû heten boten vür gerant,
die im sagten der vrouwen kunft,
dâ von er sigenunft
an dem tôde gewan:
dô er si sach an,
dô dûht in, er waer genesen,
sô vrô sach man in wesen.
diu tugentrîche herzoginne,
swaz si in ir herzen unde in ir sinne
bî ir tagen het gelêrt,
daz wart allez gekêrt
dem herzogen ze vrum.
in sînem siechtum
kund si im baz gemuotvagen
denne alle, die sîn pflâgen.
dâ von sich kurzlich
Albreht der vürste rîch
an bezzerunge bekobert,
daz er den siechtum überobert
unde daz ez stuont genaediclich.
von tac ze tag er sich
bezzern begunde.
er warp in kurzer stunde,
daz er sich lie hie vor sehen.
daran in wol was geschehen,
den die im gunden guotes;
die aber wâren anders muotes,
die erschînen doch in den gebaeren,
als si im getriwe waeren.
lachen unde lôsen,
rûnen unde liepkôsen
sach man si dicke
dem herzogen ze blicke.
daz liez er alsô hin gân
unde gebârte als ein wîs man,
der aller dinge weiz aht.
des lebens kraft unde maht
er wider aller ding enphie,
ân ein leit uns ergie
an im, den nie valsch geruorte:
diu gift ein ouge im zefuorte
unde zebrach im den stern,
daz er sîn vürbaz muost enpern.
Dcxlvii . dô er gesunt wart,
nû kom mit der vart
der abt von admunde.
daz wirsist, daz er kunde,
ûf den von salzpurc der ret:
waz er begangen het
mit der gôzach
an dem sieden, daz er brach,
beinzigen er daz seite.
ob er dâr zuo iht leite,
des sag ich niht offenlich.
von admunde abt heinrich
allen sîn sin begunde wetzen,
wie er den vürsten möht gehetzen
gegen dem salzpurgaere.
mit manegem niwen maere
kom er vür den vürsten,
er kom in den getursten,
daz er mit sagunden dingen
getorste vür bringen
mêre dan die wârheit.
daz er iht überiges seit,
des waere wol gewesen rât,
wande der wârhaften tât
was dâ leider al ze vil,
die man dâ begie an dem zil
des man solde hân enporn.
ob nû der vürste wol geborn,
des got enwelle, waer ersterbet,
solt man darumbe hân verderbet
an guote unde an êren
die kleinen juncherren
tugenthaft unde behende?
daz waer gewesen grôz missewende
unde ein meintât sô grôz,
der deheiniu waere ir genôz.
swaz ze schaden unde niht ze vrom
im in sînem siechtum
dem vürsten was geschehen,
daz hiet er allez übersehen,
âne dô man im verjach,
daz man im in der gôzach
sîn hal hiet zebrochen:
 <belib daz ungerochen>,
sprach der vürste gehiwer,
 <sô wil ich dester untiwer
sîn vor mînen genôzen .>
einen zorn grôzen
der herzoge gewan:
nieman mocht daz understân,
er schüefe sâ zestunde,
daz man sich underwunde
in ôsterrîch unde in stîrlânde
alles des, daz man erkande,
daz dem bischolf zuo gehôrte,
der im sîn hal zestôrte.
des lasters unde der smaehe
unde der vrevellichen gaehe
wold er an im komen zuo.
ob ez iht ungerne tuo
der abt von admunde?
zig ich in des, daz waer ein sunde,
darumbe mir dehein bîhtigaere
die buoze machte ze swaere,
der ot hât erkant
den selben vâlânt,
mit vröuden wart er überladen,
dô er des bischolfes schaden
mit urloube werben solt,
wand er unsanft het gedolt
die suone zwischen in.
er sant balde hin
allenthalben in daz lânt
unde schuof, daz man sich underwant
des bischolfes guotes.
daz er hezziges muotes
was den salzpurgaeren,
daz sach man in bewaeren
mit werken unde mit worten,
dô die salzpurgaer erhôrten,
daz sich zestôret het diu suon
unde daz in wolde übel tuon
der herzoge von ôsterrîche-
wand er het sich algelîche
irs guotes underwunden,
swâ er sîn het vunden,
daz der tuombrobst het gehabt
unde von sant peter der abt,
die muosten alle schaden dulden
von des bischolfes schulden-
des erschracten si sêre.
nâch wîser liute êre
hinz ôsterrîch si boten sanden,
die den herzogen manden,
daz er si des liez geniezen,
daz si kôrherren hiezen
unde geistliche pfaffen
unde daz si heten niht ze schaffen
mit dem urliuc des bischolfes
noch sînes viztum ruodolfes.
an einem brieve hôrt ich lesen
vil, daz in waer guot gewesen,
hiet manz durch ir bet getân,
dô enkêrt er sich niht daran
der vürste ûz ôsterrîche;
er jach, si müesten alle gelîche
mit dem bischolf die verlust tragen,
wand daz im nider wart geslagen
in der gôzach sîn hal,
daz waer ze salzpurg über al
von ir aller rât geschehen,
swie vil si mohten gejehen
unschulde an den sachen,
daz mohte niht gemachen
ledic ir urbar,
die dâ boten wârn dar,
dô die gesâhen,
daz si niht mocht vervâhen
gegen dem herzogen,
von dan sach man si zogen
gegen salzpurg algeriht.
ir herschaft si verswigen niht,
wie siz dort geschaffen heten,
dô wart der bischolf gebeten
von den hôhsten, die er hâte,
unde die an sînem râte
bî den selben jâren
die allerbesten wâren,
daz er witze pflaege
unde sich niht lenger verlaege,
sô daz er an sînen vogt
algerihte zogt
von rôme ze künec adolfen;
waer im von dem ungeholfen,
ê daz er dann alsô verlür,
daz er an den bâbest vüer
unde dem klagte sîn gebresten.
swaz si guotes westen,
daz wart mit vlîze gerâten
von salzpurc bischolf kuonrâten.
Dcxlviii . dô der gesach irn willen,
er lie sich niht bevillen,
er bereit sich zuo der vart.
unde wie er der ze râte wart,
des wil ich iezunt gedagen
unde wil iu darunder,
wie ez herzog meinharten ergie.
ir habt wol gelesen hie,
in wie getâner zît
er ze gretz von der hôchzît
schiet von sînen kinden,
dô wold er niht erwinden,
er wolde vâren hinze kreine.
müezelichen unde seine
ûf die windischen mark er kêrte.
sîn witze in daz lêrte,
daz er wolde besehen,
wie sînen liuten dâ was geschehen
in den urliugen, diu dâ wâren
in den vorderen jâren.
dô er daz allez besach,
wîslichen er darnâch
besazte unde beriht.
hinz kreine algeriht
zogte der ellensrîch
unde tete im dâ algelîch,
als er im hie het getân,
nû wart sich boesernde der man
unde darnâch unlânc
des lîbes sô kranc,
daz er des wol enphant,
daz im der kraft geswant
niht lenger wold er dâ bîten:
er hiez sich in kurzen zîten
ûz dem lânde vüeren,
diu and begund in rüeren
zuo der etsche hin
dar stuont aller sîn sin.
der vürste ûf der vart
von tac ze tag ie krenker wart,
in hete ûf den wegen
ein wîser arzt in sînen pflegen,
sît in der siechtum bevie,
der arzt an im begie
maneger erzenîe werc,
unz daz er kom hinz grîfenberc
dô mocht in lenger niht gefristen
der arzt mit erzenîe listen.
swie er des tôdes niht enphant,
doch tete der meister bekant
sînem obristem rât,
daz er von der stat
lebentiger niht ankaeme.
man bat in, daz er naeme
kristenliche heilikeit;
man tete im kunt unde seit,
daz er der sêle dinc betrahte,
er waer krenker, denn er selp ahte.
lîhte was er zerbitten,
daz er nâch kristenlichen siten
gebârte an dem ende:
ez was gar unwende,
swaz man in tuon hiez,
der deheinez er liez.
sînen sünen er enpôt,
ob an im gesigt der tôt,
si solden gelten unde wider geben,
wand sold er iht lenger leben,
sô wold erz selbe tuon benam.
ê in der tôt überkam,
dô wart al daz an im gesehen;
daz an guoten kristen sol geschehen.
darnâch starp der hôchgeborn.
nû beleip unverborn
von allen den sînen,
die liezen dâ wol schînen,
daz si wâren triwen vol:
mit solhen wirden, als man sol,
vuorten si êrlich
die hôchgeborne lîch
hinz stams hinn sîner stifte niwen.
in klage unde iu riwen
erschein daz lântvolc gar:
sîn tôt in herzenleit gebâr.
den hôchgebornen werden
bestaten si zder erden,
dâ er noch hiute ligt.
daz der tôt im an gesigt,
daz was, dô man spurt
nâch kristes geburt
tûsent jâr unde zwei hundert
unde vunf unde niunzic ûz besundert
nâch der wârheit sag
an aller heiligen tag.
hie mit sul wir gedagen
unde lât iu vürbaz sagen,
Dcxlix . wie der salzpurgaere hêrre
tete von dem lânde kêre.
er tete, als im gerâten wart,
er begreif die vart.
dô sand er hinze kernden dan
bereiter liut wol hundert man.
den enphalch der bischolf,
daz si dem viztum ruodolf
undertân waeren
unde niht des verbaeren,
swaz er schüef mit in.
gegen libenz sand er hin
hem eckehart von tannen
wol mit vunfzic mannen
unde enphalch den ouch vlîziclich,
daz si dem viztum uolrich
dienten an sîner stat.
swes er si daran bat,
des wart er gewert.
ê er von salzpurc kêrt,
alle ditz goteshûs veste
beriht er, als er weste
guot unde nutze wesen.
swaz im vor wart gelesen,
daz nutze waere unde vrum
ze salzpurge dem bistum,
des vermeit er einez niht.
dô er ez allez verriht,
dô huop er sich an der stunde,
wâ er den künec adolfen vunde,
daz beleip im unverdeit.
ich waen, ich hab ez ê geseit,
wie ez dâr zuo kam,
dô got von dem leben nam
den jungen marcgrâf heinrich,
daz dâ von ledic dem rîch
Mîhsen daz lânt wart,
nû het ûf die selben vart
von rôm den künec adolf
von meinze der bischolf
unde der von bêheim sô lânc getribe:
daz er niht lenger mocht sîn beliben.
unde wie er der vart began,
daz wil ich iu wizzen lâzen.
ir habt wol vernomen,
wie daz was komen:
daz guot daz im sande
der von engellânde,
dâ von er gewan
grôzen arcwân
unde itwîz grôzen
von den vürsten unde ir genôzen.
die jâhen alle gelîche,
ez waer ein smaech dem rîche-
als man ez wol gelesen hât
hie vor, dâ ez geschriben stat.
des kunde sich envollen
der künec niht erhollen,
wan daz er kurzlich darnâch
die kurherren besprâch
unde swaz hôher hêrren mugen gesîn
in swâben unde bî dem rîn,
der künec die sunder bat,
daz si im gaeben rât,
sit er sich het überdâht
an dem guote, daz im brâht
von engellânde waere,
daz im der valsches laere
der künec het gesent,
wie daz wurd verspent
ze nutze dem rîch.
dô rieten im sumlich,
er solde dâmit
nâch der ander kunige sit
einen grôzen hof haben,
etlich im den rât gâben,
wold er arcwân vliehen
unde sich von itwîz ziehen
unde behalten sînen prîs,
sô sold er deheinen wîs
daz guot ze andern sachen
niezen noch nutze machen,
wan dâ ez im waer durch gesant:
anders diu schand
unde daz laster wurd drîvalt,
daz vor ûf in was gezalt:
wand von vlândern diu diet
sô gar nie geschict
von helfe noch von trôst;
wurd diu von iu erlôst
in des dienst von engellânt,
der iu daz guot hât gesant
ûf den selben wân,
dâ schîn iur triwe an.
Dcl . dô riet dem künec adolf
von meinze der bischolf
unde etlich pfaffen mêre
die gâben im die êre,
sît er den vürsten allen
hete missevallen,
daz er sich het versolden lâzen,
vüer er denne sîn strâzen
ze helfe den vlaemingen,
sô möht er nieman bringen
der hôhen hêrren dâhin.
dâ von lêrten si in,
daz er sich an der stunde
Mîhsen des lândes underwunde
unde daz guot dâhin zert;
het im got daz heil beschert,
daz im daz lânt in kaeme,
daz er denne naeme
sô vil guotes darab,
daz er vergulte wol die hab,
die im het gesant
der von engellânt
von ort unz an daz drum,
sô het er zwivalten vrum
im unde dem rîche geschaffen.
swaz er unde ander pfaffen
den künec hiezen begân,
des getorst er niht verlân.
Dcli . der daz lânt inne het,
dem wart an der stet
gesant ein hôher hêrre wîs,
der an witzen hete prîs
ze worten unde ze werc:
er hiez der von prûberc.
der reit snelliclichen
ze marcgrâf vriderîchen
unde vordert von des rîches wegen
Mihsen, des man in saech pflegen
wider daz reht,
wand der künec jach sleht,
ez waer im ledic worden
nâch rehtes lêhens orden,
dô sprach der marcgrâve guot:
 <der künec mir gewalt tuot.
umbe mihsen daz lânt
ist ez alsô gewant,
daz ez sich vererben mac:
dô mîn veter tôt lac,
dô geviel mich mîhsen an,
als ich ez noch inne hân.
swer mich dâ von scheiden wil,
der muoz arbeit haben vil,
ê er mirz ab gewinnet .>
 <daz ir iuch baz versinnet,
hêrre>, sprach der bot,
 <des sol iu verlîhen got.
mîn botschaft alsô stêt,
swâ ir niht begêt
des kunigs willen mit dem lânt,
sô sol iu zehant
von dem künec widerseit sîn
unde ouch von andern hêrren mîn,
die dem rîche helfen wellen .>
solde ich si sunder zellen,
die hêrren manicvalt,
die der von prûberc dô zalt,
des ist unnôt hie,
unde waz dâ red ergie
zwischen in beiden,
ê man sach scheiden
von dannen den boten wert.
dô er urloubes gert,
dô bat er ouch umb geleit.
daz wart im unverseit.
niht wol mir kunt ist,
in wie getâner vrist
der bote wider kam.
swaz er dort vernam,
des versweic er dem künec niht.
er hete sich ouch verriht
zuo einer her vart.
offenlich geboten wart
ein zît, darûf si solden komen,
die des kunigs guot heten genomen
der reise ze solde,
oder swer sus wolde
dem rîche ze êren
mit dem künec kêren
gegen mîhsen die vart.
von meinze bischolf gêrhart
unde von koln der bischolf
dem künec adolf
ze stiwer sanden dan
wol zwei hundert man
kreftic unde ziere.
der bischolf von triere
vuor selp dâhin:
verlust unde gewin
williclich er an sich las,
wand er des kunigs bruoder was.
von wurmze unde von strâzpurge,
von kostenz unde von wirzpurge
unde ander bischolfe vil
dem künec an dem zil
mit getriwem sit
ir helfe teilten mit ...
Dclii . sô daz dinc sîn muoz,
sô mac ez nieman understân.
alsô muost ez dô ergân:
Heinrîchen den schuldigen
sach man tôten ligen
selp dritten an der stat,
die andern zwêne wurden drât
überwunden an ir maht
unde hinz rôtenmanne brâht.
dâ wurden si in kurzen stunden
mit gerihte überwunden.
alsô wart der abt verkleit.
sîn gewalt lânc unde breit
des ein tags ende het.
die munich sâ zestet
welten nâch ir reht
den abt engelbreht,
der datz sant peter was abt vor.
datz admunde ûf dem kôr
was er erzogen.
diu saelde het in niht betrogen
an witzen noch an kunst.
ân des herzogen gunst
getorst er dannoch niht komen,
swie er doch het genomen
al sîn bestaetigunge.
Albreht der vürste junge
was in dem lânde niht;
unde von welher geschiht,
daz sol iu werden geseit.
ich hân iu lâng gedeit
von dem künec wenzlâ genant,
wie er sîniu lânt
Bêheim unde troppouwe,
Zudmer unde krackouwe
verrihten kund unde orden,
er was enein worden,
daz er wolde schône
nemen zepter unde krône
unde sîn wîh enphâhen.
er hiez balde gâhen
hinz walhen an den stunden
meister, die wol kunden
erkennen edel gesteine,
si waern grôz oder kleine,
den man deheiner tugent jaehe,
swâ man diu ersaehe,
diu hiez er gelten wol.
swaz ein hôher künec haben sol
zeiner solhen hôchzît,
darnâch sande man wît
unde in verriu lânt,
nâch sô getânem gewant,
des man ze vlândern vindet niht
in sô kostlicher angesiht,
als gewant sîdîn,
zendal unde paltikîn,
samît unde siglât,
pfelle unde pliât,
achmartîn unde tuoch von tasmê,
als man bringet über sê;
tuoch, dem koste niht zerint,
ûz arabischen golt man spint,
ouch bringet man von triant
ein harte kostlich gewant:
des hiez der künec sô vil hollen,
daz er sîn gewan envollen.
ouch gap der künec karc
wol vunf tûsent marc
umb underfurriere.
Wenzlâ der künec ziere
...wol zweinzic vürsten ze sich,
die mir alle sint erkant.
der herzoge pulk genant
unde sîn bruoder von brezlâ,
der von opullen was ouch dâ
unde der von glogouwe
unde der herzog von matschouwe
mit kostlicher zer
unde herzog kazmer;
der vürsten was ouch dâ niht litze
von dem jouer unde von lignitze;
ez tete ouch nieman dâ vor
gein herzogen von ratwar,
dar kom der herzog primic
unde der herzog lestic:
dise pôlânischen hêrren
wâren dâ mit grôzen êren.
dâ was ouch hêrlich
von mîhsen marcgrâf vriderich
unde von durinc lântgrâf diezman,
von brandenburc marcgrâf herman
kom ouch dar zuo der wîle
unde der marcgrâf mit dem pfîle,
ouch sach man dar zogen
zwêne herzogen
von sahsen unde von brûnswîc,
unde den diu êre in ir ric
het genomen unde gevazt,
der an triwen nie gelazt,
von beiern herzog otte,
der kam dar mit grôzer rotte,
unde ein hêrre wol erkant,
hiez marcgrâve âne lânt,
unde der lântgrâf von hessen:
allez daz si wessen,
daz zêren gezôch,
ir deheiner des niht vlôch,
er tete ez allez gern
dem von bêheim zêrn
mit milt unde mit getursten.
dô sich dise vürsten
gesamnet heten über al,
dô huop sich der schal,
ouch kam mit der vart
von meinz bischolf gêrhart,
der den künec solt kroenen.
ez was ûf den schoenen
pfingstac gesprochen
vor vor maneger wochen.
nû het sich zuo der vrist
der künegin genist
verzogen sô nâhen,
daz si vürwâr jâhen,
daz si des kindes genas,
daz des nur drithalp wochen was
unz an die selben zît;
dô mocht man deheine bît
lenger gemachen
an den selben sachen,
wand ez was nû sô gar
mit vollen bereit dar,
des man bedorfte dâr zuo.
unde an dem naehsten tage vruo
in dem munster wît,
dâ sant wenzlâ in lît,
dâ wart gelesen unde gedônt,
die wîle man den künec krônt,
als dâr zuo gehôrt,
daz man der künegin stôrt
ir kindebetgemach,
daz kom ir übel hernâch,
wer sold aber des getrouwen?
man vuorte die kranken vrouwen
sanfte unde ân île
in daz munster die wîle,
unz si die krôn enphie
unde die wîhe, diu darüber gienc,
dô vuorte man si wider ze gemach.
dô dem kunige geschach,
swaz im ze vrum geschehen solde,
des tages er mit nieman wolde
hân niht ze schaffen
wan aleine mit den pfaffen,
von den er des tages nam
unsers hêrren lîchnam
unde die heiligen wîhe.
daz im diu wal gedîhe,
sô daz er mit der krône
ring nâch gotes lône
unde mit dem zepter niht
wan nâch der rehtikeit riht
unde bî dem aphel erkenne daz,
daz diu zal unde diu mâz
unde der wâge pfâht
sîner kuniclichen maht
in gotes hant lît,
daran er zaller zît
mit andâht gedenken sol.
als der aphel ist vol
einvaltiger erden,
alsô muoz sîn lîp werden,
den iezuo hât bedaht
werltlich er unde maht.
daz im daz allez got verlîhe
unde daz im diu krône wol gedîhe,
sô daz er got dâmit gevalle,
des sprechet amen alle.
Dcliii . an dem selben tac
zuo zogens pflac
der vürst ûz ôsterrîch
sô schôn unde hêrlich,
daz alle die ez sâhen,
vür die wârheit jâhen,
ob der herzogelîn
noch als vil solden sîn,
die von den lânden wît
warn komen zder hôchzît
unde die ich vor genant hân,
der einige man
vermocht sich baz an dem muote
an êren unde an guote
denne si, als vil ir waere:
zehen tûsent pfert ring unde swaere
vuort er in sîner koste dar-
der nâmen mit der zal war
ze prâge die burgaere.
ouch jach man, daz dar komen waere
von swâben an dem zil
unde von vranken hêrren vil
unde grôze ritterschaft.
mit aller der herschaft
sach man den künec vermezzen
in den gesideln ezzen,
diu dâr zuo wârn gewarht.
man aht daz wol unde marht,
diu krône, die der künec truoc,
swie kleine unde swie gefuoc
man der rechenunge pflaege
der kost, diu an der krône laege,
si waer zweir tûsent marc wert.
swâ ein jude pfandes gert,
er het sîn dâfür genuoc.
vor dem künec man truoc
ein swert unde einen schilt-
ein armen künec hiet bevilt
der koste, der der schilt pflac.
der wîz leô, der darûf lac,
der was breit unde lânc
von ûzerwelten berlîn blânc,
unde daz die nagel solden sîn,
daz wâren vier rubîn,
die glesten gegen der sunnen
vor roete, als si brunnen.
dô was daz velt rôt,
als der künec gebôt
unde als er ez haben wolde,
von lûterm, vînem golde;
dârinne lâgen edelsteine
grôz unde kleine,
die wâren sô tiwer,
swem der künec gehiwer
het geben schilt unde swert,
drîer tûsent marc wert
hiet er in gewert wol,
sô man die wârheit reden sol.
dâr zuo sach man künec wenzlân
einen roc tragen an,
der was geworht meisterlich:
ûf einem samît rîch
lâgen guldîn bleter sô vil,
daz iegeliches blates zil
begreif ein ander blat;
alsus den samît hât
daz golt gar bestreut-
ein arm man waer gefreut,
waer im der roc worden.
nâch meisterlichem orden
was daz golt des pfelles dach,
daz man sîn nihtes blecken sach,
als ein visch, der nindert blect,
sô in die schuppen habent bedect.
dâr zuo der bleter iegelichez
het ein geziere meisterlichez
an iegelichem ende,
vier steine ûzwende
unde in der mitte ein,
grôz unde niht klein:
der rubîn unde der sardius,
der prasem unde der onichinus,
smarac unde der kalcidon,
saphir unde thopazion,
jaspis unde onichil,
baleis unde orphichil,
ouch sach man dâ stân
den edelen kâman,
den man vindet begarbe
in sô maneger varbe.
der lîhten stein man dâ vermist,
als gorallus unde amatist,
turkel unde magnes,
beryllus unde agates,
tabel unde kristal:
dise steine al,
die dâ sô lutzel kosten,
der was dâ gebrosten,
unde der gar edeln stein,
der dâ dehein
sich dâ niht enbarc.
umb vier tûsent marc
den selben roc man ahte.
dâr zuo man im brâhte
in diu gesidel, dâ man az,
sô manic edel vaz
von silber unde von golde,
darûz man ezzen solde,
die dâ wârn zuo den stunden
unde wol prüeven kunden,
die ahten bî iren triwen,
ez dorft in niemer geriwen,
swer diu selben kleinât
umb sehs tûsent marc kouft hât.
swaz ander kleinât mohten sîn,
vürspan, gurtel, vingerlin
unde des kuniges huot,
des het ze rechen nieman muot,
wes ez wert waere,
sô gar achpaere
steine daran lâgen.
die wîl die vürsten ezzens pflâgen,
sold ez haben an gesehen
...diu kost, diu dâ geschach.
meniclich des jach,
ez hiete der von ôsterrîch
begangen als volliclich
hûsêr mit den gesten
von êrst unz hinz dem lesten,
als man des vordern tages tete.
wand ez was sîn bet
unde hiez ouch ernstlich bediuten
sînen amtliuten,
daz si inz niht liezen erbarmen:
rîchen unde armen
wart an dem zil
gegeben sô vil,
daz noch die prâgaere
dâ von sagent maere.
dâ was solch geraete
von vischen unde wiltpraete
bereit durch hûsêre,
waer ir gewesen zwir mêre,
si hieten genuoc gehabt.
nû kam her gedrabt,
dâ der herzoge saz
mit den vürsten unde az,
zwên unde vunfzic swertdegen
ritterlichen segen
enphiengen dô zestunde
von eines priesters munde,
als der herzoge wolde.
swaz ieglicher haben solde
von gesmide unde von wât,
des het in vollen rât
gegeben herzog albreht.
nâch ritterlichem reht
huobens einen buhurt grôz,
dârinne manic herter stôz
wart gegeben unde enphangen.
dô si daz heten begangen,
diu vârende diet
von den gewanden si schiet.
darnâch ie der man
streich sîn genaete kleider an
unde sâzen ezzen,
dâ in ir stat was gemezzen.
nû prüeve ein merkaere,
ob ein hungriger waere
in der vriste worden sat,
ê ze tische an ir stat
komen die niwen swertdegen,
der ezzens hiet gephlegen
die wîl enther
unde der buhurt gienc entwer,
den man dâ tete-
wand man den hêrren het
lânc vor getragen ezzen,
ê die helt vermezzen
vor die tische kômen,
dâ si den segen nâmen.
die ouch noch sô lânge sâzen,
unz si ouch hêrlichen gâzen.
daz was vil billich,
si wâren edel unde rîch.
an nam unde an geburde wert
nam des tages swert,
segen unde schilt-
der andern mich bevilt
mit namen ze nennen-
si lâzen sich wol erkennen,
die man die hôhsten nande
hie ze stîre von dem lânde,
die jungen von lîchtensteine,
Otte hiez der eine,
Ruodolf der ander ist genant.
swer si hât erkant,
der gibt mir des âne strît,
daz grôz êre an in lît.
dô man gezzen het,
nû hôret, waz der vürste tete:
er gebôt vesticlich
den amtliuten algelîch,
swaz von koste möht gesîn,
ez waere brôt oder wîn,
wiltpraet, vleisch oder visch,
kuchengerihte oder tisch,
daz niht waer verzert,
daz man daz nieman wert,
swer sîn ze nemen gert.
zweier hundert marc wert
was ez, daz dâ beleip.
nieman man dâ von treip,
die sîn ze nemen durftic wârn.
hêrlichen sach man varn
unde ze herberg kêren
ûz den gesideln die hêrren,
die mit dem herzogen âzen.
daz er sô vil dâ het lâzen
kost ûf dem velde ligen,
daz wart niht verswigen.
der guft unde der schal
allenthalp erhal
unde ouch der varnden diet:
die sungen manic liet
ze lobe unde ze prîs
von ôsterrîch dem vürsten wîs
umb die êre, die er dâ begie.
nû lâz wir daz belîben hie.
mit hôchvertigen siten
die hêrren dô ze hove riten,
dâ der künec was
in einem palas
schoenen unde wîten.
ûf weichen plumîten
sach man sitzen künec wenzlân,
sîn guoten roc het er an,
der dâ was von golde.
nû enweiz ich, waz dô wolde
herzog albreht reden
nur zwischen in bêden;
unde dô er zuo im gienc,
dô kniet er nider ûf ein knie,
dâ der künec saz.
der sich sêr vermâz-
unzuht tete einen druc,
ez was ein bêheimischer tuc,
der in daz tuon hiez-
daz er in sô lânge liez
knien den hôchgeborn,
der dâ was ûz erkorn
an aller wirdikeit.
ez sî im liep oder leit,
sô gelebe ich daz schiere,
daz herzog albreht der ziere
sô hôh an êren stîget,
daz im der von bêheim nîget
unde vür in knien muoz.
sô wirt des schâhes buoz,
den er im dô seit.
swie doch der unverzeit
der vürst ûz ôsterrîch
kniet vür in williclich,
dô vuogt sich daz hernâ,
daz der künec wenzlâ
knien muost von reht
vür den vürsten albreht.
dô er genuoc het
mit dem künec geret,
dô reit er zherberge.
zadel unde erge
het dâ ninder stat:
nur aller rât
bî dem herzogen was,
der alle tugent an sich las.
dô der dritte tac kam,
der künec von bêheim nam
an ein heimlichen rât
etlich hêrren drât.
zuo der selben rede
nam man die herzogen bêde
von sahsen unde von ôsterrîch:
dar kam ouch snelliclich
von branburc marcgrâf herman:
die wold alle dâ bî hân
von meinze der bischolf,
dô er von künec adolf
legt vür den gebresten,
den si alle an im westen
unde der in missehagte.
der von bêheim klagte,
wie er in betrogen het,
unde allez, daz er im tete,
daz macht er mit klage sleht.
dô klagt der herzog albreht
den vürsten offenbâr
allez daz im gewar
unde an wiu er im tete gewalt.
manic unreht in vür zalt
gegen dem künec bischolf gêrhart.
darumbe man im wart
gram unde gehaz
durch manic dinc unde gerlich umb dâz
daz er sô gevaerlich
traht gen dem von ôsterrîch.
gegen dem an den stunden
die vürsten sich bunden,
daz si im wolden sîn geholfen
gegen dem künec adolfen,
unde legten daz an,
daz sich der herzog sân
solt bereiten zuo der ûzvart,
die wîl der bischolf gêrhart
dem herzogen albreht
wolde machen gereht,
swaz man hôher hern mocht gehaben
bî dem rîne unde in swâben.
der siben kurherren
die vier lobten ze kêren
ir helfe unde ir sinne,
dem kunige zunminne
umb sîn unvertigez leben.
ouch wart dô vür gegeben,
ob dem künec gestüenden bî
dise vürsten drî-
die zwên bischolf ziere,
von kolne unde von triere,
unde der pfalzgrâf ruodolf-
daz daz dem künec adolf
niht vil gefurdern möhte:
der von meinz ez wol dâr zuo braehte,
daz der mêrer teil der vürsten
sich underwunden der geturste
durch daz reht ze werben
künec adolfs verderben.
die vürsten gemein
wurden des über ein.
daz sich der vürst ûz ôsterrîch
solde vesticlich
setzen ze wer
gegen dem künec mit her,
sô er beste möhte,
unde sô im schierist töhte,
sô sold er bereit sîn
ze vâren an den rîn.
ouch swuor im ze helfe dâ
von bêheim künec wenzlâ
gegen dem künec adolf;
unde von meinze der bischolf
der tete dannoch mêre
wîsung unde lêre
gegen dem herzogen,
...zuo dem rîn hin ûf
unde wie er sîn ze hûf
mit dem künec solt komen.
ich hân alsô vernomen,
swaz dâ hêrren wârn,
der lie von dannen varn
deheinen künec wenzlâ,
er verrihte in ê dâ,
daz er geholfen unde gereht
waer dem herzog albreht.
dâr zuo sande man dannoch
grâf albrehten von heierlôch
zuo dem rîne unde in swâben,
swaz man dâ hêrren mocht gehaben
unde swâ ouch hêrren sâzen
in vranken unde in elsâzen,
an die warp er spât unde vruo,
daz si mit helfe legten zuo
dem herzogen, swenn er kaeme,
ob man darumb iht naeme
gâbe unde guot geheiz,
sêre lutzel ich des verweiz.
nû lâze wir die rede sîn.
von ôsterrîch der hêrre mîn
kam von prâge niht,
unz daz dinc verriht
nâch sînem willn wart über al.
dô het er niht lenger twâl.
der künec im gehiez,
daz er im ze helfe liez,
swenn er bereit wolt sîn
ze vâren zuo dem rîn,
hundert ros wol bereit.
des wart der herzog gemeit.
er urloubte sich schône
von dem, der zepter unde krône
sô niulich het enphangen.
dô daz was ergangen,
dô vuor er snelliclich
wider gen ôsterrîch.
nâch helfe er ouch sande
gegen ungerlânde
zuo dem künec sînem eidem:
schutzen ûf snellen meidem
an vrumkeit ûz besundert
gehiez er im zwei hundert,
mit swie getânen sinnen
er guot mocht gewinnen
mit êren unde mit reht,
daz tete der herzog albreht.
daz ditz ergie unde geschach,
daz man den künec krônen sach,
daz was, dô man spurt
nâch kristes geburt
tûsent unde zwei hundert jâr
unde siben unde niunzic vürwâr.
diu maere wâren guot,
diu der vürste hôchgemuot
der herzoginne brâht.
ich hân sîn vor niht gedâht,
daz der herzog datze prâg,
die wîle er dâ lac
mit sînen grôzen rotten,
von kernden herzog otten
êlichen vrîte dâ
des herzogen tohter von brezlâ,
der heinrich was genant.
Lignitz hiez sîn lânt,
ê in brezlâ an starp.
herzog albreht ouch erwarp,
ê er solde von dan,
daz von beiern herzog stephan
ze konen wart gesworn
ein magt an schoene ûz erkorn,
von pôlân herzog polken kint.
des vröut sich âne widerwint
von ôsterrîch diu herzoginne,
daz er in herzen unde in sinne
sô guotlich ir geslehte meinte,
als er ir dicke bescheinte,
dô herzog albreht geraste,
dô muoten sich aber vaste
die hôhen hêrren alle gelîche,
ob si den von ôsterrîche
ze suone möhten kêren
mit der salzpurgaer hêrren,
sô lânge giengen si im mit,
unz ez an einen kurzen vrid
wart gesazt zwischen in.
ze rôtenmanne hin,
als ich hân vernomen,
lobten si ze komen
durch verrihtigunge
...unde dô diu zît hin geswant,
ûf die der tac was genant,
niht lenger si biten.
von ôstrîch kom geriten
Albreht der vürste maere.
alsam tete der salzpurgaere.
ouch kômen an dem zil
gemeiner hêrren vil,
die zwischen in bêden
ûf ebnung wolden reden.
des andern tags vil vruo
griffen si dâr zuo,
den diu sach enpholhen was.
manic vorderung man las
dem von salzpurc vor.
dô schôp an den kôr
der bischolf der salzpurgaere,
swaz in dûhte ze swaere
unde ze herte an den sachen.
dâ von begunde man sîn machen
einen andern tac,
wand der vordrung lac
sô vil zwischen in
dem bischolf zungewin,
daz er ez hart wart an.
dô zwischen in nieman
kund suone zuo bringen,
dô begund man teidingen
ûf einen vride lenger.
daran wart strenger
Albreht der vürste hêr.
dô bâten si sô sêr
umb den vride alle gelîche,
unz der von ôsterrîche
wart von den hêrren algemeine
erbeten umb einen vride kleine.
dô der bestaetigt wart,
dô griffen mit der vart
die hêrren vil vruo
gemeiniclichen zuo
unde bâten den herzog albreht
umb den abt engelbreht,
der hinz admunde
was vor in kurzer stunde
ze abte erkorn,
daz gegen dem wurd verborn,
swie er unmuot trüege
durch der munich ungefüege,
die in des heten verzigen,
daz si die wal liezen ligen,
unz er kaem her wider heim
von der hôchzît von bêheim.
daz was dem vürsten zorn.
doch tete er dem erkorn,
des er benamen hete reht:
von dem abte engelbreht
vordert der vürste junge
sîn vor genant reitunge
von dem lântschrîbamt,
unde daz er des alles samt
solt gulte mêren jaericlich,
daz der abt heinrich
wider reht het getân,
unde des vordert man
von dem abte albereit
guote gewisheit-
diu im niht entohte
noch die er gehaben mohte.
den vürsten man dô bat,
daz er sînen rât
etwaz ervinden lieze,
daz als guot hieze
unde als wârhaft
als dehein burgelschaft.
des wart der herzog erbeten.
die sînen rât inne heten,
des den vürsten genüegte
unde daz ouch dem abt gefüegte,
die râtgeben ziere
erfunden sô schiere,
dâmit ez wart gescheiden
zwischen in beiden.
diu einung wart alsô getân,
daz der abt solt weln ein man,
swen sô er wolde,
unde der selb in haben solde
Gallenstein die burc maere
unde allez, daz dârinne waere;
des sold er ouch pflegen
von des herzogen wegen
unz ûf die stunde,
daz sich der abt von admunde
verrihte genzlich
mit dem von ôsterrîch
umb sîn vor genantez rechen
unde swaz er hiet hinz im ze sprechen.
noch ein burc het er,
bî liuben sant peter,
als ir wol gehôret habt,
dâ muost ouch der abt
antwurten in diu selben reht
dem herzogen albreht.
unde zallen iren sachen
begunde man machen
hinz wienen einen tac.
unlânge dô lac
der vürst datz rôtenmanne,
wand der bischolf von danne
was gescheiden ân ende.
war der herzog wende,
daz wil ich iu sagen.
er kam in kurzen tagen
hinze judenburc gevarn,
unde swaz der sînen dâ wârn,
den gebôt er zehant,
daz si mit werlicher hant
waeren bereit,
swanne man in seit,
daz sîn vrid ûz waere,
gegen dem salzpurgaere.
ouch tete der herzoge mê:
hern heinrîchen von walsê
schict er zwei hundert man zuo,
dâmit er spâte unde vruo
den bischolf unde die sînen
solt wüesten unde pînen.
Dcliv . dâmit schiet er ûz dem lânt.
der abt sich underwant
sîner abtî.
der helt muotes vrî,
von walsê her heinrich,
volfuorte vlîziclich
des herzogen bet.
dô der vrid ein ende het,
er besamt sich über al
unde vuor in daz lavental,
dâ lac er datze sant andrê,
unz daz er ach unde wê
mit roub unde mit brennen begie.
dô er verderbet die,
dô kêrt er âne twâl
gegen libenz zetal.
dô kom zuo im snelliclich
sîn bruoder her uolrich,
der den bischolf ûz der marc
wolt trîben mit urliuge starc.
daz underfuor wîslich
von seckou bischolf uolrich-
der was noch alles viztum-
dem von salzpurge ze vrum.
unde umb die selben schulde
muost er des herzogen hulde
unde sîner vriuntschaft enpern,
alsô daz er guots noch êrn,
diu sîn bistum an gehôrt,
mit werke noch mit wort
sich getorste underwinden niht.
doch swâ er ûf die sliht
mohte gereden
zwischen in bêden,
daz tete er ûf einen wân,
daz im der herzog gedaeht daran,
ob sich nû vüegte daz;
ouch taeten im dester baz,
umb swaz er het in sînen pflegen,
die von walsê ûf den wegen,
dâ si mit urliuges siten
dem goteshûs ze schaden riten.
sus leit der bischolf kummer
allen den summer
von dem herzog albreht.
wie er in vêht
unde wâ die sache hin gedigen,
daz sul wir lâzen ligen
unde sagen hie ze stunde,
wie sich der abt von admunde
mit dem herzogen hernâch
verrihte umb sîn ansprâch.
von des herzogen wegen
solt der burc ze gallenstein pflegen
her ortolf der spitalaere.
daz im dâr zuo nutze waere,
des dûht den abt engelbreht
dô verhengt sîn herzogen albreht.
darnâch kurzlich
kam hinz wienen snelliclich
der abt, als ez gescheiden
was vor zwischen beiden,
nû vant er in unmuot
den herzogen vruot
unde in grôzer beswaere,
wand im wâren boese maere
von bêheim komen:
der rôt hiet genomen
sîn swester, die küneginne,
die er in herzen unde in sinne
het liep vür ander swester sîn.
diu saelige künegin,
vrouw gruote diu junge,
zuo ir kroenunge
solhes ungemaches pflac,
daz si an dem drîzehenten tac
dâ von starp leider,
saelden unde êren beider
wart verweisent bêheimlânt,
dô ir tôt wart bekant.
Dclv . dô sîn herzenleit
der vürste bekleit,
dô bat, als ir gehôret habt,
sich verrihten der abt.
daz tete der vürste hôchgeborn.
die der abt het erkorn
ze reden ze sînen sachen,
die begunden machen
ein solich ende zwischen in,
daz der vürst lie vâren hin
alle die ansprâch,
der er gegen im jach;
dô gap der abt herzogen albreht
alliu diu reht
ân einer veste, het er,
ist genant datz sant peter,
unde al die zehent im murztal,
die abt heinrich vor mâl
koufte den admundaeren
von den sahsengangaeren,
unde einen hof wît,
der bî knutelvelde lît.
er muost ouch geben dar
bî marchpurg ein urbar-
ich mein, abt heinrich
het des gewalticlich
entwert einen burgaere-,
unde swaz datz gallensteine waere
kleinât oder hantveste,
die man nutze weste
dem herzogen albreht,
die solde man im sleht
ân allez widerstreben
antwurten unde geben,
unde silber vunfzehen hundert marc.
der het abt heinrich der karc
hinz rôme vunf hundert gesant,
unde dô den boten wart erkant,
daz der abt erslagen waere,
dô wâren die malhen swaere
ze padouwe beliben.
dâ wart der abt nâch getriben.
die tûsent bescheiden wârn
dem abte zuo drîn scharn
ze gelten unde ze wern.
ouch wolt der herzog niht enpern,
swes der abt heinrich
mit rehte oder vriuntlich
hete brâht in sîn gewalt,
umb daz guot manicvalt
solt der abt engelbreht
den liuten stên ze reht.
sus het diu sach ein ende.
her irinc der behende,
von prilep der pfarraere,
wart dô lântschrîbaere
hie ze stîrlânde.
vil wol er erkande,
wie man dâmit solt gebâren,
wand er in manegen jâren
des abts geschefte het gewandelt,
wand er in guotlichen handelt.
dô die hôchgeboren die ...
nû sach man komen hie
einen gast wert unde hôch,
grâf albrehten von heierlôch,
der vuor dâher von dem rîn.
swaz dâ hêrren mohten sîn,
die het er dar brâht,
daz si mit aller irer maht
sich wolden ûz erwegen
unde mit helf zuo legen
von ôsterrîch dem hôchgeborn.
des heten si im gesworn
unde hantvest gegeben.
dô si alsô widerstreben
begunden künec adolfen,
die im davor wârn geholfen,
die gestuonden im ab,
wand des herzogen gab
macht si alle rîche.
daz her zôsterrîche
künec adolf widerbôt,
des kam er in grôze nôt.
ez wart sô grôz sîn widerteil,
daz im solher itwîzes meil
wurden geworfen vür
von den hêrren, die der kür
pflegent unde walten,
die melten unde zalten
siben sache swaere,
darumb noch hiute waere
ein künec verstôzens wert.
diu gemein der hêrren gert,
die dâ gesezzen sîn
in swâben unde bî dem rîn,
daz der herzog vüere ûf.
wie si in ze hûf
mit dem künec möhten bringen,
darnâch begunden si ringen.
Dclvi . der botschaft was sô vil,
die zuo dem selben zil
brâht der von heierlôch,
daz erz in aht tagen noch
kûme volseit
dem herzogen unverzeit.
der saz vruo unde spât
mit sînem meisten rât
unde trahte ûf unde nider,
wie er gevertigte hin wider
den boten wert unde vruot,
daz ez im wurde guot.
wand dô er daz erfuor,
daz künec adolf des swuor,
er wold in gewislich
suochen zôsterrîch,
sît traht er iemer mêre,
wie er sîn guot unde sîn êre
vor im gefriste unde sîn lânt.
er vereinte sich zehant,
swie ez halt sold ergân,
wie er im wolt haben getân,
daz selbe er im tuon wolt:
pfenninc, silber unde golt,
swaz des sîn lânt getragen möhte,
daz man daz zesamme braehte
in vil kurzer stunde.
swâ er guot gewinnen kunde
ûf urbar oder ûf veste,
daz nam der muotes veste
allenthalben in
unde vertigt aber dâhin
gegen swâben wider heim
von heierlôch sînen ôheim:
die dâ wâren sînes teiles,
die hiez er trôsten des heiles,
er kaeme vor wîchnahten;
möht aber erz betrahten,
sô wold er komen ê.
grâf albreht tete im selben wê
mit grôzer arbeit
er ez allez bereit,
dar im enpholhen was ze rîten.
in den selben zîten
unde daz geschach,
nû was ouch vil nâch
ze leid dem künec adolf
von salzpurc der bischolf
unde daz bistum verderbet gar.
der herzog wart des gewar,
daz sich der bischolf des trôst,
er wurde schier erlôst
von künec adolfes wegen,
darumb hiez er sîn pflegen
mit verderbnus dester baz.
nû erfunden daz,
die dem bischolf wârn undertân,
kôrhern unde dienstman,
daz si gewislichen
mit dem trôste waern beswichen
unde daz si gar verdurben,
ob si niht erwurben
umb den herzogen vriuntschaft.
mit gemeiner geselleschaft
teten si dem bischolf kunt,
daz er in kurzer stunt
des dings ein ende schüefe:
die jaemerlichen wüefe,
die si teglich hôrten,
die armen enpôrten,
die daz gotshûs gehôrten an,
wolden die im niht ze herzen gân,
sô wolden si ez anders schaffen,
beide leien unde pfaffen.
von salzpurc bischolf kuonrât
sprach: < iwern rât
hân ich gern dâr zuo,
wie man dem dinge tuo,
daz man über werd der gusse
solher verderbnusse.
der von ôsterrîch
hât gewislich
solher ebnung begert,
wirt er ir gewert,
des nimt daz goteshûs schaden grôz .>
 <sô wir nû gar werden blôz>,
sprâchen aber sân
der kôr unde die dienstman,
 <sô kan daz nieman understân;
sol ein ebenung ergân,
ez muoz sinthalben bezzer ligen.
ez wart von uns niht verswigen,
dô man dem herzogen zebrach
daz salzwerc in der gôzach
in sînem siechtum,
ez kaem dem kôr unde dem bistum
noch ze grôzem ungemach .>
als lânge si die sach
begunden wandeln under in,
unz ez mit rede kam dâhin,
daz in der bischolf gehiez,
ob sich der herzoge liez
mit im vereben,
dâr zuo wold er in geben
allen den gewalt,
der im selp waer bezalt,
alsô daz man vor besaehe,
ob in der ebenung geschaehe
dem goteshûs dehein ungemach,
daz man hernâch
ûf in zalte niht
deheine unbesiht.
dâmit diu rede gelac.
der kôr sich bewac
eines boten an den zîten,
der gen wienen solde rîten.
ez was ein kôrherre:
wisung unde êre
wart im an dem zil
vür gegeben vil
zuo sîn selbes sinne,
wie er die herzoginne
solt manen unde bitten,
daz si nâch ir alten siten
des herzogen unmuot
unde haz braeht ze guot
gegen dem goteshûse.
der bote âne pûse
gegen wienen reit.
swaz im vor was geseit
unde swaz im êre was gegeben,
die behielt er vil eben
unde warp, als im enpholhen was.
der herzoginn er las
alle die botschaft vor,
die ir von salzpurc der kôr
het enpoten dar.
nû nam si vil eben war
aller der wort,
die si von dem boten hôrt.
die sach begunde si wenden
hin unde her an manegen enden,
waz daran waere guot.
si gedâht: sît des ze muot
dem herzogen ist,
daz er an diser vrist
einer reise hât gedâht
mit aller sîner maht
vür ûz sînen lânden
gen starken vîanden,
sô man daz best erkennen sol,
sô bedarf er des wol,
daz er sîn herze lenke
unde darnâch gedenke,
wie er mug gestillen
der vürsten unwillen,
die im ze naehste sint gesezzen.
darnâch sol man niht vergezzen,
man schône der pfafheit:
unde het im groezer leit
der bischolf getân,
sô solt doch niht ergân
über daz goteshûs solich râch,
dâ ez von hernâch
möhte verderben.
si begunden werben
nâch wîslichem sit,
daz gemachet wurd ein vrid
unde in dem vrid ein suon.
waz solde si tuon?
si besande drât
des herzogen rât
unde bat die alle gelîch,
daz si ir helfelich
hulfen ze werben daz
umb den vürsten, daz der haz,
der zwischen im waere
unde dem salzpurgaere
kaem ze ganzer ebenunge,
durch daz im dester baz gelunge,
swelhen end er kêrte.
diu herzoginne lêrte
unde wîste die râtgeben
...
Dclvii . nâch ir êre daz geschach.
hinze swem man sich versach,
der dâr zuo gehelfen kunde,
den besande an der stunde
diu herzoginne an der vart.
von pazzou bischolf wernhart
wart von ir dar geladen;
enhalp der tuonouwe staden
zuo den zîten man weste
datz enzestorf ûf sîner veste
von vrîsinc bischolf emichen,
den besande man kurzlichen,
unde dô die wâren komen,
dô wart der herzog genomen
von den hern besunder.
ouch wart im darunder
vil vor gezalt,
wie grôz unde manicvalt
der schade waere,
den der salzpurgaere
hete nû enphangen.
dô daz was ergangen,
dô wart mit getriwem sit
geret ûf einen vrid.
des habt der herzoge sich wider,
doch wart er erbeten sider
eins vrides ûf die lîchtmesse,
die man naehste kunftic wesse,
unde ûf die wîchnahten vor
solden die dienstman unde der kôr
den bischolf bringen hinze wienen.
si wolden gerne dâr zuo dienen
die vürsten unde diu herzoginne,
daz ez kaeme ze minne,
mit diser rede wart
gevertigt ûf die vart
der salzpurgaere bot.
der lobt des sêre got
unde wart des harte vrô,
daz er ez het geschaffen alsô.
er kam heim in kurzen tagen
unde begunde sagen,
wie erz ze wienen hiet geschaffen.
leien unde pfaffen
jâhen all, ez waere guot,
ân daz den bischolf sêre muot,
daz er des solde werden betwungen.
daz er suon unde ebenunge
nâch alle dem unde im geschach,
hinz wienen solde vüeren nâch
dem vürsten von ôsterrîch.
doch dô im sô vesticlich
rieten spâte unde vruo,
die dem gotshûs gehôrten zuo,
dô verwac er sich der vert.
swaz im dâ von wurd beschert,
des lie er walten got.
den kôrhern er gebôt,
daz si ze capitel kaemen
unde ûz in allen dâ naemen
viere mit ir aller wal,
die mit im vüeren ze tal
bî der tuonou die riviere.
dem tuombrobst unde den vieren
sold ouch sîn bezalt
al des capitels gewalt.
ouch besant der bischolf kuonrât
sîne dienstman alle drât
unde den rât aller der stet,
die daz goteshûs inder het.
die kômen balde unde niht sein.
dô hiez si dâ enein
der bischolf werden schiere,
daz si erwelten viere,
nâch der râte wold er varn.
die dienstman, die dâ wârn,
als in der bischolf het geboten,
von goldecke hêrren otten
erwelten zuo der vart
unde von velben hern gebhart
unde den radeckaere
unde einen tannaere.
die burgaer ouch ûz in
vier erwelten dâhin
unde bereiten die hêrlich
ûf die vart gen ôsterrîch.
dô der bischolf wart bereit,
niht lenger er beit,
er îlte, swaz er mocht,
daz er vor wîchnaht
hinze wienen kam.
die er mit im nam,
dienstman unde burgaer genant,
unde die dâ wâren gesant
mit im ab dem kôr,
den sagt er daz vor,
wie getânen suon
si in hiezen tuon.
Dclviii . der herzog albreht
wirtes sit unde reht
an sînem gast begie,
schôn er in enphie
unde erbôt imz tugentlich.
sam tete diu herzoginne rîch
unde der hof über al.
der bischolf zuo dem mâl
nâch sîner râtgeben êre
vunf hundert marc oder mêre
gap ze râtmiet,
ê er von dannen schiet,
des herzogen gesinde,
daz si im waeren linde
an den sachen unde gereht
gen dem herzogen albreht.
Dclix . dô man began ze reden
zwischen in bêden,
grôzer arbeit man pflac
wol vier ganze tac,
ê manz brâht daran,
daz ie der teil vier man
ze schidliuten naemen,
unde swes die über ein kaemen,
daz daz staet belib
unde nieman under sich trib.
der nande dô viere
ietweder teil schiere.
die begunden lânge wandeln
unde die sache lânge handeln,
daz si nihtes kunden
verrihten zuo den stunden:
wand der bischolf kuonrât
von salzpurge den rât
schidliut nemen liez,
die nur im geniez
wolden vür legen
unde nihtes her enkegen,
daz den herzogen an gehôrte.
dâ von sich zestôrte
diu schidunge gar.
dô sprach der bischolf: < nû nemt war,
wie ir iuch an riht.
belibt ez unversliht,
sô wirt ez erger denne vor>.
die hêrren ab dem kôr
unde die dienstman
zdem bischolf sprâchen sân:
 <her, wir sehen wol,
daz iwer herz ist vol
gen dem goteshûse triwen.
ez muoz uns iemer riwen,
daz wir uns ze disen stunden
der sache ie underwunden,
wand ez waer bezzer vermiten.
nû welle wir iuch bitten
durch iwer saelikeit,
daz ir iuch zder arbeit
alterseine verbindet
unde der sache underwindet.
wir sîn des gewis,
ez sîn en oder dis,
die iu lihte gern
die sach wolden verkêrn,
des well wir iuch entsachen
unde unschuldic machen .>
des buten si im beide
ir triwe unde ir eide.
Dclx . der bischolf kuonrât
sande dô drât
nâch dem von lândenberc.
des herzogen geberc
in des selben herzen lac:
swie er heimlicher sache pflac,
der selbe dannoch
in sîner vancnus joch
was in gewisheit.
der bischolf im vür leit,
daz er im waere gereht
gegen dem herzog albreht
unde die den rât inne hâten;
darumbe sold er in berâten, ...
...sînen suon den pfaffen,
daz si sîn genuogte.
der marschalc daz vuogte,
daz des herzogen schidman
zwêne solden vurder gân,
unde daz ouch der bischolf dar kaeme,
daz er zwêne ander naeme.
darumb der bischolf drât
besprâch sînen rât.
die sprâchen an der stunde
ûz vereintem munde:
 <herr, ûf swen ir zelt,
der sî von uns erwelt>.
dô nam der bischolf
von vanstorf hern ruodolf,
der was viztum ze vriesach,
unde hern purchart von ellerbach.
dô nam der herzog sân
von lândenberc hern herman
unde hern eberhart von walsê.
verrer baz dann ê
wart diu schidung verbunden;
allez daz si kunden,
dâmit si ze lesten
die schidunge vervesten,
daz si daran niht vergâzen,
alrêrst si dar über sâzen.
unde wol in vier tagen,
daz si niht anders pflâgen,
dô muosten si mit witzen
ob der schidung sitzen,
daz si ez verrihten hie.
welt ir nû hôren, wie
der schidunge waere,
des sag ich iu gewisse maere.
Dclxi . der herzog muoste lâzen vrî
alle die vogtî,
die er vor der stunde
ûf des abtes guote von admunde
enhalp der manlic jach,
unde daz hal in der gôzach
muost der herzog verloben
unden unde oben,
daz sîne kint noch er
hin vür niemer mê
gehieten deheinen bou;
unde swaz in dem lungou
der herzog albreht
jach haben ze reht,
daz wart im geschutt ab.
darumb im der herwider gap,
als an der schidunge lûte,
ze rôtenman die halbe mûte;
 ...wielte
unde eigenlichen hielte,
swaz im wart beschert
in dem luotenwert;
unde ein guot starc,
silbers driu tûsent marc,
daz wart dem vürsten vergewist
ûf drî kurze vrist;
unde swaz der bischolf unde der kôr
ansprâche heten vor
ûf sitzenberc unde wehsenecke
unde ûf daz hûs ze staetenecke,
daz diu alle ab waere,
unde daz der herzog verbaere
zenspurge daz burcstal
ze bûwen an dem mâl.
dâr zuo umb stet unde veste,
swaz man zwischen in weste
krieges unde ansprâch,
die nû unde hernâch
möhten ergên,
daz wolt man understên.
lânge wîl dâr zuo gehôrt,
ê man von worte ze wort
die sache al verschreip.
die vürsten man treip,
daz si swuoren ganzen suon.
daz sach man si gerne tuon.
in der selben vrist
nâch der natûr genist
diu herzogin gebar
eine tohter klâr,
nû bat diu herzogin,
daz daz kindelîn
an eines goten stat
von salzpurc bischolf kuonrât
ûz der toufe solde heben,
dâmit wart urloup gegeben
aller der vîntschaft,
diu in ir herz mit kraft
etwen gehûset het.
hôrt, waz der bischolf tete
zêren dem herzogen,
ê man in sach von dannen zogen:
schôn unde ungeswacht
aht rîter er macht
edeler knehte,
die sîn von rehte
wâren vil wol wert,
daz in schilt unde swert
segent der bischolf:
von vanstorf hern ruodolf,
den viztum von vriesach,
den man êrlichen sach
an maneger stat tuon,
unde ruodolfen sînen suon;
diu êre wart ouch erboten
dem ungenâden hêrren otten;
die heten zuo gesellen dâ
von stadou hern niclâ;
den vunften man spurte
hern dietmârn von breitenfurte,
der sehste wesen solt
von nîdeck her liupolt ...
unde der raspe her liebhart.
dô ez allez wart
begangen ordenlich,
schôn unde minniclich
ze sîner heimvart
geurloubet wart
der bischolf kuonrât.
der herzog in bat,
daz er im enpholhen lieze sîn
sîn wîp unde sîn kindelîn,
swenn er gerûmte sîniu lânt.
er antwurt ims in sîn hant
unde enphalch im liut unde guot.
Albreht, der vürste vruot,
kund dem bischolf kuonrât
ninder ... vinden stat
unde er im herwider.
ich hôrte unde sach sider,
daz mir des nieman widerstrebt,
unde hieten si gelebt
mit einander tûsent jâr,
haz noch deheine var
waere zwischen in niht:
sô guotlich wâren si verriht.
Dclxii . dô der bischolf kuonrât
urloup erbat,
des er harte wart gewert,
gegen salzpurg er kêrt.
dâ wart er wol enphangen.
wie ez ze wienen waer ergangen,
swer des niht enweste,
brieve unde hantveste,
die dâ seiten die sliht,
wie si waeren verriht,
die hiez er lesen vor
in dem capitel sînem kôr;
unde swem manz seite,
vil wol ez dem beheite.
daz daz geschach, des was vürwâr
tûsent unde zwei hundert jâr
unde ... niunzic man las,
daz krist geboren was.
darnâch zehant
der von salzpurc mant
von seckou bischolf uolrîchen,
daz er sich lieze wîhen:
der gnâdet im des sêre.
bischolfes amt unde êre
von im datz salzpurg er enphie.
unde dô daz ergie,
gemaches er dâ pflac
unz an den dritten tac.
dô urloubt er sich schôn,
genâd unde gotes lôn
wunscht er unde bat
dem bischolf kuonrât.
Dclxiii . bischolf uolrich der kluoc
in sîner hant brieve truoc,
die wâren alsô geschriben,
daz im schuldic was beliben
der von salzpurg ein guot starc,
mê dan driu tûsent marc,
dô si naehst gereiten samt,
von dem viztumamt.
unde über die brieve alle gemeine,
het er dannoch eine
hantveste grôz,
diu die sumen al beslôz
der naehsten reitunge.
nû hôrt sîn meinunge.
die brieve alle genant
truoc er in sîner hant
unde kniete alsô drât
vür den bischolf kuonrât
unde sprach unbetwungen:
 <diser gult lôsunge
sît, hêrre, ledic von mir
ûf solhe genâd, daz ir
iuch geruocht erbarm
über daz goteshûs arm,
daz ir habt gemacht undertân
mir unwirdigem man:
dem tuot hin vür durch mich
wol unde genaediclich,
sô ich halt bin erstorben>.
hie mit het er erworben
gunst unde lobes vil:
swes er an dem zil
sînem goteshûs ze vrum bat,
des gewert in bischolf kuonrât.
hie mit urloubt er sich,
her ze seckou den strich
ûf sînen stuol er reit.
swaz man im seit,
daz nutz waer unde vrum
im unde sînem bistum,
daz warp er unverdrozzen.
daz goteshûs hât sîn genozzen
an guote unde an êr:
zweier burge wer
unde anders guotes michel kraft
an urbarn unde an manschaft,
daz er mit helfe unde mit rât
umb die vürsten verdienet hât,
als ir hernâch gehôret wol,
sô man ez hie schrîben sol,
wie er gedienet hât den vürsten
...
Dclxiv . nû merket unde hôrt,
waz wunders hie enpôrt
Albreht der vürste lobesam.
swer an daz alter ie kam,
daz im dâr zuo tug,
daz er gedenken mug,
waz man êren unde vrumikeit
hât hie vor geseit
von herzog heinrîchen dem alten,
unde waz êren kunde walten
darnâch herzog liupolt,
unde wie ouch ervolt
sîn sun die selben stat,
der den selben nam hât,
unde darnâch herzog vridrich,
der sich machte rîch
maneges lobs unde êren,
daz er im kunde mêren
mit manheit unde mit ellen-
die daz wizzen wellen,
die ervarn nur daz,
wie werlîch er vor saz
keiser vridrîchen dem lesten,
der mit manegen gesten
kom bî sînen jârn
hinz ôsterrîch gevarn
durch sîn verderben:
gen dem begund er werben,
daz er beleip unvertriben;
man vindet ouch geschriben,
waz wunders habent hie getân
künec wêlâ unde künec stephan,
dô si unser wielten
unde ditz lânt inne hielten;
man weiz ouch die wârheit,
waz êren bejeit
an den ungern der wacker
von bêheim künec ottacker,
der wîlen het gewalticlich
Stîre unde ôsterrîch;
uns ist ouch daz kunt,
wie nâch der selben stunt
Ruodolf der rômisch vogt
im ze schaden her nider zogt
unde waz er ellenthafter tât
hie unde alswâ begangen hât:
swen wir daz allez wellen
prüeven unde zellen,
sô ist ez allez enwiht
dawider unde enniht,
wie herzog albreht der vruot
mit lîbe unde mit guot
manheit unde êr begie
unde doch gerlichen hie,
dô er daz âne wart,
daz er mit hervart
im lie daz enplânden,
daz er in den lânden
künec adolfen nâch gâht,
dâ sîn hôhste maht
ist unde ouch was.
manegen brief man im las,
die im von dem rîn
sanden die vriunde sîn,
die im alle rieten ze komen,
unde si heten daz wol vernomen,
kaem er hin ûf niht schiere,
in sîner lânt riviere
wolt der künec her nider varn.
er sprach: < daz sol ich bewarn>.
Dclxv . reht umbe vasnaht
was alle sîn maht
zuo der vart bereit,
hin vuor der unverzeit.
got müez sîn heil mêren!
von den lântherren,
darnâch von armen unde von rîchen
urloubt er sich minniclichen.
unde dô daz geschach,
der von vrîsinc sprach:
 <her, waer ez niht ze spât,
sô gaeb ich iu den rât,
den ich iu gap,
daz ir der reis gestüendet ab
gegen dem künec adolfen:
iu well denn got sîn geholfen,
sô ist ez sorcsam>.
dô er die red vernam,
daz der von vrîsinc
zwîvelt an dem dinc,
dô sprach der herzog albreht:
 <mir ist lieber, ich veht
mit im dort oben umb daz sîn,
denn er mit mir umb daz mîn,
ob er kaem her nider>.
vor unde ouch sider
kund im sô argez niem gesagen,
daz er dâ von wolt verzagen.
got müez im saelde mêren!
hie ze stîre der lântherren
vuor nieman mit im mê
denn her uolrich von walsê;
der vuorte ouch von hinnen
die besten, die er mocht gewinnen
hie ze stîre über al.
hin vuor er âne twâl
zuo dem herzogen.
wen man mit im sach zogen
von ôsterrîch dem lânt,
die werden iu genant
von mir alle gar:
von valkenberc her hadmâr
unde von pilichtorf her dietrich;
zwên helde lobelich,
die nande man kriuzpecken,
unde her uolrich der kecke,
den man den prüeschinc nande;
ouch vuor von dem lânde
der junge hounveldaere
unde der pergouwaere.
ich sag iu des guotes kraft,
daz er vuort an bereitschaft:
des was zwei unde zweinzic tûsent marc
...an worten unde an werc
den grâven von meidberc
ze houbtman er dem lânde liez:
den selben er hiez
lânt unde liute bewarn
unde nâch der hêrren râte varn.
Dclxvi . der künec von bêheimlânde
hern zaewischen im sande:
der selbe mit im brâht
zwei hundert ros bedaht.
der künec von ungern sîn eidem
sneller schutzen ûf meidem
sande im zwei hundert,
dâr zuo er im besundert
grâf domitren ze houbtman,
dem si wâren undertân.
dâr zuo er selber versolt
umbe silber unde umb golt
den grâven dominicum:
vunfzic, die wâren vrum,
der selbe zuo sich las,
grâf ybans eidem er was.
mit disem her lobelich
kam der von ôsterrîch
in kostlicher anschouwe
ûf bî der tuonouwe
unz hinz linze gevarn.
dâ mocht er mit sînen scharn
niht komen vürbaz,
wand im grôzen haz
Otte der beier kluoc
durch den künec adolfen truoc,
dem er spât unde vruo
mit dienste legte zuo.
daz selp sach man ouch tuon
sîner swester suon,
den pfalzgrâven ruodolf.
dem het der künec adolf
niulich sîn tohter geben:
mit der sach man in leben
in den êrsten vröuden
mit hôchvart unde mit geuden.
swaz aber sîn muoter weste,
daz irem bruoder was daz beste,
des lie si niht belîben:
si begunde ouch ze trîben
iren jungern sun ludwigen,
dem sagt si, er müeste stîgen
an vrum unde an êren.
dô vürbaz niht kêren
der von ôstrîch mohte,
den ez ze tuon tohte,
die brâhten ez daran,
daz der von ôstrîch solde hân
im unde sînem her
kost unde alle zer,
swie diu waere genant,
umb pfenninge durch beierlânt;
unde ê er durch daz lânt kaeme,
swaz man von im schaden naeme,
bî den strâzen in dem geu
an vuoter unde an heu,
des liht ungekouft
daz lânt wurd bestrouft,
dâfür müest er ân widerstreben
herzog otten tûsent marc geben
loetiges silbers bereit,
ê er durch daz lânt reit.
Dclxvii . dô daz allez wart versliht,
dô vuor er vür sich algeriht
unz gegen ougspurge hin.
dâ wuohs des vürsten gewin
von stîre unde von ôsterrîch:
von kernden herzog heinrich
brâht im ze helfe unde ze wer
von der etsche ein schoen her.
der lech heizet ein pflûm,
dar über vuor er âne sûm.
dâ lac er sô lânge stunt,
unz daz sîn kunft wart kunt
über al in swâben.
swaz er dâ helfe mocht gehaben
von mannen unde von mâgen,
niht lenger die gelâgen,
si kaemen zuo im dar.
vrôlich gebâr
kôs man an in sâ.
dô er was gelegen dâ
wol aht tag oder mêre,
von dannen tete er kêre
geriht vür lândesperc
die strâz vür mêrenberc
unz gegen memingen.
mit allem sîm gedingen
stille er dâ lac
ganzer vunf tac:
des betwanc diu müede in.
gegen diezenhoven hin
al zehant darnâch
lie er im wesen gâch.
dâ bî in den kreizen
ein gegent ist ... geheizen,
sehs tag er dâ rast,
unde swes im gebrast,
des buozt er im dâ
unde vuor zehant sâ
mit dem her sîn
vür schefhûsen zuo dem rîn.
ein stat ist überlingen genant
bî dem bodemsê zehant,
dâ spîst er daz her
mit kostlicher zer.
dâmit vuor der wolgemuot
hin gegen waldeshuot:
ruowen er dâ pflac
die ôsterfîrtac
unde ganzer wochen zwô.
hin vuor er dô.
ein stat in brîsgou erkant,
Vrîburc ist si genant,
dâ lac er, als ich vernam,
unz daz zuo im kam
gegen vrîburge
der bischolf von strâzpurge
mit strîtpaeren dingen,
der von lîningen
unde der von liechtenberge
unde der grâf von werdenberge.
dar kômen hern sô vil,
daz ich an disem zil
ir nam niht mac genennen,
wand ich ir alle niht erkenne.
hin vuor er gegen rînouwe,
dâ het er aber herschouwe
unde beleip dâ zwô nacht.
dâmit er aber gâht,
als man in lêrte,
gen kenzing er kêrte.
dâ legt er sich sâ
ze velde unde lac dâ
bî einem grôzen pflûm.
sîn her muost haben rûm
nâch lenge unde nâch breit.
nû wurden geseit
künec adolfen diu maere,
daz er komen waere
mit einem her lobelich,
der herzog von ôsterrîch,
im ze leide unde ze schaden.
die dar het geladen
künec adolf ze sich,
die rieten im wîslich,
daz er al zehant
êrbaer boten dar sant,
die im erfüeren sleht
ab dem herzog albreht
sîns gevertes urhab.
swaz man dô vür gap
disen boten bêden,
daz kunden si wol reden,
hin sach man draven
von ottinc den grâven
unde den alten imerman,
der gehôrt den pfalzgrâven an.
die riten allen einen tac,
dâ der von ôsterrîche lac.
zuo dem kômen si gegangen,
ir rede was suoz an gevangen:
 <hêrre, von uns bêden
sult ir vernemen unser reden
unde guotlich dâr zuo gebârn:
wir sullen ab iu ervarn,
wârumb ir her komen sit
ze schaden an diser zît
dem rîch unde iwerm rehten hêrren,
unde waz ir welt vür kêren,
daz sult ir uns sagen>.
 <ich wil iu sîn niht verdagen>,
der von ôsterrîche sprach:
 <dô ein tac geschach
datze pazzou zwischen mir
unde von beiern dem vürsten zier
durch ebenung unser vâr,
dô kômt ouch ir dar,
hêrre von ottingen,
unde begundet mir vür bringen
manic botschaft drôbaere,
ob ich dem bischolf der salzpurgaere
sînen schaden niht taet ab,
des lîbes unde der hab
wolt vâren gegen mir sêre
der künec iwer hêrre,
doch was mîn antwurt daz:
des kunigs zorn unde haz
het ich verdienet niht,
unde enpiute im bî iu die sliht,
daz ich dem künec gerne wolde
gehôrsam sîn, swes ich solde,
daz er naeme von mir hie
solhen dienest, den noch nie
dehein vürste von ôsterrîche
tete dem künec noch dem rîche;
den dienst ich im benande:
ich wold im von mînem lânde,
swelch end er vüer mit heres maht,
driu hundert ros verdaht
unde als manegen schutzen,
die sich wol liezen nutzen,
swâ man ir gerte,
vüeren, swar man kêrte;
wolde aber er varn
mit strîtpaeren scharn
inder in dehein lânt
in der gelegenheit erkant,
alsô daz mir diu naehe töhte,
daz ich kost gehaben möhte
ûz dem lânde mîn,
solt diu helf unde der dienst sîn
vunfstunt als manic man,
als ich vor genant hân.
disen dienest unde swaz
ich noch mac erziugen baz,
wold ich tuon umb ander niht,
wan daz er an dem geriht
mir gemeine waere
gen dem salzpurgaere
oder swer mit mir iht hiet ze schaffen,
ez waeren leien oder pfaffen,
daz er mir dâ an dem reht
waer gemeine unde sleht
ze schaden oder ze heile
nâch der vürsten urteile.
daz bat ich im vür ze legen.
dô seit ir mir von sînen wegen,
daz ich mich darnâch riht,
ez waere daran anders niht
wan daz er kaeme kurzlich
ûf mînen schaden hinz ôsterrîch.
dô enpôt ich im sider
alsô her wider:
ich wolde vil gern
datz ôsterrîch enpern
sô getâner geste,
daz er daz vürwar weste,
ich wolde sîn mit strîten
datz ôsterrîch niht enpiten,
wand er mich naeher vunde
in vil kurzer stunde>.
Dclxviii . der von ottinc sprach:
 <sô ist iu gewesen gâch
dâ her ûf ze varn
mit strîtpaeren scharn
gegen dem künec ûf strîtes wân!>
des antwurte im sân
der vürst ûz ôsterrîch:
 <mich habent vlîziclich
die vürsten her geladen-
ich enruoch, wem daz mac schaden-
zeinem tac, den die gesellen
durch des rîches nôt haben wellen:
zuo dem bin ich komen her.
ist nû ieman hie, der
mich des well erwenden,
mit werlichen henden
muoz daz geschehen,
man müeste mich ze nazzou sehen
bî der herschaft
der kurhern geselleschaft,
wurd ich von in dar geladen
ûf sînen schaden,
des ich got wol getrouwe,
hinze nazzouwe
wold ich zim ê rîten
unde mit im dâ strîten,
ê ich in nach sîner gir
lieze strîten mit mir
zôstrîch umb mîn guot>.
von ottinc der vruot
sprach zuo dem herzog albreht:
 <sît ir den künec vêht,
wes zîht ir dan daz rîche?>
des antwurt der von ôsterrîche
dem von ottinc:
 <ich hân umb pfenninc
mir unde mînem her
kost unde ander zer
ûf diser reis gekouft,
daz von mir nie bestrouft
ûf aller diser vart
des rîches huob ein wart,
unde dâ von wil ouch ich
noch gern behüeten mich,
unz ich zuo den vürsten kum,
die des rîches êr unde vrum
betrahtent vlîziclich>.
 <her von ôsterrîch>,
der von ottinc aber sprach,
 <ir sult iuch rihten dar nâch,
swâ iuch der künec kumt an,
dâ müest ir in bestân
ûf tôdlichen haz>.
 <wie wol weiz ich daz!>
sprach der von ôsterrîch;
 <wizt ouch sicherlich,
daz ich sîn durch strîten
gerne wil enpîten>.
Dclxix . die boten urloubes gerten.
sâ zehant si des gewerten
der herzog unde al die,
die bî im wâren hie.
dô der von ottinc kam
zdem künec unde der vernam,
daz der herzoge vruot
mit im hete strîtens muot,
 <wol ûf!> sprach er, < alle die,
die mir wellen hie
volhelfen mîner êren!>
hin sach man in kêren
mit aller sîner maht.
dâ der herzog die vordern nacht
ligens het gephlegen,
dâ begund er sich nider legen
hinderhalp ûf den plân,
niht wan daz wazzer, daz dâ ran,
diu zwei her schiet.
der von ôstrîch hiet
guot spehe ûz gesant:
diu kom sâ zehant
gestrîchen unde seit
dem vürsten unverzeit,
herzog albrehten,
er müeste vehten
mit dem künec des morgens,
daran waer niht borgens,
ez was, als ich iu sag,
an sant jorgen tac.
dô des gewarnet wart
der herzog von hôher art,
er solt des tages strîten,
niht lenger wold er bîten,
des morgens, dô ez teite,
er ordent unde bereite
sich ûf strîtes wân.
von sînen scharn ûf dem plân,
êrlich, ungeswacht
wol hundert rîter er macht
juncherren, die des wâren wert,
daz si schilt unde swert
enphiengen nâch ritters reht.
der werde herzog albreht
strîtes wart ûf dem velde,
unz daz im diu melde
sîner wartliut seit,
der künec hiet sich geleit
ûf den plân dar nider.
nû sant der herzog hin wider
unde hiez nemen goum,
ob si über den pfloum
oder enhalp ligen wolden.
die daz ervâren solden,
die wâren snell unde wol geriten.
unlânge wart gebiten,
daz si hin gâhten
unde her wider brâhten
diu wârhaften maere,
daz ener vüeteraere
ûz hieten geriten.
niht lenger wart gebiten
der meld von dem herzogen.
er begunde zogen
an sîn legerstat,
dâ er gewartet hât
strîtes ûf dem plân.
daz wart kunt getân
dem rômischen vogt,
daz gegen im het gezogt
der herzog ûf strîtes muot.
daz wart dem künec guot
herzenlichen zorn.
ez waer waeger verborn:
wand herzog albreht der degen
hete sich sîn nû verwegen,
swaz im dâ von werden
kund ûf diser erden.
Dclxx . nû hôret, wes er pflac.
dô er ze kenzinc lac,
ze helfe kom im drât
von strâzpurg ûz der stat
gewâfent harte wol,
als man ze strîte sol,
drîzic tûsent oder mêre.
des vrumes unde der êre
wart vröuden vol unde rîche
der herzog von ôstrîche.
daz si niht enstriten
noch zeinander riten
über des wâges muor,
ich sag iu, waz daz underfuor:
ir ietweder was des muotes,
daz er sich deheines guotes
gen dem andern versach,
unde trahten beide darnâch
unde begunden besorgen
heimlich unde verborgen,
swelher under in
zuo dem andern hin
über daz wazzer rit,
daz sîn der ander niht bit
unde sô lânge habt hin dan,
unz sich der ander ûf den plân
ze strît geschicte unde geschart.
von dem missetrûwen wart
der strît undervarn.
dô si des gelegen wârn
unz an den vunften tac,
der künec dô der liste pflac,
daz er suochte den herzogen,
ob im getorsten nâch zogen
von ôsterrîch die vrechen.
er hiez ûf brechen
unde von dannen ziehen,
er tete, als er wolt vliehen,
unde schicte hinder sich warte,
wie der herzog dâr zuo gebârte:
dô erfuor man vil schiere,
wie der herzoge ziere
zuo den sachen tete.
als er vernomen het,
der künec waer dâhin,
dô stuont aller sîn sin,
wie er im nâch strich,
daz er im niht entwich.
bald unde âne sûm
hiez er über den pflûm
sîn her allez gâhen.
dô die wârheit sâhen
des kuniges wartman,
si îlten balde dan
unde sagtenz irem hêrren.
der begunde wider kêren:
swaz er mocht geîlen,
legt er sich die wîlen
zuo des wazzers staden,
dâ im ze leide unde ze schaden
die vînde hin enkegen lâgen.
die wîle si dâ ligens pflâgen,
der künec hin sande,
er bat unde mande
von beiern herzog otten,
daz er mit strîtpaeren rotten
als balde zuo im kaeme,
als er die botschaft vernaeme.
der sûmt sich lenger niht,
er îlte algeriht
wol bereit ûf die vart,
dâ im der künec gezeiget wart
unde alle die, die mit im wârn,
unde dô si komen gevarn
durch vranken ze swâben her
in ein gegent, dâ der
von heierlôch het gewalt,
grâf albreht, der helt balt,
von ôsterrîch dem ôheim sîn
tete er helf unde triwe schîn.
er bereite sich mit aller maht
unde wolde bî der nacht
Otten der beier hêrren
ungemach unde schaden mêren.
Dclxxi . des het er reht, got weiz,
wand er sich zallen zîten vleiz,
daz er im was ungereht
sîm ôheim, herzog albreht.
daz wolde dô hân gerochen
grâf albreht, von dem gesprochen
hete der von ôsterrîch,
daz im sô getriulich
nieman legte zuo
beide spât unde vruo,
als der von heierlôch tete.
nû enweiz ich, wer gewarnet het
herzog otten der vâr,
daz im ze schaden kaeme dar
grâf albreht bî der nacht,
mit aller sîner maht
wâfent sich der ziere
unde kom ze rosse schiere,
si trahten mit kerge
ûz der herberge
unde warten ûf sich
den gerihten strich,
als si heten vernomen,
den grâf albreht solt her komen
dô het sîn spehe gelogen:
des wart er betrogen,
er solt die beier an den stunden
ungewarnet haben vunden
in den herbergen ligen,
des wart er verzigen:
er vant si wol bereit haben,
dô er mit sînen swâben
kom her gerant,
mit werlicher hant
îlten si im hin enkegen,
mit stichen unde mit slegen
wart er von in enphangen.
ein strît wart dô begangen
unde ein nîtspil,
daz ich in lângem zil
hân hôren niht bediuten,
daz von sô lutzeln liuten
si gevohten sô sêre.
den beiern was diu êre
von irem hêrren gegeben,
si solden alle darnâch streben,
daz grâf albreht kaem darnider,
wande man vor noch sider
einen rîter ninder weste,
der sô gar der beste
waer an ritterlicher tât.
vil wol er daz bewârt hât,
swâ er bî vînden was gewesen,
dâ wart er staete ûz gelesen
vür den besten ze beider sît:
in turnei unde in strît
het er prîses vil bejagt;
daz er sô gar was unverzagt,
des enkalt er leider hie.
die beier alle dis unde die
het sorge niht klein
nur ûf in ein.
si heten trôst ze einem dinge:
möhten si in nider bringen,
sô wurde ir dinc guot.
dâ von stuont ir aller muot
nur ûf sîn eines schaden.
des wart er leider überladen
sô lestiger nôt,
daz er dâ von nam den tôt,
als si ez heten gerâten.
dô si in überwunden hâten
unde er gelegen was aleine,
dô was der andern strît kleine.
des nam der strît ein ende
nâch der missewende,
die mit grâf albreht her kâmen:
die beier den sic nâmen.
wie ez dâ ergie,
wen man sluoc oder vie,
des vrâgt den von ellerbach,
der ez hôrte unde sach.
dô der klagbaere schal
in dem lând erhal
umb grâf albrehtes tôt,
diu triwe dô gebôt
allen getriwen herzen,
daz si den jâmer unde den smerzen
muosten beweinen
unde leit umb in bescheinen.
alle getriwen vrouwen,
lât iuch in klage schouwen
umb iwern gesellen
diu minne sol ir zellen
an im grôze verlust,
wand mit vallender brust
ist nider gangen nâch der lenge
ein want der kamer enge,
dâ diu minne starc
irn hort in verbarc.
ir rîter, durch ritters reht
klagt den grâven albreht,
sîtz ritterlicher triwe zimt,
swâ ein rîter vernimt
des anderen smerzen,
daz im der gê ze herzen.
klag ellende diet,
diu von kummer dich schiet,
grâf albrehts milte hant.
er wirt in swâbenlânt
niemer mêre geborn,
dâ sô vil an werd verlorn,
als an im, der dâ ist tôt.
nû sî er enpholhen got.
sêr unde jaemerlich
klagt der von ôsterrîch
den tôt des hôchgeborn.
ich hiet ez wol versworn,
daz umb in geschehen waere
sô manic klage swaere,
als umb in ergie.
jâ klagten in halt die,
die im zuo den stunden
niht heiles gunden
unde sîn vînde wârn.
Dclxxii . nû lâze wir daz varn
unde bediuten mit rede,
wie die vürsten bêde
gen einander lâgen hie,
sît daz ergie,
daz ze drîn tagen
ein vrid wart an getragen.
unde sô ez in vride stuont,
dô teten si, als si noch tuont
in der selben gewonheit:
über daz wazzer breit
suocht man unde spurt
etelichen vurt.
dâ ritens zuo einander
eine unde die ander,
ene her, dise hin.
daz wert alsô zwischen in,
unz ze einen zîten
begund hin über rîten
ûz des her von ôsterrîch
von hâkenberc her heinrich.
unde dô er hin über kam,
nû seht, wie er war nam,
daz enhalp an dem gestade hielt
ein man, gen dem er wielt
tôdlicher vîntschaft.
an den hurt er mit kraft
unde stach durch in daz swert.
der stich in sterben lêrt.
daz schuof der leide zorn.
der rîter, der dâ wart verlorn,
der was harte wol erkant
von pappenheim her hildebrant
unde was des rîches marschalch.
künec adolf enphalch,
daz man in bivilte schôn.
ditz ist der beste lôn,
den diu werlt ze jungist gît.
nâhen unde wît
unde dâ ietweder her lac,
grôzer klage man pflac
umbe den selben degen.
die wîle si dâ wârn gelegen,
wurben si en widerstrît
umb daz stetel, daz dâ lît
in den selben kreizen,
Kenzinc ist ez geheizen
unde einem grâven undertân.
dem wolt der herzog geben hân
guotes vil ze miete,
daz er imz geantwurt hiete,
die wîl sîn dinc alsô laege,
daz er urliuges pflaege;
dô wart des geholfen
künec adolfen
mit grôzem guote unde mit bet,
daz der grâf des kunigs bet
erhôrte umb die stat:
er antwurte si drât
in sîn gewalt mit allen dingen.
dô der stat kenzingen
der herzoge was verzigen,
dô wold er dâ niht lenger ligen.
er het der ruowe gephlegen
unde bî dem wazzer gelegen
vierzehen tage unde niht mêre.
dô tete er von dannen kêre
mit aller sîner maht
unde lac ze rînou über nacht.
des andern tages vuort man in
gegen strâzpurge hin;
dâ wart er wol enphangen
unde sîn will begangen
an swiu unde er gert,
des wart er dâ gewert.
an dem vierden tac darnâch
was im ze vâren gâch
über des rînes vluot;
dar kêrt der herzog vruot
gegen kotzenhûsen,
dâ wold er mit dem her pûsen
eteliche vrist.
diu selb stat gelegen ist
zwischen strâzpurg unde heidberc.
des herzogen vuor unde werc
sul wir ein wîle gedagen
unde sullen von dem künec sagen.
Dclxxiii . dô ez der herzog gerûmet het,
vuor ouch sâ zestet
über daz wazzer diser
unde legt sich an die stat nider,
dâ der herzog lac vor.
darnâch vuor er enpor
gegen brîsach.
von dannen was im gâch
mit sînen scharn
über rîn ze varn.
dâ besaz der künec adolf
von strâzpurge dem bischolf
ein stat ruofach genant,
dô daz der herzog bevant,
dô hiez er dâhin draven
von lîchtenberc den grâven
unde von walsê hern uolrich
von stîre unde von ôsterrîch
mit hundert man oder mêre;
die teten gegen ruofach kêre
unde gâben mit voller kraft
tegelich ritterschaft
den, die hie vor lâgen
unde des besezzes pflâgen.
wie der künec adolf
von strâzpurc den bischolf
ze ruofach mit besezze vêht
unde wes der herzog albreht
ze kotzenhûsen pflac,
die wîle er dâ lac,
des wil ich hie gedagen
unde wil iu ein teil sagen
von den getursten
...leien unde bischolf
gen dem künec adolf,
wer daz dinc âne vienc
unde wie man sich begienc.
zwên tac nû vor
ze meinze ûf dem kôr
hete man nû gehabt,
dâ manic bischolf unde abt
wârn gewesen mit.
nû solde der drit
datz meinze geschehen.
dô het daz dinc besehen
von meinze der bischolf,
sô daz dem künec adolf
der von meinz enpôt,
umb des rîches nôt
unde umb den gebresten,
den si an im westen,
sold er der vürsten klag
zuo dem dritten tag
dâ ze rehte stên.
liez er daz ab gên,
sô daz er niht antwurte
umb die sache, die man spurte
an im unnutze dem rîch,
sô sold er wizzen sicherlich,
daz man gen im durchsleht
volfüere mit dem reht.
daz was im âne twâle
ziegelichem mâle
bî einem êrbaeren man
ze wizzen unde kunt getân.
diu botschaft im versmâhte.
dô der dritte tac nâhte,
dô sach man zuo zogen
von sahsen den herzogen;
von bêheim künec wenzlâ
het sînen verwesaer dâ;
bî dem tag ouch vant man
den marcgrâven herman
von branburge genant:
der von koln het ouch dar gesant
sînen verwesaere.
wârumbe dâ niht waere
ze schaden dem künec adolf
der pfalzgrâf ruodolf,
daz wil ich iu sagen.
er het in kurzen tagen
genomen sînem lîbe
zêlichem wîbe
des selben kunigs tohter;
dâ von enmocht er
niht gewerben sînen schaden.
ez was aber dar geladen
ze komen zuo dem rîn
Ludwic der bruoder sîn,
daz er dem rîch gehulf des rehten
durch den herzog albrehten.
dester gerner tete er daz
künec adolfen ze haz.
daz er des dinges kaeme zuo,
nû hôret, waz er tuo:
einen hêrren grîsen,
hôhen unde wîsen,
der grôzer êren pflac,
sand er zuo dem tac
nâch der hêrren bet.
mit guotem willen er im het
gegeben unde bezalt
allen den gewalt,
der den jungen vürsten bederben
mohte an geerben
von sînen vordern her.
noch was ir mê,
die dar kômen niht.
diu wârheit uns giht,
daz dem künec adolf
von triere der bischolf
ze bruoder was genant.
swaz er dâ von erkant,
daz im was wider,
daz trat er gerne nider,
als verr er kunde.
dâ von er zuo der stunde
mit willen sûmte den tac.
die vürsten daz ringe wac
unde teten niht dester mîn,
als ob si al dâhin
hinz meinze waeren komen.
ich hân alsô vernomen,
dô sich diu herschaft gesamt,
wie der künec wurd verdamt
kuniclicher êren,
dâr zuo begundens kêren
iren sin mit witzen.
ze gerihte muoste sitzen
von meinz bischolf gêrhart.
dem von sahsen wart
erteilet durchsleht
nâch geschriben reht,
diu si dâ lesent an buochen
...umb den grôzen gebresten,
den si an dem künec westen.
dô daz mit rehte dâr zuo kam,
einen vorsprech er dô nam
unde klagt dem bischolf
ûf den künec adolf
eine sache swaere,
daz er meineide waere
künec wesent drîstunt worden.
nâch gerihtes orden
wart darumbe gesworn
von den vürsten hôchgeborn.
dô diu sach bewaeret wart,
dô vrâgte bischolf gêrhart
urteils die vürsten alle gelîche:
die widerteilten im daz rîche
unde erteilten ouch daz,
daz er vürbaz
unwirdic waere
dem rîche zuo pflegaere.
Dclxxiv . diu ander sache, als man sagte,
die der von sahsen ûf in klagte,
diu im ze schaden muoste komen,
was daz er solt het genomen
von dem von engellânt.
sît daz ist erkant
nû unde zaller vrist,
daz der künec von rôme ist
an gewalt, an rîchtum, an êren
aller künec unde aller hêrren
obrister künec unde hêrre,
unde daz er sô sêre
daz rîche gesmaehet het,
darumbe wart im sâ zestet,
dô diu bewaerung ergie,
daz die hôhen vürsten hie
swuoren der wârheit,
widerteilt unde widerseit
wart im darumb des rîches krône.
seht, daz wart im ze lône,
daz in diu gîtikeit überkam,
daz er unverdienten solt nam.
diu dritte missetât,
die er begangen hât,
darumbe gerihtes pflac
der von sahsen unde klag,
was daz er hûsfroun unde magt,
als mir diu wârheit sagt,
het genôtzogt ân irn danc.
daz der muotes kranc
ie gewan die begirde,
darumb im kunicliche wirde,
die er von dem rîche hât,
wart widerteilet an der stat.
darumbe swuoren die vürsten,
daz er in den getursten
ie wart ersehen.
ob von sînem kint waer geschehen
solich missewende,
mit sîn selbes hende
sold er darumbe toeten
unde gerihtes noeten:
daz er daz selp begie,
darumbe wart im hie
widerteilet ze lône
des rîches zepter unde krône.
mit der krône vlôs er ouch die êre,
daz er hin vür niemer mêre
ûf rômischer erden
solt her über ander künec werden;
mit dem zepter er verkôs
die wirdikeit unde vlôs
alles kuniclichen geriht,
daz er des vürbaz niht
solde haben gewalt.
die vierden sach man zalt,
die der von sahsen hinz im kleit,
daz im tugent unde bescheidenheit
sô gar was zerunnen,
daz er gewîhte nunnen
irer êren behert.
diu sich des gern hiet gewert,
mit gewalt er die überkom.
darumb wart im daz rîch benom
nâch der bewaerunge grôz,
die die vürsten unde ir genôz
gegen im hieten,
die ir eit darumb muosten bieten
unde bediuticlichen sagten gar,
daz diu sache waere wâr,
darumb er unwirdic waere
dem rîche ze verwesaere,
wand er zehant mit der tât
den hôhsten ban verdienet hât,
swann er die missetât begêt.
diu vunfte klage, die dâ tete
der von sahsen dem bischolf
hinz dem künec adolf,
was daz man in schuldic weste,
daz er sîn selbes hantveste
het entêrt unde zebrochen.
daz wart alsô an im gerochen,
daz im die vürsten alle gelîche
widerteilten daz rîche
unde alle vursteliche kraft:
wand man ez mit der hanthaft
gegen im bewaert aldâ.
von bêheim künec wenzlâ
vier hantvest het dar gesant,
an den man allen vant
bruch sîner triwen,
unde manegen andern brief niwen
man dâhin vür truoc,
dâmit man genuoc
bewaerung gegen im vant.
sît daz ist bekant,
daz dem rîche der gewalt
hinz allen vürsten ist bezalt,
daz er an in sol rechen,
swâ si die kraft ir brieve brechen,
unde er sich sô überdaht,
daz er sîn selbes brief anvaht,
mit wie getânen dingen
möht er denn vür bringen
gen andern vürsten solch gerihte,
swenn er sich selben pflihte
zuo des itewîzes meile?
des wart alles an der urteile
vür geben gegen im sô vil.
die sehsten sache ich iu wil
kunden unde sagen,
die man gen im hôrt klagen
von sahsen den herzogen,
er jach, mit im waer betrogen
an gerihte daz rîch,
wand ez waere wizzenlich,
daz er mit miete unde mit gab
sich het lâzen wîsen ab
ab rehtes gerihtes pfat,
sô daz er verhenget hât
unde vor im lâzen vür bringen
daz unreht mit teidingen.
sît doch daz rîche wesen sol
überfluzzic unde vol
gerihtes unde rehtikeit,
unde er die smâcheit
dem rîch erbôt die grôzen,
darumb wart er verstôzen
kuniclicher êrn.
welt ir nû gern
wizzen diu maere,
waz diu sibent sach waere,
daz wil ich iu sagen.
den von sahsen hôrt man klagen
eine sache swaere,
daz bûliut unde burgaere
ûf dem geu unde in den steten
deheinen vride heten
noch ûf des rîches strâzen:
der künec unde den er het lâzen
sîn gerihte unde sîn pfleg,
ûf wazzer unde ûf weg
deheinen vride schüefen.
klegelichez wüefen
teglich si drumbe hôrten,
daz arme liut enpôrten,
die mit ungemach heten pfliht,
daz man si befritte niht.
sît got von êrste gebôt
durch der dürftigen nôt
ze stiften daz rîch,
unde swer mit reht unde billich
an die êre kaeme,
daz in daz rîche naeme
ze pflegaer unde ze hêrren,
der solde dâr zuo kêren
tac unde nacht
sîn kraft unde maht,
daz er beschirm vor vreisen
witiben unde weisen
unde alle nôtturftigen
...von künec adolfen was.
die sach, die ich ê las,
dô die alle siben
unbewaert niht beliben
unde man ir aller zende kom,
als ir vor habt vernom,
dô stuont ûf mit der vart
von meinze bischolf gêrhart.
vor den vürsten der kür
einen brief nam er her vür,
dâ las er an dise wort-
ein grôze menige daz erhôrt,
er sprach: < sît daz rîch
mit reht unde ordenlich
hie an diser vrist
entseit unde widerteilt ist
umb dise sache siben,
die hie stênt geschriben,
von nazzou grâf adolfen
...von sahsen dem hôchgeborn
die vürsten, die dâ hânt gesworn
umb ieglich sache sunderbâr,
si sî durchnaht unde wâr,
sô entsag ich hiut unde iemer mêre
kuniges reht unde des rîches êre
von nazzou dem selben gouch
unde verbiut im ouch
bî dem banne unde bî got
mit allem dem gebot
unde ich im gebieten mac,
daz er vür disen tac
mit dem rîche iht ze schaffen hab>.
dô er die urteil gap,
dô sprach er an der stunt:
 <ich tuon iu hiute kunt,
den vürsten unde al des rîches man
den gebiut ich bî dem ban,
si sîn nâhen oder wît,
daz si vür dise zît
unde dise urteil ist geschehen,
grâf adolfs niht ze hêrren jehen,
unde ob er in der vrevel ist,
daz er vür dise vrist
daz rîch bekümmert an iht,
swer des mit im hât pfliht
unde die des sint geholfen
von nazzou grâf adolfen.
umb die vrevel unde umb die sunde
in gotes ban ich si kunde,
des bâbsts unde aller pfafheit.
ouch sîn ledic geseit
vür dise zît alle die,
die grâf adolfen ie
deheinen eit haben gesworn,
dô er ze künec wart erkorn,
des er nû ist unwirdic:
hin vür sî ledic
pfaffen unde leien beide
ir triwe unde ir eide,
der si im vor den stunden
wâren gebunden,
wand im mit reht unde redelich
widerteilet wart daz rîch,
sô daz si im niemer mêre
erbieten kuniges reht unde êre .>
Dclxxv . dô disiu rede geschach,
daz erhôrte unde sach
manic hôher man.
der von meinz sprach sân,
dô gelegen was daz schallen,
zuo den kurherren allen:
 <ir hêrren allesamt,
die got zuo dem amt
hât erwelt unde geschaffen,
beide leien unde pfaffen,
daz ir mit vlîz getriulich
solt besorgen daz rîch
unde verrihten nâch êren
mit einem solhen hêrren,
der sîn wert sî,
sô daz er sî vrî
valsches unde solher tât,
als sich der geflizzen hât,
dem nû an diser vrist
daz rîche widerteilet ist,
daz er sîn hin vür darben sol:
nû wizz wir daz alle wol>,
sprach der selbe bischolf,
 <daz von nazzou grâf adolf
daz rîche noch hât inne;
wie man daz gewinne
ûz sîner gewalt?
ein helt muotes balt
gehôret dâr zuo.
von hiut unz morgen vruo
trahten unde zeln,
wen ir wellet weln,
der ze künec nutze sî
unde der daz rîche mache vrî
unde erz mit sîner kraft
bring ûz der gewerschaft
von nazzou grâf adolfes>.
der rât des bischolfes
in aller beheit.
des morgens dô ez teit,
dô kômen si enzît
in ein munster wît
unde sâzen an den rât.
si vereinten sich drât
unde gehullen mit der wal
die kurherren über al
gelîche ûf einen sin-
wand ez enwas under in
dehein werraere-
daz nieman nutze waere
ze hêrren dem rîche
dan der von ôsterrîche:
der het êre unde guot,
kraft unde menlichen muot,
witz unde tugent manicvalt
unde möht ouch vor gewalt
daz rîch beschirmen wol.
daz munster was vol
ahtpaerer hern,
die wolden wizzen gern,
wem got der êren gunde.
darnâch in kurzer stunde
Dclxxvi . die hêrren von der kür
giengen her vür
unde bâten stille dagen,
 <ir sult got gnâde sagen>,
sprach der bischolf gêrhart,
 <wand in lânger zît wart
daz rîch sô wol verrihtet nie
als mit dem, den ich iu hie
gib ze kunige zerkennen:
ich beruofen unde benennen
ze künec rômischem rîche,
den herzogen von ôsterrîche>.
dô wart ein grôzer schal,
wand si lobten sîn got über al.
dô der schal ein ende het,
der von meinze sâ zestet
nâch gewonlichem reht
den herzogen albreht
ze kunige bestaetigt,
als man ze tuon pfligt,
unde darnâch zehant
dem niwen kunige wart gesant
des von sahsen marschalch.
man gebôt unde enphalch,
er solt bringen unde reichen
des rîches venel unde zeichen
dem herzogen albreht,
den die vürsten mit reht
dâr zuo heten erkorn.
ouch wart niht verborn,
die vürsten unde der bischolf
dem grâven adolf
einen boten sanden hin,
der im den ungewin,
der im widervaren was,
vor zalte unde las.
der selbe tete im kunt,
ob er vür die stunt
mit dem rîch iht het ze schaffen,
den ban aller pfaffen
het er verdienet sâ,
wand im waere dâ
mit rehte ordenlich
an behabt daz rîch
unde widerteilt mit reht.
den herzogen albreht
heten si erkorn ze hern.
ob grâf adolf iht gern
die red vernaeme
unde den boten, der im kaeme,
ob er den iht nôte
mit guotem botenbrôte?
dâ hân ich niht vür:
swelch man noch verlür
sô vil êrn unde guotes,
daz der senftes muotes
darumbe möht gesîn,
er lite grôzen pîn,
daz hân ich niht gesehen.
sus muost ouch dô geschehen,
künec adolfen den verstôzen
unmuot unde zorn grôzen
sach man dâ hân.
zdem boten sprach er sân:
 <sag an, guot hêrre,
wer gap iu dise êre,
daz ir kumt gezogt
vür des rîches vogt
mit sô getânen maeren?
ob dâmit komen waeren
die hôhsten kunige drî genant,
die man hât erkant,
den waer der botschaft ze vil,
die ir werbt an disem zil,
unde müest dem rîch versmâhen,
möht mich iht vervâhen
iwer verderben,
sô müest ir hie sterben .>
 <nein, hêrre>, sprach der bot,
 <iwer êr unde got
sult ir an mir erkennen .>
 <ir sult mir baz nennen>,
sprach der künec, < wer die sîn,
die nâch den êren mîn
sô sêre habent gestalt .>
der bote kluoc unde balt
zuo dem künec sprach:
 <den von meinze ich dâ sach
unde von branburc den marcgrâven,
unde von dem jungen pfalzgrâven,
der ludwic ist genant
ist ein hôher bot dar gesant,
dem hât er bezalt
allen sînen gewalt
al sache ze volfüeren,
die er an wolt rüeren-
die brief hôrt ich dâ lesen,
ich sach ouch dâ wesen
ein wîsen, hôhen man
von künec wenzlân
ûz dem bêheimlânt,
den het er dar gesant
an sîn selbes stat
ze den an den rât,
dâ iu an diser vrist
daz rîche widerteilet ist.
den von sahsen ich selben sach
an der selben sprâch
unde bî dem gerihte>.
den boten âne blihte
von nazzou her adolf;
er sprach: < der den bischolf,
von meinze den unreinen pfaffen,
mit solhen kinden lieze schaffen,
dâ waer er guot zuo
unde hât al ze vruo
mit sînem lugelichen triegen
diu kint heizen vliegen.
den marcgrâven herman
er sold ê gevidert hân!
er müez anders dienen,
swaz im datze wienen
ist geschehen ze guote!
ouch ist sô wîsem muote
der von beiern noch ungelîch,
daz er daz rîch
sô hôch sul grîfen an
...sîn ôheim von ôsterrîch, ...
daz ist wol wizzenlich;
wir suln sîn aber enkelten niht,
swes ouch gen uns giht
von bêheim künec wenzlâ:
daz hiet er vermiten dâ,
hiet ich im mîhsen daz lânt
gesetzet ze pfant
zuo der hîrât,
die er getân hât
mit ruoprehten mînem suon;
des wold ich niht tuon,
darumb er dem von ôsterrîche
wil geben daz rîche
unde wil in ergetzen
mit mînem entsetzen
maneger untriwen gusse
unde verraetnusse,
diu ze maneger stunde
ûz valschem herz unde munde
ist gegangen unde gevallen
der selben bêheimischen gallen
gen dem bruoder sînes wîbes.
râche sînes lîbes
wirt mir noch bekant
von herzog albrehts hant
ûf den selben zagen,
sol mir ouch entsagen>,
sprach her adolf,
 <von meinze der bischolf
vürstlich êre unde daz rîch?
dem ist er nindert gelîch!
wand nie unreiner pfaffe wart
dan von meinz bischolf gêrhart:
simonî unde homicidium,
mugen dâmit bistum
verwurken die pfaffen,
sô wil ich daz wol schaffen,
daz er des bistums wirt verstôzen
durch manegen gebresten grôzen,
der von im ist offenbâr,
mac im daz komen ze vâr,
ob vor dem bâbste wirt geseit
sô vil sîner bôsheit,
incestus unde perjurium-
ich waen ez werde im niht vrum-
unde lese maiestatis,
sô sî des gewis,
er werde wol verriht.
du solt verdagen niht
von meinze dem bischolf,>
sprach zuo dem boten her adolf,
 <swaz du hie hâst vernomen .>
 <hêrre, sol ich iemer komen,
dâ si mîn ouge an siht,
ich verswîg sîn ir deheinem niht,
die mich sanden her .>
 <des selben ich ger>,
der von nazzouwe sprach,
der bote im ze heile jach,
daz in der künec rîten lie.
sold ich ez allez sagen hie,
daz er hin wider enpôt,
des ist wol unnôt:
mit rede râch er sich genuoc.
wie der selbe bote kluoc
wart gevertigt sider
zden vürsten hin wider,
des sul wir gedagen:
lât iu kunden unde sagen,
wie dem von ôsterrîche
wart gefuort daz rîche.
der von sahsen enphalch
sînem obristem marschalch,
daz er ân alle bit
îlunde rit
zuo dem vürsten ûzerwelten,
den si nû ze künec zelten,
daz er dem braeht diu maere,
wie ez ergangen waere.
nû ensûmte er sich niht,
er îlte algeriht.
mit einer wolgetânen schar
kômen si gestrîchen dar,
dâ si ligenden westen
Albrehten den muotes vesten.
der lac êrlich ze velt:
in einem gezelt
ruo unde gemaches er pflac.
ez was wol umb mittentac,
Dclxxvii . dô die boten zuo randen.
si brâchen unde zetranden
manic zeltsnuor unde hutten,
die si begunden rutten
hin durch von ir hurte.
bî des rîches zeichen man spurte,
daz der marschalc vuorte,
daz die boten ruorte
genostige botschaft.
die boten mit kraft
vür daz pavilun kômen,
als ir vor habt vernomen,
dâ herzog albreht inne slief.
ein kameraere lief
unde wolt den vürsten wecken.
nû was von dem recken,
daz her ze dem gezelt
die boten tâten über velt,
erwacht der ellensrîch
unde gienc ein teil blûclich
vür des paviluns tür.
nû kômen ouch her vür
die boten gedrabt;
dâ der herzog habt,
vor des gezeltes kreizen
sach man si erbeizen.
der marschalc sprach gezogenlich:
 <hêrre von ôsterrîch,
die vürsten habent in gesant
daz rîch in iwer hant
mit disem wârzeichen .>
er begund imz reichen.
der wolgezogen unde der wîs
stuont stille unde lîs,
daz er lânge niht ensprach.
vür sich er alles nider sach.
von sahsen der marschalch,
dem man die botschaft enphalch,
sprach: < werder vürste ûzerkorn,
daz ir ie sît geborn,
des sult ir iuch vreuen hie:
sô êrlichen nie
dehein man daz rîch gewan,
des ich gedenken kan,
als ir ez habt gewunnen .>
der herzog versunnen
sprach: < sagt an, wie ist ez gelegen
umb den, der ê hât gephlegen
des rîches unzen her?
mit welhen sachen ist er
dâ von gescheiden unde getriben?>
 <daran iu beliben
wirt unverdeit
diu sliht unde diu wârheit .>
si begunden im vor lesen
von dem, der ê künec was gewesen,
von worte ze wort,
wiez ergangen was dort,
wie die vürsten unde der bischolf
von nazzou hêrren adolf
nâch der schuld, diu ûf im lac,
mit rehter urteil unde vrâg
widerteilten daz rîche
unde wie si den von ôsterrîche,
den werden vürsten unverquelt,
ze künec hieten erwelt,
der dâr zuo wol töhte,
daz er daz rîch beschirmen möhte
vor grâf adolfen.
 <des sî mir got geholfen>,
sprach der herzog albreht;
 <sît dem von nazzou mit reht
umb sîn schuld ze diser vrist
daz rîche widerteilet ist
unde ich erwelt bin dâr zuo,
sô ist billich, daz ich tuo
unde leist der vürsten gebot;
ze vorderist durch got,
darnâch durch der vürsten willen
sol mich der arbeit niht bevillen,
ich lîde si williclich>.
alsô enphienc er daz rîch.
Dclxxviii . michel unde grôz
wart der kriec unde der dôz,
daz gebrehte unde der schal
in dem her über al,
dô der vürst von hôher art
ze kunige geruofet wart
mit maneger lûten krî.
Albreht der muotes vrî
wider die hêrren sprach,
die man bî im stên sach:
 <sît ich kom von ôsterrîche,
dô êrte ich dâmit daz rîche
unde den, der sîn pflac,
swâ er gen mir lac,
dâ weich ich im gern,
wand ich zalt in mir ze hern;
sît aber ich sîn hêrre bin,
sô stêt darûf al mîn sin,
swâ ich hin rîte,
daz ich mit im strîte
unde im vürbaz wîche niht,
swâ wir komen ze gesiht>.
nû sûmten sich lenger niht,
dô si erfuoren die sliht,
daz der herzog albreht
mit sô guotem reht
künec worden waere,
von den steten die burgaere
Strâzpurg unde meinze genant,
die kômen zehant.
den künec bâten si
von meinze alle die,
die bî den jâren
die tiuristen wâren,
daz er sich liez erbarm
rîch unde arm,
die nôt unde den pîn,
die der pfalzgrâf ab dem rîn
koufliut an legte,
der ûf die strâz erwegte
roup unde unfrid.
 <ungern ich daz lenger lit>,
der künec zuo in sprach;
 <nû lât iu wesen gâch
unde komt alle schier
vür alzei ze mir:
dâ wil ich an im rechen,
swaz ich hân ze sprechen
gen pfalzgrâf ruodolfen>.
 <des ist iu geholfen
von meinze diu gemeine,
beide grôz unde kleine>.
die boten urloup nâmen.
des naehsten tags si kâmen
hin wider wol bereit.
die ich darumbe vreit,
die sagten mir vürwâr,
zdem künec kaeme dar
ze vüezen ein grôz her,
wol bereit ze wer
unde in ganzem harnasch.
dem künec trûren erlasch,
dô er si komen sach.
ir karrotsche man jach
grôzer rîcheit.
ein sturmvane breit
darûf gestecket swebte,
darin geworht, als er lebte,
ir hêrre sant mertîn
unde der dürftige sîn,
dem er den mantel halben gap.
kostlichen schein her ab
diu bild ûz der baniere.
alliu diu geziere,
diu man in urliuc gerne hât,
der was dâ volliclichen rât.
von meinze die vermezzen
heten ouch niht vergezzen,
si heten brâht dar
im vînden ze vâr
blîden, katzen, tumeraere,
ebenhôch unde pfeteraere
unde allen den gereht,
dâ man die vînt mit vêht.
ouch ist iu wol kunt,
daz ze aller stunt
die grôzen stet in urliuge
niht vârent mit der smiuge:
iren hêrren wonet bî
markt aller krâmerî,
unde allez daz man haben sol,
daz ist ouch bewart wol
mit aller hande hantwerkaere.
dô von meinze die burgaere
dem künec kômen sô nâhe,
dô entwalt er niht lenger dâ
unde bî den hern vuor er
vür alzei her.
dô wart von den vermezzen
diu selbe stat besezzen
sô gar hezlichen,
daz in begund entwîchen
kraft unde maht.
tac unde nacht
man si müen begunde:
daz treip man unz an die stunde,
daz si muosten verzagen
...daz man in kûm erwarp daz,
daz der künec sînen haz
harte vriden lie,
unde sag iu doch wie:
wurd von dem pfalzgrâven ruodolfen
der stat alzeie geholfen
unde gelôst in aht tagen,
sô solt si der künec sagen
ledic irer eide
unde der gelubde beide,
die si dô heten getân;
möht aber daz niht ergân,
daz si dehein helf enspurten,
sô soldens antwurten
die stat durchsleht
dem künec albreht.
Dclxxix . dô daz bestaetigt wart,
von dannen deheine vart
ze vâren hete muot
künec albreht der vruot,
unz daz diu vrist ein ende het.
nû enhalf dehein bet,
man muost im antwurten drât
Alzei die stat.
dô wart al diu swaere
von meinze der burgaere
vil schiere gerochen,
wand diu stat wart zebrochen
dem pfalzgrâven ze vâr
ûz dem grunde gar
ân allen widerstrît.
in der selben zît,
als ich hân vernomen,
wâren ouch komen
zuo dem künec albreht
die vürsten alle, die daz reht
heten volfuort
unde mit ungenâden geruort
den künec adolf,
von meinze der bischolf,
mit dem sach man dar zogen
von sahsen den herzogen;
mit dem kom ouch dan
von branburc marcgrâf herman
unde ander vürsten genuoc.
manegen rât kluoc
gap von meinze der bischolf
ûf den künec adolf,
wie man den schiede von dem leben,
ob er wolde widerstreben
dem künec albreht,
der nû mit reht
daz rîche het besezzen.
Dclxxx . nû hôrt, wie der vermezzen
von nazzou gebârt:
dô er vürwâr inne wart,
wie sîn dinc lac,
des besezzes er noch pflac
ze ruofach vor der stat,
als man iu vor geseit hât.
swâ er sich helfe hin versach,
dâ sand er balde nâch
unde hiez die manen sêre,
daz si im sîn êre
hulfen ze retten,
gemant unde gebeten
wurden des alle die,
den er getrûte hie,
daz sich ir deheiner sûmt
...der künec vor ruofach.
im was harte gâch
an den, der in ouch vêht.
der edel künec albreht,
der weste daz, zehant
gen ruofach er sant
nâch den helden hôchgemuot,
die er dâ ze huot
het geschaffen ê:
her uolrich von walsê
unde manic hôher man
die îlten von dan;
dô si gefrieschen diu maere,
daz strîtes wân waere,
îlen si begunden,
dâ si künec albrehten vunden.
der was ir kunfte vrô,
wand daz dinc lac alsô,
daz die von meinze algeriht
wolden lenger belîben niht:
dô in diu êr geschach,
daz si heten râch
an alzeie genomen,
dô kund si des niem überkomen,
daz si dâ lenger biten.
wie dâ wurd gestriten
von den kunigen beiden
oder wie ez wurd gescheiden,
darumb was in der muot ring,
daz si ot heten ir dinc
geschaffen alsô.
urloup nâmen si dô
zdem künec unde sagten im danc
daz er in alzei betwanc,
daran si gerâchen sich.
gegen meinze den strich
sach man si varn.
die vürsten, die dâ wârn
gewesen bî dem tac,
dô man gerihtes pflac
gegen dem künec adolf,
von meinze der bischolf,
von sahsen unde von branburc
die vürsten junc unde kurc,
nâmen an den zîten
urloup ze rîten.
daz was künec albrehten wider:
dô erbat er si sider,
daz si beliben nur die eine nacht
bî im, dâ er unde sîn maht
des nachtes wolden ligen,
er sprach: < dâ belîbt uns unverswigen
des geverte von nazzou .>
daz belîben sît gerou
von meinze den bischolf.
wie nû der künec adolf
vuor, daz hab ich sô vernomen:
dô im sîn spehe was komen,
diu sagt im, ob er wolde vehten
mit dem niwen künec albrehten,
sô sold er sich niht sûmen:
er wolt daz lânt rûmen
unde waer ûf der vluht gar.
nû nam künec adolf war,
wâ er die hôhsten vunde,
die er zuo der stunde
bî im dâ het.
gegen den was sîn bet,
daz si niht verbaeren
unde zehant mit im ûf waeren,
sît der von ôsterrîch
vluch dâhin unstetelich
unde sich belîbens het verzagen,
 <hêrre, lât die rede ligen>,
sprâchen die wîsen dô:
 <ez lît nindert alsô
umb den selben man.
als ir in muot waent hân:
er ist des muotes,
lîbes unde guotes
sô gar bewegen,
lebt indert ein degen,
der ist er under den vürsten:
wir wizzen in in den getursten,
daz er alle vluht vermît.
wir râten iu, daz ir bit:
nû hab wir doch von iu vernomen,
iu sol von den steten komen
ein grôzez volc in drîn tagen;
wir haben lânge gehôret sagen,
swelich vürste wolde strîten,
er solde eines mannes bîten,
der sô erkant waere,
daz man in nant strîtpaere:
welt ir denn ze disen sorgen
unz an den dritten morgen
niht bite hân
wol zehen tûsent man,
die iu von den steten kumen sullen?>
 <swer nû well erfullen>,
sprach der von nazzou, < mîn gebot,
der sûme sich niht durch got,
er sî bald mit mir ûf.
ich muoz sîn ze hûf
komen snelliclich
mit dem von ôsterrîch.
des belibet er niht vrî>.
 <nû zuo, des der neve sî!>
sprâchen die henikîn,
 <sit ez niht anders mac gesîn
unde ir niht volgen welt.
er ist ungelîch gezelt
unser schade unde der iwer:
von ôsterrîche der gehiwer
kumt mit strîtpaer hant
gen iu niht umb ein lânt,
daz zuo dem rîch gehôrt,
des ir waert gestôrt-
waeret ir sigelôs hie,
ein andern künec man lîht vie,
der sîn gewunne oberhant;
aber als diu sache ist gewant
unde als iwer dinc lît,
verlieset ir den strît,
sô ist iur leben ouch verlorn,
wand er ist erkorn
zden êren unde ze dem gewalt,
der iu vor was bezalt
unde noch billich waere.
daz si iu allez unmaere>,
sprach der von nazzou algeriht;
 <wol ûf, sûmt iuch niht,
daz wil ich iemer umb iuch dienen,
er geseit hinz wienen
diu maere niemer mêre>.
hin tete er kêre
unde daz her mit balder île.
nû kom im in kurzer wîle
ein bote unde sprach:
 <lât iu niht wesen gâch
unde hôret, waz ich iu wil sagen:
den ir dâ waenet jagen,
welt ir den errîten,
daz geschiht in kurzen zîten.
wizzet sicherlich,
daz der von ôsterrîch
îlet vaste her enkegen.
dâ er sich wolde nider legen,
dâ ist kûm ein mîle hin.
ouch hôrte ich under in
sagen vürwâr,
si wolden ninder anderswar,
denn swâ si iuch vunden>.
an den selben stunden,
dô besant künec adolf drât
allen sînen rât,
mit dem er dâ wart
enein aller sîner vart,
unde sant wartliut dâhin,
die darûf heten sin.
die erfuoren im schiere,
daz künec albreht der ziere
deheiner vluht pflac.
dâ er unde sîn her lac
die nacht mit kostelicher zer,
daz was von künec adolfes her,
sô man ez rehte ahten wil,
kûm in einer mîle zil.
si lâgen sô nâhen,
daz si niht an einander sâhen,
...ein berc dazwischen lac,
hiez der hasenberc unde was nider.
nû kere wir hin wider
unde sagen, wie die unverzeiten
zuo dem strîte sich bereiten.
Dclxxxi . der von nazzou in der nacht
alle sîne maht
teilte in drî schar:
der sold einer nemen war
von beiern herzog otte
zuo sîn selbes rotte
unde von der pfalz sîn veter;
von vranken ouch het er
manegen stolzen helt,
die wurden in ouch geselt,
die ander ritterschaft gar
teilt er in zwô schar,
von niderlânden unde von swâben
unde alle, die er mocht gehaben
von elsâz unde von dem rîn.
under einer wold er selber sîn,
die dritten er enphalch
sînem marschalch.
er wânde im gelingen:
swaz zuo strîtpaeren dingen
vüeget unde gehôrt,
des was er unbetôrt.
dâ von er die nacht
ordent unde aht,
wie sîn her ze strît
mit der tât unde an der zît
ze velde solde komen.
ich hân alsô vernomen,
daz ietweders spehaere
in des andern her waere,
der im erfuor unde seit
des andern gelegenheit,
dâ si sich bêde rihten nâch.
kleine was der gemach,
des si des nachtes pflâgen.
dise hôrt man klagen,
daz er niht was gescheiden
von wîben unde von kinden beiden
mit bezzerer verrihtikeit;
sô was dem andern leit
des strîtes zuoversiht
...sô klagt diser hart,
daz er zuo der vart
sîn dinc niht baz het geschaffen.
unmüezic wâren die pfaffen,
als si billich solden,
mit den, die sich wolden
ir missetât beklagen.
sô hiez im dar tragen
iegelicher sîn sarwât,
unde swaz er gebresten hât,
daz hiez er im wenden dran.
swaz ros unde man
suln nutzen in strîten,
daz wart zuo den zîten
verriht, als ez wesen solde.
von silber unde von gold
wart ûf helm gebunden
manic kleinât zuo den stunden,
visch, vogel, tieren gelîch:
ich möht erzeln unmugelich,
wie maneger vuore die nacht
ze beiden heren wart erdâht.
künec albreht der muotes veste
die wârheit ouch nû wol weste,
wie nâhen im der lac,
der hazzes gen im pflac.
dâ warnet er sich sêre gegen.
der vürste bewegen
teilt sîn her gar
ouch in drî schar,
die im dar brâht der vürste rîch,
von kernden herzog heinrich,
swaz der stîraer wârn dâ,
den gebôt man sâ,
daz si des morgens waeren
bî den kernaeren;
der was dâ iemen lutzel mê,
ân die her uolrich von walsê
het mit im dar brâht.
darnâch al diu maht,
diu dem vürsten was benant
von ungern unde von bêheimlânt
unde ouch von ôsterrîch,
die hiez man algelîch
die andern schar halten,
der dritten solden walten,
al die er mocht gehaben
von vranken unde von swâben,
von elsaz unde von dem rîn.
ziere unde vîn
diu . ritterschaft was.
ûz den allen er las
einen helt menlich erkant,
von ohsenstein was er genant,
an dem man ouch spurt
vrî unde edel geburt;
dem selben man
wart der sturmvan
enpholhen durch sîn manheit.
einem helde unverzeit,
was geborn von ôsterrîch-
der prüeschinc her uolrich,
der sich an êren nie vergaz,
ze heinburg er saz
unde was des hoves marschalch-
künec albreht enphalch
dem selben helde ziere
von ôstrîch die baniere;
der kund er wol nâch êren pflegen.
dô geordent unde gewegen
wart aller dinge der strît,
swaz ie der man in der zît
sînes dings geschaffen mocht,
daz tete er in der kurzen nacht.
maneges ruowe was dô klein.
dô der tac erschein,
dô hôrtens alle messe.
swaz iegelicher wesse,
des er got solde bitten,
daz wart dô niht vermiten.
dô diu mess ein ende het,
dô bereit sich sâ zestet
ze rosse meniclich
unde staphten stillich
ûz den herbergen dan
über den smalen plân
unz ûf den hasenbach.
Dclxxxii . dâ was nû her enkegen gâch
künec adolf sô nâhen komen,
als ich hân vernomen
von den, die dâ bî wârn.
dô mit sînen scharn
Albreht der vürste lobesam
oben ûf die heide kam,
dô zogt sîn widerwinde
den berc hin an swinde,
daz in an der vart
niht mê wîle wart,
wan daz si daz dinc kurzten
unde die helme versturzten.
nû het sich gefuoget daz,
daz der bischolf von strâzpurc was gehaz
künec adolfen umbe sîn unreht;
darumb er dem künec albreht
diente spâte unde vruo.
mit im reit er staphund zuo.
die rîter mant er unde lêrte,
daz ie der man sich selben êrte
unde ander sîn geslehte
alsô, swaz er vermöhte,
daz si daz williclichen taeten
......unde daz si alle ahten
alle die dar heten gesamt
...ze helfe dem künec albreht,
daz si strîten umb daz reht.
unde alle die alsô gewurben,
daz si umbe reht ersturben,
den gap er vesten trôst,
si waeren erlôst
vor allem helleviwer.
unde dô der gehiwer
daz her alsô gereizte
ze manheit unde erheizte,
dô huop der gotes kappelân
ein ruof mit lûter stimme an:
 <sant marî muoter!>
Dclxxxiii . diser ruof guoter
wirt selten geswigen von den hêrren
denn, sô si zesamme kêren
mit helmen verbunden,
nû was ouch zuo den stunden
bî dem entsazten künec adolf
von triere der bischolf,
unde swaz von strâzpurc der unverzeit
dort predigt unde seit,
daz widerret er allez hie.
er sprach, der strît, der dâ ergie
von sînem bruoder künec adolfen,
swer dem des waere geholfen
wider dem von ôsterrîch
...wande herzog albreht
taet wider got unde daz reht.
als ener dort het getân.
sus huop ouch er den ruof an
unde bat die selben degen
aller manheit pflegen.
ich bin des iemer in kriege,
daz der die liute mîn betriege,
der dâ gemein ist an dem reht:
der von strâzpurc dem künec albreht
was dehein sippe niht;
dô heten dise pfliht
an der vriuntschaft
vlîziclicher brüederschaft.
dâ von swaz er gereden mohte,
daz sînem bruoder tohte,
durch liebe er daz tete;
swaz aber ener het
dem künec albreht vor geseit
...nû prüeft, waz dô geschach.
in einer varb man sach
ietweders sturmvanen schînen.
künec albreht het dem sînen
geprüevet begarbe
daz velt in roter varbe,
dârinne was enmitten
ein wîzez kriuz gesniten.
weder mê noch mîn
heten die gegen in
iren sturmvanen bereit.
nû wâren ouch diu wâpenkleit
ietweders kuniges gelîch:
Albreht der vürste rîch
ûf ein rîchez tuoch gelvar
manegen swarzen adelar
hiez wurken nâch sîner bet.
diu selben er het
wâpenroc unde decke
von nazzou der kecke;
daz wâpenkleit man marht
geweben unde gewarht
in der selben varb unde gestalt.
wie die helde balt
wâren gezimieret? ...
wil ich daz lâzen belîben hie.
dâ ich die rede vor lie,
hin wider ich dar kêre.
Heinrich, der kernaer hêrre,
dem was von künec albrehten
enpholhen vor ze vehten.
Dclxxxiv . dâ enkegen kômen mit ir rotte
der pfalzgrâf unde herzog otte.
die huoben an der zît
gen einander den strît
unde kômen gelîch
gen einander sô hurtlich,
daz si drumbe sint noch lobes wert.
unde dô künec adolf diu swert
sô helle klingen hôrt,
dô sprach er an dem wort
zuo den, die bî im wâren:
 <wie die beier gebâren
gen ir ôheim dem kernaere.
wie lustsam daz waere
ze hôren unde ze schouwen!
ich hôr si vaste houwen>.
die dâ bî im hielten
unde kunst unde witze wielten,
die heten sîn vil sehen trîben,
die sprâchen: < herr, ir sult belîben
alhie bî uns in der schar>.
 <nein zewâre, ich muoz dar,>
sprach er an der stunde.
sô er beste kunde,
mit den sporn er daz ros ruorte,
an der keten er den helm vuorte;
hin zuo was im sô ger,
daz er al ze sêr
daz ros âne liez:
ich enweiz, ob er an stiez
oder wie im geschach,
daz man ez vallen sach
nider sô hart,
daz er betoubet wart,
der darûf was gesezzen,
daz er muost vergezzen
kraft unde maht.
kûme wart er brâht
dâ bî ûf den plân
von dem ors her dan,
dâ man in nider legte,
daz in der wint erwegte.
nû heten ouch gestriten
mit ellenthaften siten
die zwô êrsten schar,
daz die andern îlten dar
alsô, swer dâ wolde strîten,
daz der niht lenger dorfte bîten.
dâ von dem künec unversunnen
wart ein ander ros gewunnen,
darûf man in an der zît
vuorte wider in den strît.
dô muoste man in haben,
wand von des rosses snaben
was er sô kranc worden,
daz er nâch ritters orden
niht gebâren kunde,
als er ze maneger stunde
kunde gebâren.
swaz der andern dâ wâren,
von den wart ez ûf dem plân
beidenthalp sô guot getân,
daz in maneger zît
nie ergie ein strît,
dâ gevohten wurde sô menlich.
von kernden herzog heinrich
vaht als ein wîgant:
der beier schar er entrant
unde hiet ez überwunden,
waer in kurzen stunden
niht komen diu ander rotte,
von beiern herzog otte
zwô wunden dô enphie.
sold ich si alle hie
prîsen besunder,
die dâ begiengen wunder
mit vehten in dem strît,
daz bedorfte lânger zît,
wand si wâren alle vrum.
von êrst unz an daz drum
muost künec albreht sehen,
daz im wol was geschehen,
daz er von sînen lânden dan
brâht sô manegen werden man,
die den henikîn teten wê.
die hêrren von walsê,
solde ich von der tât,
als man ir guot gewizzen hât,
mit brieven bringen zenden,
daz si mit ir henden
in dem strît begiengen êrn,
an zehen kotern
...des muoz ez belîben
ungeschriben von mir.
dô sich die helde zier
in den strît gesamten
beidenthalben unde verklamten,
dâ prüeft an ir beider nît,
daz sô herte wart der strît,
daz manic helt wert
tôter wart gerêrt
nider ûf daz gras;
unde dô ez sô herte was,
dô wart künec adolf erslagen.
eteliche hôrt ich sagen,
ez taeten die rûhen grâven,
die sach man vor draven
dâhin algeriht,
dâ ergie diu geschiht;
sô hôrt ich etlich jehen,
daz ez waer geschehen
von anderen liuten:
dâ von ich niht bediuten
ûf ein ende kan,
wer ez hab getân.
dennoch wert der strît
hernâch lânge zît,
Dclxxxv . dô dem künec unversunnen
des lebens was zerunnen,
ê der sic waer überwunden.
man vie an den stunden
die held an manheit unbetrogen
von katzenelbogen
den grâven eberhart,
der von wînsperg ouch gevangen wart.
swaz dâ wâren hêrren,
die man zalt ze deheinen êren,
die dâ wârn geholfen
dem künec adolfen
unde die des tôdes burden
in dem strîte über wurden,
die wurden alle gevangen.
dô der strît was ergangen
nâch künec albrehtes êre
unde des von nazzou herzensêre,
dô heten dannoch twâl
ûf dem selben wal
mit aller irer maht
die sigbaeren über nacht.
an dem von nazzou wolden die sînen
ir triwe lâzen schînen
unde wolden in sân
hinz spîre gefuoret hân
unde zuo den andern kunigen legen.
des wolde der bewegen
niht gestaten künec albreht,
sît er mit reht
lebentiger was verstôzen
von den êren grôzen,
der er vor pflac.
ein klôster nâhen dâ bî lac
in einer mîle kreizen,
was rôsental geheizen;
dô bivilte man in hie.
daz der selbe strît ergie
nâch des von nazzou missewenden,
daz was nâch sunnewenden
an dem ahten tac,
dô man der zal pflac,
sît daz wart geboren krist,
daz daz ergangen ist,
des was reht zwelf hundert jâr
unde aht unde niunzic vürwâr.
Dclxxxvi . dô dem künec albreht
got gehalf nâch sînem reht,
dô beleip er dâ lenger niht,
er vuor gen alzei geriht.
aht tage er dâ wont.
nû kômen alle gedônt
die burgaer von allen den steten,
die künec adolfen heten
gedient unz an sîn ende,
von künec albrehts hende
enphiengen si zehant,
swaz in was benant
ze haben von dem rîche,
unde gewunnen alle gelîche
umb die vordern schulde
gnâde unde hulde,
als si zuo den stunden
gnâde an im vunden,
als einem künec man im swuor.
gen oppenheim er dô vuor,
dâ het er drî tac bît.
in der selben zît
het von meinze der bischolf
mit dem grâven ruodolf,
der des kunigs huld niht het,
ûf ein ebenung geret
unde het ouch die zende brâht.
darumbe ein bote gâht
unde bat den künec, daz er
ze meinze kaeme her.
des liez er sich niht bevillen,
er kam dar durch ir beider willen.
dô brâhte der bischolf behende
zuo einem guoten ende
mit sînem kargen sinne
ir beider unminne.
dô der künec albreht
sînem ôheim holt unde reht
wart unde er im herwider,
der bischolf vuogt daz sider
mit senften siten,
daz hinz vrankenfurt geriten
die kurherren kaemen alle
unde ouch der künec mit schalle.
unde eines morgens vruo
gienc der künec zuo
nâch singens zît
in ein kappellen wît,
dâ die kurfursten sâzen
unde betrahten unde mâzen
under in des rîches nôt.
Albreht der vürste in gebôt
unde bat, daz si durch sînen willen
sich liezen niht bevillen
ze vernemen sîne rede.
er sprach: < ir vürsten, bêde
pfaffen unde leien,
den von got sunder zweien
unde von der werlde ist bezalt
diu êre unde der gewalt,
daz ir die wirdikeit,
dâ der kristenheit
vride unde geriht an lît,
sult verrihten zuo der zît,
sô daz rîch ist hêrren bar,
nû hôret mich unde nemet war,
wie ich gewandelt hân.
ez weiz manic man
unde ze vordrist ir, hêrren,
waz ich wird unde êren
künec adolfen tete,
die wîl er daz rîch het
unde ir im rehtes jâht.
als ir dicke sâht,
daz vervie mich allez klein.
dô wart ich des enein,
ê ich verdurbe,
sô waere nutzer, daz ich wurbe
unser eines sterben:
wand ân schuld verderben
ist unsanft ze lîden-
waz sold ich daran mîden?
dô mir wart kunt getân,
ez wolden die vürsten hân
mit dem selben künec einen tac,
dô bedâhte ich, swaz mir an lac,
unde kam dâher geriten
in sô getânen siten,
daz ich wolt hân behuot
mîn êre unde mîn guot,
daz mir mîn vater hât lâzen.
innen des die vürsten sâzen
gegen im ze geriht
unde schieden in von der pfliht,
diu dem rîche ist benant.
dô wart mir ein bot gesant,
der brâhte mir diu maere,
daz ich von iu erwelt waere.
dô tete ich als mir tohte,
mit swiu unde ich mohte
mînem vînde geschaden-
dâ was ich lîhte zuo geladen-
unde nam von iwern wegen
den gewalt ze mînen pflegen:
wand ir gebut mir vlîziclich,
daz ich vor im daz rîch
beschirmen unde vrîen solt.
daz gebot hân ich ervolt;
des ich got lob vil tiwer,
daz ich mit sîner stiwer
hân überwunden in
unde sighaft bin.
deheiner andern êre
ger ich vürbaz mêre,
wan daz ich unde diu kint mîn
des unsern vor im sicher sîn.
ir kurfursten genant,
nû nemt ûf von mîner hant>,
sprach der künec albreht,
 <alliu diu reht,
diu ich hân an dem rîch,
unde betraht vil vlîziclich,
wer dem rîche nutze sî.
daz rîch ich ledic unde vrî
hiut an disem tag
hie vor iu sag .>
Albreht der hêrre munder
vür ieglichen vürsten besunder
gienc unde gap im zehant
ûf in sîn hänt,
swaz er rehts het an dem rîche,
unde bat si alle gelîche
mit einem hêrren
besehen nâch êren
unde bat ouch urloubes sâ.
dô behabten die vürsten dâ,
unz daz diu wal gienc zuo,
wand si des morgens vruo,
dô si die mess vernâmen,
zuo einander kâmen
unde griffen zuo der wal.
ân allen irresal
si sich vereinten,
daz si dem rîch bescheinten
ze hern den von ôstrîche.
dô si des alle gelîche
gehullen under in
...daz die hêrren kaemen
unde von in vernaemen,
wer nâch rehter wal orden
waer rômischer künec worden.
des gelust si alle
unde kômen mit schalle.
dô wart der herzog albreht
mit volkomen reht
ze kunige bediut,
besungen unde beliut
in allen kirchen in der stat.
die boten îlten drât,
unde brâhten im diu maere,
daz er aber waere
erwelt ze rômischen vogt.
darnâch kômen gezogt
zuo im die vürsten gemein:
mit den wart er enein
hinz ache der vart.
daz beleip ungespart.
Dclxxxvii . mit kostelichen siten
die vürsten alle siben riten
mit im gegen ach,
dâ im mit der wîhe geschach
allez sîn reht.
von dem künec albreht
nâmen die vürsten alle gelîche,
swaz si heten von dem rîche:
pfaffen unde leien beide
buten ir eide
nâch gewonheit.
darnâch der künec reit
den rîn ûf unde zetal
unde in swâben über al
in alle die stet,
die daz rîch dâ het,
unde schuof dâ nâch der wîsen êre
des rîches vrum unde êre.
mit den vürsten gemein
wart er enein,
daz ein hof wart gesprochen
über achzehen wochen
nâch geschribem rehte an den buochen:
den hof ze nurnberc solden suochen,
die dâ vürsten sint geheizen
in tiutscher lânde kreizen,
ûf sant mertîns tac.
grôzer unmuoze pflac
des kunigs kanzelaere
unde alle sîn schrîbaere,
ê die brief wurden geschriben.
unmüezic ouch beliben
die boten, bî den man sant
die brieve in diu lânt.
man tete ouch über al kunt,
der künec wolt zuo der selben stunt
wîhen unde kroenen
in sîn ougen die schoenen,
sînes herzen triutinne,
von ôsterrîch die herzoginne.
den bischolf kuonrât
von salzpurc der künec bat,
wand er nieman trûte baz,
daz er trahte daz,
daz er sîn êr unde sînen vrum
unde sîn bistum
wolt haben in vurderunge:
sît im sô waer gelungen,
daz er daz rîch besezzen het,
nû waere daz sîn bet,
daz er darûf gedaehte
unde im êrlich braehte
die herzoginne kurzlîch
hinz nurnberc von ôsterrîch.
die hêrren er ouch besande
von ôsterrîch unde von stîrlânde,
daz si hinz nurnberc von wienen
der herzoginne solden dienen
unde daz man gehôrsam waere
mit der vart dem salzpurgaere.
swer sin hât unde witze,
der prüef unde merke ditze,
waz der herzoginne
in herzen unde in sinne
vröuden wurd bereit,
dô ir wart geseit,
wie getânen prîs
ir werder amîs,
Albreht der edel unde der zier,
het erworben im unde ir,
daz si solde schône
rômisches rîches krône
tragen von des wegen,
des si het gephlegen
mit süezer liebe manegen tac.
ahei, waz si vröuden pflac
unde allez ir gesint!
diu vil zarten kint
dester lieplich si an sach,
dô ir ir herz verjach,
waz in guots unde êren
ir vater kunde mêren;
vor grôzer liebe si si kuste.
des lebens si geluste
verrer baz dann ê.
wol unde niemer wê
was beide wîben unde man,
die den hof gehôrten an.
ûf manegen soumaeren
vuort man den venediaeren
golt unde silber zuo
beide spât unde vruo;
dâfür man herwider nam
ûz statzen unde ûz kram
manic rîch kleinât.
von golt die besten wât
man ûz der heidenschaft brâhte,
der man lâng ie gedâhte.
die meister wîs unde karc
manic tûsent marc
umb edel gesteine gâben,
daz si wolden haben
zuo dem gesmîde guot,
daz diu hôchgemuot
ze nurnberc haben solde,
sô man si krônen wolde.
ouch kouften si dâ
bunt, hermîn unde grâ
unde luoden des manegen ballen.
si liezen in allez daz gevallen,
daz rîcheit unde koste pflac.
mit guote man daz widerwac.
ouch tuon ich iu kunt,
swaz man zuo der selben stunt
in dem lânde
solher liut erkande,
ez waere wîp oder man,
die sich die kunst naemen an,
daz si ûf vrouwen wât
mit rîhen oder mit der nât,
mit stricken oder mit sneisen
von berlen unde baleisen
tier kunden wurken meisterlich,
die wurden gemachet rîch.
lât iu ez machen blôz:
diu unmüezikeit was sô grôz,
der man ze wienen pflac,
unde waer sant mertîns tac
niht gewesen sô lânge,
ez waer sûmung begangen.
doch wart diu vurstinne
rîch an êren unde an sinne
ûf die zît bereit,
als ich ê hân geseit.
den sîn der künec bat,
von salzpurc bischolf kuonrât,
der ir gevert solt wesen,
der hete ûz gelesen
zwelf edel kneht
die er ze ritters reht
ze nurnberc wolde bringen:
der sich nie liez verdringen
...von vanstorf ruodolf unde sîn sun
der ze vriesach was viztum-
swaz dem von dem bistum
êrn mocht widervarn,
daz sach man in arn
mit grôzer arbeit vor
umb den bischolf unde umb den kôr,
sô man der wârheit wil jehen;
die anderen zehen
zwiu solden die genant?
von ietwederm lânt
Stîr unde ôsterrîche
die hêrren alle gelîche
wurden bereit alle,
daz si mit schalle
den vrouwen wolden dienen.
sô kom der bischolf ze wienen,
dô sîn zît wart,
si nâmen die vart
ze rehter zît dâheim
unde vuoren durch bêheim.
dô si in daz lânt kam,
künec wenzlâ die vrouwen nam
unde daz gesint ze sînen pflegen
unde gap in âne wider wegen
kost mit vollen durch daz lânt.
ouch huop er sich zehant
hinze nurnberc zuo dem tag.
daz ich nâch der wârheit sag,
alle die muosten jehen,
die des rîches hof hânt gesehen
beidiu nû unde ê,
daz dehein bêheimkunic mê
mit rîcheit sô beruocht
des rîchs hof hab gesuocht,
als von bêheim tete dâ
der edel künec wenzlâ.
si vuoren alle wîle
unde doch mit balder île.
ê si ze nurnberc kômen hin,
nû zogt der künec gegen in
von der stat ein tageweid.
trûren unde leit
muoste von in gâhen,
dô si sich an sâhen.
diu vrouw den man unde er die vrouwen
begunden sich an schouwen
offenbâr mit den ougen
unde mit dem herzen tougen
ir lobeliche grüeze
wâren zart unde süeze;
si wuohsen unde nâmen niht ab
ir beider liebe urhab
...unde ir beider jugent
was mit grôzer kraft
in ir herze sô behaft,
daz ez iemer was ein wunder,
daz sich darunder
diu minne alsô dahte,
daz si daz betrahten mohte,
daz in diu liebe nie benam
ir wîpliche scham
noch im menliche zuht.
swâ mit solher genuht
diu minn alsô der mâze pfligt,
daz si ez alsô eben wigt,
daz si der nutze kunnen walten-
daz si den man kan behalten
an menlichem gemüete
unde si an wîplicher güete-
swâ manz sus kan mezzen,
dâ ist der mâze niht vergezzen,
diu zuo der minne gehôrt.
wand diu minne ist betôrt,
swâ si der mâze vergizt,
diu alle dinc sô eben mizt,
daz si habent staete
unde gent mit voller raete
vor got unde der werlde vür.
swer die mâze niht verlür,
der bedorft niht mêre
ze lieb unde leit dehein lêre,
nû lâze wir daz varn.
...der was dâr zuo ze kleine,
daz daz gesinde gemeine
niht geherbergen mohte.
dem kunige dô tohte
eines kleinen hûs ze gemach,
dem man des jach,
ez waer dem hûs ungenôz,
daz wîlen her gôz
ze kremse hât erbût
der künec des getrût,
sîn gemach wurde guot,
ob diu minniclich gemuot
im kaeme alsô nâhen,
daz er si mocht umbvâhen
unde gedrucken an sîn herze:
aller der smerze,
den er von arbeit hiet erliten,
sît er von ir was geriten,
der waer aller dâhin,
dâ stuont ouch ir sin
unde ir muot ûf sêre,
wie si im der grôzen êre
gedanken sold unde kunde,
die er in kurzer stunde
in beiden erworben het.
die tugentrîch elspet
die dûht diu herberg guot,
ob si diu rein gemuot
irem zarten albreht
solde leisten sîn reht,
des er entwesen was lânge.
mit manegem umbevange
enphie si ires herzen zart.
des nachtes, dô sîn zît wart,
si wurden vröuden vol
unde was in sô wol
mit kussen under in zwein,
daz si ahten klein,
ob iht guot herberg hât
ir gevater bischolf kuonrât,
der salzpurgaere hêrre.
nû waz welt ir mêre?
in was ot wol unde dannoch baz:
ir ietwederez vergaz,
waz im ze leide ie geschach,
sô guot was ir gemach.
mit grôzer vröude gewin
gienc diu nacht hin,
unde dô ez tac wart,
dô nam der künec die vart
gegen nurnberc hin wider.
diu herzoginne sider
mit den iren kom hin nâch.
die man sach
ûf der reise dienen
hinz nurnberc von wienen,
ahei, wie prîslichen
palierten unde strîchen
ze vröuden iren lîp
beidiu man unde wîp,
die sich bî den vrouwen
wolden lâzen schouwen
brangend unde brogent
ze nurenberg in zogent.
ûf die wegen muost man machen
solhiu kobellachen
von sîden unde von golde,
der si gelten solde,
als si wâren ûzerlesen,
si waeren wert gewesen
tûsent marc oder mê.
sîn hât iemer mêre êr
Stîr unde ôsterrîch,
dô sô hêrlich
diu vrouwe kom gevarn.
dô si bereit wârn
hin vuoren si vür sich
gen nurnberc den strich.
an dem tage vruo,
dô si zogten zuo,
manic hôher man wert,
der ze schouwen gert
daz komende gesint,
die künegin unde ir kint,
die riten mit dem kunige dan
in enkegen ûf den plân,
dâ si her vuorn unde riten.
mit dienestlichen siten
wart in dâ genigen
unde enphahen niht verzigen
von manegen hêrren hôch.
er tete reht, swer dâ vlôch,
der ot niht wol geriten was.
bî dem wege wart daz gras
hin dan sô verr getret,
als der ez gesenget het.
vürsten, vrîn unde grâven
sach man hurtlichen draven
bî den wegen vür unde nider.
maneger, der gesunder glider
hin zuo geriten kam,
der wart dâ gemacht lam
von manegem hertem stôz,
sô gar wart der gedranc grôz
ab dem veld unz in die stat.
gemaches bezzern rât
liet der künec heizen gewinnen
von ôsterrîch der herzoginne,
denn si die vorder nacht het gehabt,
dô er zuo ir kom gedrabt.
daz gesinde gemein
grôz unde klein
heten zuo dem zil
grôzer vröuden vil,
wand in von vroun unde hêrren
wart erboten vil êren.
spâte unde vruo
die hêrren riten zuo,
die den hof wolden
suochen, als si solden.
grôz unmuoze man pflac.
unde an dem naehsten suntac
vor singens zît
in daz munster wît
vuorte man die herzoginne.
dâ lie man ouch nieman inne,
wan die dâ heten hêrren nam.
der selben sô vil hin in kam,
daz ir daz munster wart vol.
der ez ze rehte tuon sol,
der ze meinze bischolf ist,
der was bereit zuo der vrist
unde begie die messe;
allez daz er wesse,
daz zuo der wîhe gehôrt,
des was er unbetôrt,
er begie ez schône.
mit der wîh unde mit der krône
macht er die herzoginne
zeiner hôhen küneginne.
die wîle man daz amt begie
unde diu vrouwe enphie
mit der wîh ir reht,
die wîl der künec albreht
tete, als die hôhen künec tuont:
gekrônet er bî ir stuont,
unz daz daz amt het ein ende.
dô enphiengen von sîner hende
Kuonrât der salzpurgaere hêrre
unde ander bischolf mêre,
ebte unde prelaten,
swaz si rehtes hâten
von dem rîche dâ:
si heizent regaliâ
der pfaffen vursteliche reht.
von rôm der künec albreht,
swaz leien oder pfaffen
mit im heten ze schaffen,
daran er dienen wolde,
swaz er ze rehte solde.
dô ez ein ende het,
diu küneginn elspet
wart ze herberg brâht:
niht wan ir andâht
si des tages pflac.
an dem naehsten tac
gebôt der künec sunder twâl
den vürsten über al,
daz si niht vergaezen
unde in dem gesidel aezen
im ze êren unde dem rîch.
ieglichem vürsten sunderlich
was sîn gesidel ûz gemezzen,
darinn er sold ezzen.
nû huop sich ein kriec hôch:
der von koln vür zôch,
ez waer alsô her komen,
swâ ein hof wurd genomen
von dem rîch in tiutsche lânt,
dâ solde zuo der zeswen hant
ze naehst des kunigs gemezzen
der von kolne ezzen.
daz versprâch hart
von meinz bischolf gêrhart
unde sprach, swer in kêren
wolde von den êren,
die sîn vorvarn
bî sô manegen jârn
heten her brâht,
der müest pflegen grôzer maht:
wand ez ist wizzenlich,
daz die von meinz dem rîch
ze allen hoven sîn
bî swâben unde an dem rîn
zder zeswen hant suln sitzen.
die wîle ich bî witzen
unde bî kraft bin bewart,
sprach von meinz bischolf gêrhart,
 <sô lâz ich gewislich
mîn goteshûs unde mich
nieman underdringen
noch von den êren bringen .>
ich sag iu, wiez end nam.
der von meinze kam
in diu gesidel gerant
dem künec zder zeswen hant.
daz macht aber daz,
daz im der künec baz
des krieges hengte nâch.
darumbe versprâch
von kolne der vermezzen
in dem gesidel zezzen.
in zorn er zehant
an die herberg rant
unde stiez mit der vart
mit dem bischolf gêrhart
ein gewissez urliuc ûf
...mit einander komen schiere.
daz lobten die pfaffen ziere.
die andern vürsten alle
mit ungefüegem schalle
unde mit hôchvertigen siten
kômen geriten,
dâ der künec nû was gesezzen
unde gekrônet wolde ezzen
in den gesideln.
rotten, herphen, videln
unde ander seitenspil
hôrt man dâ sô vil,
waer ein houbtsiecher man
niht schier entrunnen dan,
er waere gar betôrt.
grôzer krach sich enpôrt,
dô man zuo sach draven
von branburc den marcgrâven
unde den pfalzgrâven bî dem rîn.
ir ietweder daz amt sîn
wolt begên unde sîn reht
vor dem künec albreht.
sô sach man ouch vür zogen
von sahsen den herzogen,
unde die vürsten alle gelîche,
die von irn amten dem rîche
dienstes sint gebunden,
die leisten daz zden stunden
all ân widerrede dâ,
ân von bêheim künec wenzlâ,
der sande zuo dem künec dan
vier hôher suppan,
die hiez er mit kluogen siten
den künec manen unde bitten
einer bet gefüege,
daz er in übertrüege
ze hove ze rîten;
zeinen andern zîten
wold er im leisten sîn reht.
 <nein>, sprach der künec albreht,
 <durch den willen mîn
sol er daz amt sîn
begên hiute hie.
swâ er daz lie,
daz waere niht guot .>
die boten wîs unde vruot
kômen zehant
hin wider gerant
zuo der bêheim vürsten,
dem sagten si mit getursten,
der künec niht enwolde
enperen, er solde
im leisten sîn reht.
dô sprach er: < nû beseht
unde rîtet âne twâle
hin wider noch ze einem mâle,
ob ir ez mugt gereden ab.
sagt im unde ich hab
geliten hînt arbeit
von siechtum unde von krankeit,
daz er im sînen ôheim,
den jungen künec von bêheim,
Wenzlân mînen suon,
sîn reht lâze tuon,
des wir im sîn gebunden .>
nû was sît den stunden
der junge von bêheim gewesen
als ir vor hôrtet lesen,
wie die zwên künec ê,
von ungern künec andrê
unde von bêheim der vürste rîch,
wurden verriht vriuntlich
datze wienen mit hîrât:
von bêheim der junge hât
des tohter von ungern genomen;
sît wâren diu kint nû komen
mit gemeiner geselleschaft
ûz des herzogen gewerschaft-
sus von bêheim der junc was dâ.
die boten kômen aber sâ
in diu gesidel geriten
unde begunden den künec bitten,
daz er von bêheim den alten
gemaches lieze walten
in der herberge sîn:
der het grôze pîn
erliten die nacht
unde in irte grôz unmaht,
daz er dar selber niht kaeme;
daz er den dienest naeme
von sînem sun zuo der stunt.
dô sprach vür den munt
der künec albreht:
 <daran wil ich sleht
von bêheim dem künec sîn:
wil er dem ôheim mîn
ûf geben daz lânt,
von dem der dienst ist gewant,
sô wil ich in diensts über tragen .>
 <daz welle wir widersagen,
daz er des niht entuo,
in irr ouch nieman dâr zuo,
der in mit triwen meint.
sô si iu bescheint,
daz er dem rîche leist sîn reht,>
sprach der künec albreht;
 <sô muoz er ez tuon
selp unde niht sîn suon .>
swer nû prüeven kan,
der verstê sich hie an,
daz der künec albreht was
vester dann ein adamas
lîbes unde guotes
unde staete sînes muotes.
sîn was ze pfingsten jâr gewesen,
als ir habet vor gelesen,
dô der von bêheim wart gekrônt
unde dô er dort daz beschônt
in sînem rîche guldîn,
daz er liez den hêrren mîn-
der im ze deheinen stunden
dienstes was gebunden,
wan als in sîn tugent lêrte,
daz er in dâmit êrte,
daz er kniet vür in-
dô lêrt in sîn touber sin,
daz er in an dem zil
lie knien ze vil:
daz mêrete vlîziclich
Albreht der vürste rîch
unde behielt imz mit bît,
unz daz kom geitens zît.
diu zît was nû komen,
ir habt wol vernomen,
wie er dem bêheim enpôt,
daz er sich deheine nôt
des komens lieze irren
noch von dem dienste virren:
des wold er niht enpern,
er taet ez gerne oder ungern,
sô müest ez geschehen.
dô sîn ernst wart ersehen,
dô îlten die boten hin
zirem hern unde hiezen in
ze hove balde gâhen:
in enmöhte niht vervâhen
deheiner slahte bet;
der künec sich sîn het
gesazt in strît.
 <wol ûf, sô ist sîn zît,>
sprach der von bêheim sân.
diu rîchen kleider legt er an,
diu er dâ gehaben mohte;
daz beste, daz im tohte
ze tragen an dem lîbe sîn
von gurtel unde von vingerlin,
dâmit wart er geschônt.
ûf saz der gekrônt,
daz sîn nieman gert wandel.
von golde ein kandel
unde einen koph von golde swaere
vuort sîn hôhster kameraere.
der schal wart ungefüeg unde grôz
von der pusûnen dôz;
vloiten unde teubaere,
schalmîen unde pukaere,
mit grôzen hersumpern
under einander pumpern-
ez gap sô grôzen schal
dâ über daz gevilde al
dâ diu gesidel wâren ûf,
als ob ez allez ze hûf
von dem dôze wolde gên.
wîchen unde ûf hôher stên
muoste dâ meniclich,
dô von bêheim der künec rîch
mit sô hôchvertigen siten
in diu gesidel kom geriten.
unmâzen grôz was daz gedranc,
dô er von dem rosse spranc,
wand ez volgt dem künec her
wol tûsent rîter oder mê,
die alle riten marc,
diu grôz wârn unde starc.
sus kam er, dâ der künec saz.
ûz einem guldîn vaz
enphie er den wîn
in einen koph guldîn,
mit dem kniet er nâch sînem reht
vür den künec albreht
unde enpôt im den koph hin.
die wîl er tranc unde diu künegin,
die wîle kniet er dâ
von bêheim künec wenzlâ.
dô si unde er getrunken het,
der künec von rôm in sâ zestet
hiez zuo im sitzen-
daz vuogt wol sînen witzen.
den stap unde diu trincvaz
gap er dô vürbaz
den, die er an sich las,
daz er sîn underschenke was.
Dclxxxviii . dô der künec wenzlâ
etlich wîl gesaz dâ,
mit urloup reit er wider dan.
im volgte manic hôher man
unde ouch vürsten durch cumpanî.
Albreht der muotes vrî,
dô er sô êrlichen saz,
nû gedâht er an daz,
daz im in den vordern jârn
datz ôsterrîch was wider varn,
dô im die hêrren trazten
unde sich wider in sazten
ûf des von bêheim trôst,
von dem si doch unerlôst
ze jungist beliben,
unde waz si gespraeches triben
ze trebensê unde ze stockerou,
dâ man daz dinc allez brou-
dâ gedâht er alles an.
nû stuont vor im ein man,
der het sîn zepter in der hant
unde was von ôsterrîch dem lânt.
der machte sich hin zuo
spâte unde vruo
unde wolde des gewis sîn,
daz der künec unde diu künegin
sîner schuld gedâhte klein,
wand er was ir der ein,
swâ man iht niwes
gen dem vürsten ungetriwes
ze tuon unde ze werben hât,
sô was er staete an dem rât
unde tete sich des niht ab,
swie ofte im der künec vergap.
nû ruoft im der künec ze sich
unde sprach: < sag an, wie dunket dich,
ob ez sus si beliben?
ich hiet ez iemer getriben,
ich hiet den hof überhoft,
den ez zôsterrîch sô oft
het gegen mir ze trebensê .>
disem tete diu scham we
unde stuont als er gegozzen waere:
ez was der breitenveldaere
der den itwiz verdrucken
muoste unde versmucken.
lânge wart gesezzen,
ê man hete gezzen,
wand sîn was sô vil,
daz man zuo dem zil
truoc zuo den tischen
von wiltpraet unde von vischen,
daz man ezzens künec pflac
hin über mittentac.
dô zogtens aber hin
ab dem gevilde in
zuo der herberg in die stat.
von salzpurc bischolf kuonrât
liez sich nâch êren dursten:
under allen den vürsten,
die in den gesideln âzen,
hete ir deheiner lâzen
sô vil der gernden diet,
dô er ûz den gesideln schiet.
swaz er ruckelachen
hete heizen machen
von sîdînen tuochen,
swer des wolt geruochen,
dem gunde man ir hie.
ûf dem gevilde man ouch lie,
swaz dâ mocht gesîn
von brôte unde von wîn.
dâ beleip ouch solch geraete
von vischen unde von wiltpraete,
daz diu arme diet holte,
swer ez gelten solde,
ez waer vier hundert pfunt wert gewesen.
swer ez wolde ûf lesen,
dem lie man des stat.
von salzpurc bischolf kuonrât
het ouch ungeswacht
zwelf rîter gemacht
mit voller bereitschaft
zeren der wirtschaft,
die der künec hie
des tages begie.
der tac under in
gienc ouch mit vröuden hin.
dô der naehste tac erschein,
die vürsten gemein
mit den wart dô drâte
der künec ze râte,
waz dem rîche nutze waere.
manic saz êrbaere,
der lânt unde liuten was guot,
künec albreht der vruot
bestaetigt, als man sagte,
swer ouch iht klagte,
daz riht der künec schône.
mit zepter unde mit krône
lêch er diu lêhen,
der man die vürsten hôrte jehen
ze haben von dem rîche.
Stîr unde ôsterrîche
sînen kinden er lêch,
nieman niht er verzêch
zîtlicher bet,
ân die künec adolf het:
an der selben vrouwen
muost man jâmer schouwen,
dô si kam mit ougen naz
vür den künec, dâ er saz
unde diu küneginne.
alle die sinne,
die si ie gewan,
die kêrte si daran,
wie si sô diemueticlich baete,
daz ez der künec taete,
des si ze bitten muot hiete.
vür si beidiu si kniete
unde sprach: < küneginne hêr,
ich man iuch, vrouwe, an die êr,
daz ir küneginne sît:
diu êre zetelicher zît
mir armen vrouwen wonte mit.
durch die êre ich iuch bit,
die iu got geben hât,
daz ir helft unde rât
unde gnâdet mir vil armen
unde lât iuch erbarmen
mînen witibtum,
wand maneges grôzen vrum
er mich hât enterbt.
daz mir der wirt ist verderbt,
unde allez, daz ich hân verlorn,
daz si vor got verlorn
gegen im von mir;
seht, vrouw, daz ir
helft gegen dem künec albrehten,
daz er mîn kint ruoprehten,
der an dem strîte gevangen ist,
ledic lâz an diser vrist,
der doch genuoc verloren hât .>
von rôm diu küneginne drât
vür den künec irn hêrren
diser vrouwen zêren
mit getriulichen siten
half si ze bitten,
sô si beste kunde.
nû het zuo der stunde
der künec gern erhôrt
der vroun klegliche wort,
möht ez sich gefüeget hân;
dô het er geben den man,
dô er gevangen wart,
von meinz bischolf gerhart
nâch sîner grôzen bet,
wand er gedingen het,
er kaeme ze vriuntschaft
...mit dem gevangen,
die er het begangen
an sînem vater, künec adolfen,.
dem er het entholfen
lîbes unde guotes.
der künec swaeres muotes
was, sô er verzîhen solde,
daz er doch unsanfte dolte,
die zwô küneginne.
er sprach: < mac ich gewinnen
sîn an dem bischolfe stât,
der den gevangen inne hât,
sô bedenk ich mich umb iwer bet .>
dô diu vrouw vernomen het,
daz sîn der künec wolt niht tuon
unde daz si umb iren suon
an den bischolf was gedigen:
 <ach, nû bin ich verzigen!>
sprach diu leides rîch.
ir gebaerd was klegelich,
dô si von dannen kêrt
ir gebetes ungewert.
diu von nazzouwe
sprach zuo der künegin: < vrouwe,
nû sît mir gereht
gegen dem künec albreht,
daz er mir noch mîn kint geb,
daz iuch got überheb
an iurm wirt solher missewende,
als ich arme unde ellende
an dem mînem enphangen hân.
swaz daran ist getân,
daz sî im allez vergeben,
wil er mîn kint überheben
vancnusse pîn .>
von der jungen künegin
urloubt sich diu alt
mit jâmer manicvalt.
Dclxxxix . nû was der sache mê,
der der künec hêr
niht gewerte dâ.
von bêheim künec wenzlâ
zuo dem künec sant
umb mîhsen daz lânt,
daz er im lîche daz,
daz wold er dienen baz.
dô jach der künec albreht,
er müeste durch reht,
swenn er des gewunne stat,
darüber hân rât
mit der kurhern geselleschaft,
ein ungefurste herschaft,
wie er die lîhen solde,
des râts niht bîten wolde
der von bêheim
unde vuor wider heim,
unde mit im vuor von dan
sîn sun unde herzog johan,
sîner swester barn.
die an dem râte wârn,
was ez etelichen leit,
daz der junc hêrre mit im reit;
dô was albreht der vürst
in solher geturst,
daz er des niht enwolde,
daz halt iemen solde
solich dinc besorgen.
an dem dritten morgen
saeh man künec wenzlân
mit urloup scheiden dan.
dannoch muot sich sêr
diu küneginne hêr
spâte unde vruo
unde al vürsten dâr zuo,
die dannoch dâ beliben,
unde die kurhern alle siben,
daz si sîner schulden
braehten ze hulden
der beier hêrren herzog otten.
daz er mit strîtpaeren rotten
ûf in geholfen het,
dem künec daz niht tete
sô leit noch sô ande;
ein ander sache swande
sîn vröude, die er vür zôch:
daz grâf albreht von heierlôch
von im was erstorben.
doch wart im huld erworben
umb den künec hêr;
daz schuof mit irer lêr
unde mit irem sinne
diu wîse küneginne.
der hof wert mit schalle,
unz daz die vürsten alle
wurden versliht
mit minn unde mit geriht.
dô daz ein ende nam,
alrêrst der künec kam
sîner sache über ein
mit den hêrren gemein
von stîre unde von ôsterrîch.
in danct der künec vlîziclich
ir dienste unde ir triwen.
ob si iht wolden niwen
unde bezzern an ir lândes reht,
 <daz lob ich>, sprach künec albreht,
 <unde gib mîn willen dâr zuo>.
nû trabten spâte unde vruo
von ôsterrîche die hêrren,
wie si diu reht wolden verkêren,
daz ez in nutze waere;
dô jâhen die stîraere
wider den künec albreht:
hêrre, diu reht,
mit den der wacker
marcgrâf ottacker
verkoufte unser lânt
dem herzogen liupolt genant,
dem des noch got gebe lôn,
daz er si uns behuot sô schôn
unde darnâch sîniu kint,
als si uns vor sint
bestaetiget von dem rîch,
als uns tete keiser vriderich,
anders ger wir, hêrre, niht,
wan als sîn hantveste giht,
daz uns diu werden von iu behalten,
unser vordern die alten,
den gap man den prîs.
daz si wâren wîs,
die habent uns mit êren
von gnaedigen hêrren
disiu reht erworben,
an den niht ist verdorben,
ez si eben gemezzen.
swes ouch von in ist vergezzen,
 <daz well ouch wir belîben lâzen.
mug wirz von iwern gnâden hân>,
sprâchen si ze künec albrehten,
 <sô lât uns bî dem rehten,
des wir her walten
von unserm hern dem alten,
wesen unde belîben
unde gemocht uns diu verschrîben
anders ger wir von iu niht>.
der künec nider geniht
unde pruoft in ditze
vür ein grôze witze.
swaz si heten ze reden
von den lânden bêden,
daz vereint er guotlich.
die hêrren jâhen alle gelîch,
ez waer alsô gewant,
daz ôsterrîch unde stîrlânt
solden einen hêrren hân.
der künec sprach: < ich wil lâzen
Stîre unde ôsterrîch
mînen kinden algelîch;
doch sol iwer hêrre sîn
Ruodolf, der êrste sun mîn>.
die dâ noch hie sîn ze swâben,
die welle wir gerne haben
ze hêrren unde ze herzogen,
den knaben hiez er dar zogen
unde antwurte im zehant
die hêrren alle in sîn hant
unde den sun in hinwider.
darnâch saz er nider
unde las ûz an der stat,
die dâ swuoren sînen rât,
unde in ietwederm lânde
amtliut er im benande.
hie ze stîr wart lântschrîbaere
ein burgaer êrbaere,
ab der zîric albreht.
dô daz allez wart sleht,
dô nam der hof ein ende.
war ieglicher wende,
des wil ich gedagen
unde wil iu zeln unde sagen
die vürsten mit der zal,
die dâ wârn über al:
ûz den ordenungen zwein,
pfaffen unde lein,
wart diu zal gesaget mir,
ir werdent sibenzic unde vier;
der grâven unde der vrîen zal
was driu hundert über al;
die rîter, die dar kâmen,
die zalte man mit namen
ûf vunf tûsent waerlich,
ân die allertegelîch
machten die hêrren
dem hove unde in zêren.
die dâ zuo den stunden
der hêrren zal vunden,
daz was diu varnde diet.
maneger hande liet
si von dem hove sungen:
swem dâ was gelungen,
der lobte dâ sêre
den künec unde des hoves êre;
swer sîn aber enkalt,
der vluochte unde schalt
unde wâren ungemeiner pfliht,
als noch hiute geschiht.
der küneginne ûfvart
unde daz si gekrônet wart
unde daz der hof was,
des jâres zal man dô las,
dô man mit wârheit spurt
nâch kristes geburt,
daz ir was ûzbesundert
tûsent unde zwei hundert
unde dâr zuo vürwâr
aht unde niunzic jâr.
wie ez der künec begie
unde daz dinc an vie
unde wes si bî dem rîne pflaegen,
daz wil ich lâzen underwegen
unde wil sagen von ôsterrîche
die selben hêrren alle gelîche
begunden ze tal zogen
mit irem niwen herzogen,
den irte sîn jugent
an deheiner tugent:
er was elter zwâre
der witze denn der jâre.
des vreuten sich gelîche
arme unde rîche,
die im solden dienen
...durch beiern her geriten,
dâ ez im mit tugentlichen siten
wart wol erboten
von dem herzog otten,
zehant man besande
die hêrren von dem lânde.
die kômen alle dar
unde leisten im gar
sîn reht mit ir eiden.
ouch wart in bescheiden,
swaz rehts si solden haben.
dâr zuo sach man den knaben
tugentlich red geben;
er sprach: < unde sol ich leben,
gnâden wil ich iuch geinnern,
mêren unde niht minnern
wil ich iu guotiu reht;
ouch wil ich wesen sleht
an allen den dingen,
diu mich an bringen
leien unde pfaffen,
die mit mir hânt ze schaffen>.
des genâten si im alle.
mit vröuden unde mit schalle
ze wienen er beleip,
dâ er die vasnaht vertreip.
diu gienc mit vröuden dâhin.
ze stîre her in
brieve man sande
den hêrren von dem lânde:
die wârn alsô geschriben,
daz si niht lenger beliben,
si kaemen hinz der niwenstat,
sô man zehen tac gevast hât.
nâch sînem bot daz geschach,
nieman ez versprâch.
dô sîn zît wart,
si huoben sich an die vart
unde kômen alle dar geriten;
ouch wart dâ niht vermiten,
der herzog dar kam.
von den hern er nam
ir eide unde ir triwe
als ein hêrre niwe.
dô si mit im geretten,
daz si ze schaffen heten,
des herzogen red huop dô an
von lândenberc marschalc herman
unde bat die hêrren vlîziclich,
daz man von walsê hern uolrich
ze houbtman naeme hie ze stîre.
süezer denn diu lîre
wâren sîniu wort,
diu der marschalc enpôrt,
daz ot si in naemen;
waz si mit im überkaemen,
des gehiez er in vil.
 <des lât uns ein kurz zil,
daz wir uns besprechen>.
 <ir sult ez alsô zechen>,
sprach der marschalch,
 <daz der künec enphalch
dâhie sînem suon
an den sachen ze tuon,
daz des an iu iht gê ab .>
 <zwâre sô enhab
wir an dem niht gebrochen,>
die hêrren dô sprâchen,
 <unde enlit ouch an uns niht,
sît ez ê ist verriht
zwischen den vürsten zwein .>
dô sprach der marschalc: < nein;
ditz ist diu êrste bet,
die iu mîn her getet,
der sult ir in gewern .>
dô sprâchen si: < gern;
swes er niht welle rât hân,
daz sî allez getân .>
aldâ enphalch man vlîziclich
von walsê hern uolrich
hie ze stîre liut unde lânt.
ze gretze er sich underwant
der burc, diu dâ ist gelegen.
swaz dâ gehôrt ze pflegen
unde ze tuon ze houbtmanamt,
daz antwurt man im allezsamt.
mit êren er des pflac
darnâch vil manegen tac.
swaz arges dâ was gewesen,
swâ im daz vor wart gelesen,
daz sach man in ze rehte bringen;
offener lântteidinge
het er genuoc darnâch,
swâ er hôrt oder sach,
daz dem lânde vuogte niht,
mit gewalt unde mit geriht
daz begund er wenden,
daz er ez mug volenden,
dâr zuo in got stiwer.
Ruodolfen dem vürsten gehiwer,
balde unde vrumic,
...
Dcxc . dô er naehste von im schiet,
daz er ze râtgeben hiet
die besten hêrren sunderlich
in stîre unde in ôsterrîch.
besunder er enphalch
...von lândenberc hern herman:
vor in allen sold ern hân
an sînem innersten rât.
swer nû triwe hât,
der helfe mir ze bitten
mit andaehtigen siten
got, den wâren krist,
der aller gnâden vol ist,
darumbe allermeist,
daz er sînen geist
teil mit disem jungelinge,
daz er in dâr zuo bringe,
daz er tugent werde vol,
unde swaz ein vürste haben sol
witze unde sinne,
daz er der gewinne
sô vil eigenlich,
daz stîr unde ôsterrîch
mit im wol verriht sî
unde daz er werde vrî,
die wîl er sulle leben,
vor valschen râtgeben.
des helf im got, amen.
ich wil iu etwaz sagen,
wie der vürst began
sîn dinc vâhen an.
der hêrren wâren viere,
die dem jungen vürsten ziere
sîn vater het geschaffen zuo,
daz si in spâte unde vruo
solden wîsen des besten,
daz si ze tuon westen,
den in der künec enphalch,
daz was von lândenberc der marschalch
unde drî brüeder von walsê,
lutzel was ir mê,
den der inner rât was kunt.
dise viere zaller stunt
mit getriwer meinung
disen vürsten junc
heten in ir pfleg
unde in huot alweg.
Dcxci . nû kom kurzlich
her gen ôsterrîch
des kunigs bote drât,
der gebôt unde bat
sînem sun dem herzogen,
er solt ze schaden zogen
unde vertrîben gar
von valkenberc hern hadmar,
unde umb wiu, daz wil ich iu sagen.
dô si gegen einander lâgen
unde daz der künec albreht
künec adolfen vêht
unde er in herwider,
sus wart gesagt sider,
daz der selp valkenbergaere
hezzige gevaere
dem künec het getragen
unde het in erslagen,
möht er sîn zuo sîn komen.
daz het der künec vernomen
unde wart im geseit
vür die ganzen wârheit.
daz hiez er an im rechen,
wüesten unde zebrechen
sîn burc er im hiez.
der herzog niht enliez,
swaz im der vater gebôt,
durch deheine nôt
schôp er daz ûf.
er brâhte schier ze hûf
tummeraer unde antwerc
unde besaz valkenberc
nâch des widerbotes zil.
nû het man ouch sô vil
gewarnt den valkenbergaere
der selben gevaere,
daz er ungesûmt
daz lânt het gerûmt
unde vuor gegen bêheim.
ûf dem hûs dâ heim
sînem bruoder rapoten
dem het er geboten,
alle die vrist
unde er des lîbes genist
unde des lebens wielte,
daz er daz hûs vor hielte
von ôsterrîch dem vürsten.
in menlichen getursten
lie sich schouwen sunder spot
von valkenberge her rapot,
sô gar was er unverzagt,
wand grôz eise man im sagt,
daz in niht erschrecte daz,
unz daz man in besaz
hart unde vîntlichen.
der vürst gewalticlichen
hiez in verbouwen;
ouch muoste man dâ schouwen
grôzer blîden viere
vor der burc riviere,
die mit grôzer maht
beide tac unde nacht
wurfen hin in steine
grôze unde niht kleine-
man mocht dâ wunder spehen
unde mit der wârheit jehen,
daz zuo der selben tât
der junge vürste unde sîn rât
grôzes vlîzes pflaegen-
swaz zwên unde sibenzic wegen
stein mohten getragen,
bî nachten unde bî tagen.
ez was, sô man seit,
ein kostlich arbeit;
swaz man steine dâr zuo nam,
von egenberge daz kam
beinzigen gefuort dar.
man wart des wol gewar,
dô man die kost gereit,
diu dar wart geleit
ûf daz besez,
daz man mit rehter zal mez
deheinen stein dar mohte bringen
hinder siben schillingen,
der man dâhin in
warf niht dester mîn
tac unde nacht,
der vürst het des gedâht,
ê er von dannen kaeme
unde ê er râche dâ genaeme,
er wold ê dâ sô lânge zît
mit dem besezze haben bît,
unz in sô gar zerunne,
daz er daz hûs gewunne
mit grôzes hungers pîn.
daz was dâ wol schîn.
wande die man dâ sach ligen,
die begunden kestigen
mit maneger hande kummer,
dô ein ende het der summer,
dô wânden die besezzen,
in wurd ein vride gemezzen,
die wîl man saech den snê ligen,
des trôstes wurden si verzigen.
wand dô der summer wart verzert,
dô gienc ez êrste an die hert,
als ich iu bescheiden wil.
die besezzen in kurzem zil
wurden mê denn halbe wunt
...daz si ze deheiner wer tohten;
die andern dâ niht lenger mohten
daz hûs retten mit wer
gegen dem grôzen her,
daz davor lac
unde si emziclich pflac
Jan wîgen mit haz.
die meister wârn niht laz,
die dâ würfen mit den manegen:
si triben ez sô lânge,
unz daz rincmûr unde turn
von den würfen verlurn
beidiu wer unde erkêre,
sô daz sich nieman mêre
vor schuzzen mocht enthalten
...aller trôst geswant.
den man dâ houbtman nant,
von valkenberc her hadmâr,
der was volkomen sô gar
an menlichem prîs
unde sô karc unde sô wîs
ze sô getânen sachen,
daz er die andern al kund machen
vrum unde menlich gemuot.
der selbe helt vruot
wart wunt unz in den tôt,
daz er vor êhafter nôt
den andern gap vürbaz niht
deheines trôstes zuoversiht.
des begunden si verzagen.
darnâch in kurzen tagen
die innern begunden werben,
als den wê tuot verderben,
daz man ir rede unde ir wort
genaediclichen hôrt
unde si lieze dingen
...den herzogen wolde.
waz man daran tuon solde,
ervaren wolt man daz.
die wîle wart der haz
gesezt in einen vrid
zeiner kurzen bît,
daz sich der vürste verdaehte,
waz er hie an getuon möhte.
kurzlich darnâch
der vürste sich besprach
mit allem sînem râte,
den er dâ zder wîle hâte.
nû rietens alle gelîch,
daz der vürst genaediclich
an den besezzen taete:
sît der, der die schulde haete,
der alt valkenbergaere,
in dem hûs niht waere,
wes man den zîhen wolte,
der dâ die arbeit dolte
ân aller hande schulde?
man liez in komen ze hulde.
dô wart der vürst enein
mit sînem râte gemein,
daz man alle die
von dem hûse lie,
die dâ wolden dâ von
mit samt dem houbetman,
Rapoten dem valkenbergaere.
dô daz hûs wart laere,
alle ire hab
liez man si vüeren ab:
des wart in geholfen
von herzog ruodolfen,
an dem man alle güete spurt.
dô wart daz hûs geantwurt
in des herzogen gewalt.
dô hiez der vürste balt
nider brechen valkenberc
unde laere machen den berc
des bûwes, daz dâ stuont daroben.
daz begunden sêre loben
diu lântschaft gemeine
beidiu grôz unde kleine,
sô grôz ungemach
von dem hûs in geschach.
dô der vürste het
sîns vater gebot unde bet
geleistet volliclich,
dô kêrt der vürste rîch
gegen wienen wider.
ûf unde nider
in ietwederm lânt,
swaz er bevant,
daz gerte bezzerunge,
daz riht der vürste junge,
daz man im hernâch
darumbe wol sprach
unde willic was ze dienen.
nû kom den burgaern von wienen
vür ein schedlich maere,
daz ein hûs waere
dâ bî in vil nâhem strich,
daz waer ein teil schedelich,
wande man darûf taete,
des daz lânt schaden haete.
Dcxcii . nû hôret, waz si tâten,
den vürsten si bâten,
daz er sîn urlaebe
unde sînen willen dâr zuo gaebe,
daz si sich an der veste raechen
unde si nider braechen.
daz dûht den vürsten daz beste
...unde mit reht ê überseit,
ê ir geschaehe dehein leit.
des wart im gevolget dâ.
die wiennaere sâ
sô lânge ûf daz hûs klagten,
unz si ez übersagten
mit gerihts urteil.
des wurden si vil geil.
hin gâhten si alle
mit gemeinem schalle
unde râchen sich an der klûs:
si zebrâchen daz hûs,
als ob nie stein davor
waere gelegt enpor.
daz hûs was rûhenecke genant.
die wiennaere zehant
begunden sêre geuden,
mit schalle unde mit vröuden
wider heim si kêrten.
dem si dô schaden mêrten,
der muoste dannoch sîner schulden
komen zuo iren hulden,
swie unschuldic er waere:
ez was ein pilichtorfaere.
der selbe jungelinc
ûf dehein swachiu dinc
er dehein ahte nie gewan:
sîn burcgrâf was schuldic daran,
sô daz er an der tât
dehein gewizzen hât.
des genôz er ouch sider,
wand man im hinwider
daz hûs erloubt ze bûwen,
dô man im mocht getrûwen
niht wan alles guotes.
Ruodolf der tugenthaftes muotes
schuof sînes lândes êre
nâch sînes râtes êre
mit vlîze zaller stunde,
sô er beste kunde.
des wart sîn lop sô breit,
daz man von im seit
sîm vater guotiu maere,
daz er sô vrum waere.
des vreute sich sîn muot.
Albreht der künec vruot
mit samt der küneginn elspeten
grôzen unmuot heten
umb ir tohter die jungern,
diu küneginne was ze ungern,
der tete der künec andrê
mit einen sachen wê:
mit sîner unkiusche
treip er solch getiusche,
daz der krône niht gezam.
darumbe wurden im gram
die hôhsten hêrren allesamt,
daz er sich des niht enschamt,
daz er sô offenlichen
beswaert die tugentlichen,
des rômischen kuniges kint.
die hêrren dô ân underwint
enputen daz sleht
dem künec albreht
unde ouch sîn tohter.
leider dô enmocht er
der tugentrîchen süezen
irn kummer niht gebüezen.
grôzez trûren im daz gap.
dem sun enpôt er her ab,
ob er mit ihte möhte,
daz er die swester braehte
von solhem trüebesal.
der sande dô zetal
nâch des kuniges gesellen:
sîner swester gellen,
die hiez er vüern von dan.
dâ von künec andrê gewan
ungedultigez leben:
er het si vor gegeben
einem walch êlich
unde darnâch kurzlich
nam er si dem walch,
dem selben er nû enphalch,
er solt sîn wîp niht lâzen
vüeren die strâzen,
diu gen ôstrîch gienc.
der list in niht vervie;
wand die man nâch ir sant
zungern in daz lânt,
die wârn ir sippe alsô nâhen,
daz den künec niht mocht vervâhen
dehein list gegen in:
si vuorten si dâhin
von ungern snelliclich
wider hinz ôsterrîch.
Dcxciii . nû vreute sich der man,
den man nant grâf yban,
daz künec andrê schuof daz,
daz im was gehaz
umb sîn swester, die künegin rîche
sîn swâger von ôsterrîche.
zuo dem kom er drât
hinz der niwenstat.
gen im verphliht er sich
wesen dienstlich
ze werben iemer mêre
sîn vrum unde sîn êre.
ouch gehalf dem grâven yban
von lândenberc marschalc herman
umb den herzog ruodolfen,
daz er im lobte sîn geholfen,
als ein hêrre billich waere
sînem dienaere.
daz kom im ze kurzer zît
ze grôzem vrum sît,
wand ez vuogt sich dô
kurzlich alsô,
daz grâf yban der kluoc
ein besez an truoc
vür ein guote veste,
die er dâ ligende weste
in sînen kreizen,
sant mertînsperc geheizen.
dâr zuo der vürst im tât
helfe unde rât,
wand er sand im dan
wol vier hundert man,
die im dienten zuo den stunden
des besten, des si kunden.
ze houbtman er enphalch
von lândenberc den marschalch.
die wâren im ouch zuo dem zil
bezzer unde nutzer vil
denn tûsent ander liute;
wande albediute
hiez er jehen offenlich,
daz besez waer des von ôsterrîch,
unde mit der kundikeit
macht er sô verzeit,
die daz hûs heten inne,
daz si niht mohten an gewinnen
ze geben die klûs.
dô grâf yban daz hûs
gewan in sîn gewalt,
gnâde manicvalt
des er dem herzogen tete.
grôz was sîn bet,
daz er im daz liez dienen.
wider gegen wienen,
dô er hete gesigt,
den marschalc er vertigt,
als ein vriunt den andern sol.
daz kunde grâve yban wol . ...
Dcxciv . ich wil iu wizzen lâzen,
wie künec albreht began
varnde mit dem rîch,
der vürsten sumelich
triben in dâr zuo
spâte unde vruo,
daz er understüende den gewalt
...der von vrancrîche tete
an den, die daz rîche het
an sînen gemerken gesezzen.
dem kunige vermezzen
wart des ze muot,
dô ez si al dûhte guot,
daz erz wolde wenden.
er begunde senden
von klingenberc hern uolrich
zuo dem von vrancrîch
unde den bischolf von kostnitze,
si solden in manen, daz er ditze
understüend vürbaz:
die vürsten hieten im daz
gemeiniclich gesagt
unde ouch sêr geklagt,
daz er sich des rîches man
al ze sêre zuge an
unde daz er si ze hart
an manegen dingen beswârt.
swâ daz vürbaz geschaehe,
sô daz dehein smaehe
dem rîche vürbaz widerfüere,
darumbe er verlüere
sîn unde des rîches hulde,
wand der verdienten schulde
nû ze vil ûf im waere.
dô der künec diu maere
von den boten vernam,
ze sînem rât er kam,
die an witzen heten kraft
...
Dcxcv . nû was den vranzoisen
von dem kurtoisen,
künec albrehten vil geseit,
wie gar er waere unverzeit
lîbes unde guotes
unde menliches muotes.
darumb si widersâzen in,
ouch vorhten si den ungewin
unde der sorgen burde,
diu in kunftic wurde,
ob si hazt unde vêht
von rôme künec albreht,
wande in ein teil
ein ander unheil
begunde nâhen dô.
zwischen dem bâbste bonifaciô
unde der vranzoisaere hêrren
begunde sich verkêren
diu minn unde diu vriuntschaft,
diu mit grôzer kraft
het gewert bî manegen jârn
zwischen sant peters nâchvarn
unde den saeligen
von vrancrîch den kunigen,
diu begunde sich entrennen.
die daz kunden erkennen,
waz kunftic wurde von den dingen,
die vorhten in misselingen,
ob si der bâbest vêht
unde von rôm der künec albreht.
si besorgten ouch under in,
ez kaeme in ze ungewin,
ob ûf irn schaden heten pfliht
daz geistliche geriht
unde ouch daz werltlich,
der stuol unde daz rîch:
swen diu begunden hazzen,
der möht wol ûf sich vazzen
der unsaelden last.
darumb si alle vast
spâte unde vruo
irn künec triben dâr zuo,
daz er etwes erdaehte,
dâmit er zuo braehte
eine ganze vriuntschaft
zwischen den vürsten ernsthaft,
dem rômaere unde im.
dô sprach der vranzois: < ich nim
vil gerne rât datz iu,
unde ouch lêrt mich, mit wiu
ich iu gevalle .>
dô rieten si im alle,
daz er mit dem selben man
ein hîrât trüege an:
mit deheiner andern sach
beliben si mit gemach.
den boten zehant,
die dar het gesant
künec albreht der vruot,
wurden grôziu guot
verheizen ze mieten,
daz si irm hêrren rieten
ze hîrâten kurzlich
mit dem künec von vrancrîch.
Dcxcvi . nû ist ez dicke geschehen,
daz daz wart ersehen,
daz diu miete unde diu gab
manegen leitet ab
von durnaht unde von reht:
sus geschach dem künec albreht
...ze vrancrîche in daz lânt,
die brâhte man dâr zuo mit mieten,
daz si dem von rôme rieten
ze verrihten vriuntlich sich
mit dem von vrancrîch
unde daz man daz sus an vienge,
daz ez mit hîrât ergienge.
wie nutze im daz waere,
des wurden sô vil maere
künec albrehten geseit,
unz daz der vürste unverzeit
verhengen begunde.
swaz dâ guotes kunde
von klingenberc her heinrich,
dâmit er listiclich
den künec daran brâhte,
daz er sich des verdâhte,
daz er in sider
gen vrancrîch sande wider
mit solhen teidingen,
daz er die künec solt bringen
zuo einander bêde,
daz ir ietweders rede
der ander dâ vernaeme;
unde swes man dâ kaeme
zwischen in über ein,
ez waer grôz oder klein,
daz sold allez vür sich gân.
dâmit wart aber dan
der von klingenberc gesant
ze vrancrîche in daz lânt
unde ander boten mêre.
manic witzige lêre
den boten in ir ôr
wart geseit vor,
daz si werben solden.
dô die boten wolden
sich ûf die reise heben,
dô wart in gegeben
ze koste guots genuoc,
dâmit die boten kluoc
vuoren ir strâze.
ich enhân niht der mâze,
in welher zît si kômen dar,
wan daz sag ich iu vürwâr,
daz si wurden wol enphangen.
unde dô unlânc was ergangen,
dô wurben si redlich
gegen dem von vrancrîch,
swaz in enpholhen was,
als ich ez vor las.
Dcxcvii . dô die boten wîs
heten wol nâch prîs
ir botschaft volfuort,
dô wart aber geruort
diu rede, der ich ê gewuoc.
die vranzoisaere kluoc
lobten an der stat
grôz guot in den rât
âne widerstreben
den tiutschen ze geben,
daz si darûf gedaehten,
daz si die zwên kunige braehten
zeiner ganzen suon.
waz solden die boten tuon,
die dâ wâren geste?
si rieten daz beste,
unde beleip ouch mit der rede,
daz die kunige bêde
zeinander komen solden,
unde swaz si danne wolden
an iegelichen dingen,
daz solt man danne bringen
zende zwischen in.
dâmit die boten hin
wurden heim gesant
von vrancrîch dem lânt,
daz ein tac wurd gesprochen
über sechzehen wochen
hinz tol zwischen in.
dâ solden komen hin
durch ebenung gezogt
der rômische vogt
unde der von vrancrîch.
die boten êrlich
vertigte man,
dô si schieden dan.
si kômen heim in kurzen tagen.
ich hôrte alsô sagen,
daz der von vrancrîch
sînen brief heimlich
den râtgeben sande,
die man im nande,
daz si im möhten sîn gereht
gegen dem künec albreht
in tiutscher lânde kreizen.
ob darunder wurd verheizen?
des hân ich sît vil vernomen.
dô die boten wâren komen
unde künec albreht gehôrt
von worte ze wort,
wie ez geredet was,
ûz allen den sînen er las,
die er vüeren wolt dâhin.
vlîziclich enphalch er in,
daz si kaemen kostelîch,
dâ er den von vrancrîch
solde besprechen.
er bat si alsô zechen,
daz si sich vlizzen der beider,
daz ir kleinât unde ir kleider
gar kostlich waeren
unde daz si niht verbaeren,
si braehten mit in dan,
swaz man solde hân
zeim turnei unde zeiner tjoste.
alle die koste,
daz si darûf möhten gelegen,
die wold er in wider geben.
künec albreht zehant
die vürsten ouch benant,
die der kur pflegent unde der wal,
die bat er, daz si zuo dem mâl
mit im riten dâhin,
dô retten si wider in
mit vereintem muote alle gelîche:
 <welt ir uns gegen vrancrîche
ze deheinem tage laden,
sô lobt uns bî iurn gnâden,
daz ir dehein ebenunge tuot
mit dem vranzois unguot
ân nâch unserm rât.
der von vrancrîch hât
in sîner gewalt
des rîchs guot ungezalt,
dâ er dehein reht hât zuo;
dâr zuo siht man in spât unde vruo
...grôzen kummer legen an,
des er sich niht mâzet.
daz ir daz gegen im lâzet,
daz wir niht enwizzen wie,
hêrre, ê daz ergie,
ê wolt wir, wizze krist,
eteliche vrist
iwer enpern .>
 <ich taete vil ungern
dehein ebenunge
...unde den vürsten an ir reht>,
sprach der künec albreht,
 <mit dem vranzois an diser vart .>
von meinze bischolf gerhart
sprach: < herr, ich tuon iu kunt,
daz vor maneger stunt
dem goteshûs gewidemt hât,
als sîn hantveste stat
der saelic künec karl
in dem kunicrîche zarl,
daz ich dâ rehter kanzler bin,
sô daz aller der gewin,
der von den lânden mac gesîn,
ist der zehent teil mîn.
hât der keiser vriderich
sîn reht verkümmert dem rîch,
des enkult ich übel an mînem reht.
hêrre künec albreht,
umbe daz unde mê
gerihts ich gegen im ger .>
dô sprach der von trier:
 <der vranzois hât mir
des mînen vor sô vil,
daz ich ez ze manegem zil
künec ruodolfen, iurm vater, kleit,
unz daz der unverzeit
hinze vrancrîch widerbôt
umb daz unde umbe ander nôt,
die des rîches man liten
von sînen hôchvertigen siten.
daz lâz ich ouch niht âne klag,
ist daz ich kume zuo dem tag .>
die wîle daz ergie,
daz die vürsten hie
mit dem künec retten,
swaz si ze reden heten,
in den selben zîten
sach man zuo rîten
die boten der vlaeminge.
die wânden in gelingen
gegen dem künec an irn sachen,
unde dô si wolden machen
dem künec ir botschaft kunt,
si nâmen zuo der stunt
der vürsten vil zuo in
unde kômen mit den hin,
dâ der künec was.
unde dô man dem gelas
die brieve, die si brâhten dar-
an den nam der künec war,
daz er in geloben solde-
der künec daz wol dolte.
Dcxcviii . nû hôret diu maere,
waz ir gewerf waere.
der vlaeminc boten karc
wurben daz starc
an den künec unde bâten,
daz er in kaem ze staten
gegen der vranzoisaer hêrren.
wold er dâhin kêren
ûf sînen schaden mit her,
vollicliche zer,
der ein her niht enperen mac.
dâmit jâr unde tac
wolden si in berâten.
dâr zuo si in bâten,
daz er ûz braehte
alle, die er möhte
von tiutschen lânden ûz bringen:
silber, golt, pfenninge,
dâmit man die solt versolden,
gerne si die geben wolden.
ouch lobten si im mêre,
daz si durch des rîches êre
unde durch ir selber nôtdurft buoze
ze rosse unde ze vuoze
hundert tûsent man
wolden vüeren ûf den plân
jâr unde tac kostelich
ze schaden dem von vrancrîch
in ir selber kost.
sus was ir herz erglôst
unde erhizt ûf râch,
der künec sich besprâch
mit den aller besten,
die er von kunden unde von gesten
hete bî im dô,
unde antwurt in alsô:
er waere an den zîten
ûf der vart ze rîten
an daz gemerke hin;
dâ waere zwischen in
gemachet ein tac
umb allez, daz an lac
den, die dem rîch gehôrten zuo.
 <billich ist, daz ich daz tuo>,
sprach der künec albreht,
 <swaz iuch selp dunket reht
unde den grâven von vlândern,
gerne wil ich dâ wandern
nâch aller der getriwen rât,
die daz rîche dâ hât
an den gemerken gesezzen .>
dô was ouch niht vergezzen
an deheinen dingen
von den boten der vlaeminge,
ez waer dem künec vür komen,
urloup wart von in genomen
von dannen ze rîten.
nû mocht ouch niht gebîten
der künec lenger niht.
ez was zît, daz er sich riht
hin ûf die vart.
swer dâhin geladen wart,
vürsten, grâven, dienstman
...noch gebresten der beider
kleinôt unde kleider,
dâ man den lîp mit sol zieren,
unde swaz man zuo tjostieren
bedarf, daz heten si dâ gar.
mit einer ritterlichen schar
künec albreht der kec
huop sich enwec.
nâch den boten der vlaeminge
kêrte er durch lutringen,
unde dô er kam in daz lânt,
der selbe vürste wol erkant,
daz er in solde êren
als von rehte sînen hêrren.
envollen erz ouch tete
unde nâch des kunigs bet
vuor er mit den andern,
kostelich si wandern
begunden ûf der strâzen.
nû het ouch niht lâzen
Pfilippe der vranzois,
manegen rîter curtois
het er mit im brâht.
des er het gedâht,
daz mocht im niht zuo gân:
er het al sîn man
gebeten im dâmit gevallen,
daz si solden überschallen
die von tiutschen lânden,
swie si inz liezen enplânden,
doch half ez si kleine:
die tiutschen alle gemeine
heten geflizzen sich,
daz ir kleider kostlich
gefurrieret muosten sîn
mit lûter blânc hermin,
die grôjeraere,
die sich nennent lântvaraere,
die dâ prüeven kunden,
die jâhen zuo den stunden,
daz ez die tiutschen curtoisen
teten den vranzoisen
vor an rîcher wât:
der von vrancrîch hât
brâht in sîner schar
maneger rîter dar;
swaz aber der was,
die man ze gesinde las
dem künec albreht,
an den man wol speht,
daz si wâren, als man seit,
verre baz gekleit
unde übergeuten mit schalle
die vranzoisaere alle.
Dcxcix . nû merket, waz ich sag.
an einem suntag
si zesamme riten
mit hôchvertigen siten
vor der stat ze tol
ûf einer heiden, diu vol
wart ir beider gesinde.
mir waere niht sô linde
ze sehen gewesen,
der vranzois het ûz gelesen
die aller besten, die er
hete mit im brâht her.
die riten zuo den zîten
bî im ze beiden siten
unde heten in umbegeben
binden, vor unde enneben.
dem künec albreht
... ...sîn geverte.
daz gedranc wart herte,
die mit den rossen grôzen
begunden vurder stôzen
die, die dâ krenker wâren,
unde begunden des varen,
daz si zenaehst ouch riten bî
dem künec muotes vrî.
alsus vuor enwec
künec albreht der kec.
dô in der vranzois ersach,
von dem rosse was im gâch.
daz selp ouch diser künec tete.
dô wart sâ zestet
von wîsen unde von tumben,
von dem gevert alumbe
ein rinc gemacht umb siu;
daz tete man umbe diu,
daz man hete roum
ze sehen unde ze goum,
wie si sich enphiengen.
die dâ ze vüezen giengen
mit ietwederm künec hêr,
der was wol tûsent oder mê.
dô der künec pfilippin
Albrehten dem hêrren mîn
inder nâhen kam,
sînen huot er ab nam
unde enphie in minniclich.
Albreht der tugentrîch,
an witzen niht laz,
sîner tugent ouch niht vergaz,
er nam ouch ab sînen huot.
minniclich unde guot
was der gruoz unde daz enphâhen.
ûf hôher begunden gâhen
umb si alumbe zeinen ringen,
die niht gehôrten zuo den dingen.
in den rinc nieman trât,
in der vürsten namen hât:
die wâren dâ, sô man jach,
tulmetsch ir beider sprâch.
der rômer unde der vranze
in des ringes kranze
beliben dô sô lânge,
unz ietweder enphangen
von dem andern wol wart.
dô nâmen si die vart,
mit geselliclichen siten
in die stat si riten.
der von vrancrîch dô bat
den rômaer, daz er in der stat
hete sînen gemach.
enhalp des wazzers man sach
ligen ein stetelîn
dârinne künec pfilippin
wolde ligen umbe daz,
daz von unred dehein haz
von dem gesinde geschaehe-
wand der tiutschen gaehe
die walhe widersitzen,
daz kumt von irn witzen.
des naehsten tags darnâch
dô huop sich diu sprach,
den man gap den prîs,
daz si waeren wîs,
den enphalch man ze reden
zwischen in bêden
unde giengen zwischen in
von disem her zuo enem hin.
der künec albreht
alliu diu reht,
diu an gehôrten daz rîche,
iesch an den von vrancrîche;
er vorderte ouch an in
den schaden unde den ungewin,
den daz rîche von im truoc.
des was vil unde genuoc.
dô man offenbâr
vor den vürsten gar
daz allez betrahte,
die wîl ez heimlich ahte
kundiclich alsus
der künec pfilippus
mit den râtgeben,
die in der ahte leben,
daz si sich lâzent gezemen
durch valschen rât miet ze nemen,
die giengen dâmit umb,
daz si machten krump
alliu diu reht,
diu ê wâren sleht,
swaz daz rîch gieng an,
daz daz müest undergân;
ez wart ûf ander teg gezogen.
dô alsus betrogen
wurden die vürsten,
etlich man sach in den getursten,
daz si in unsiten
ân urloup von dannen riten:
sich huop an die vart
von meinz bischolf gêrhart
unde von koln der ziere
unde der bischolf von triere,
mit den sach man dannen draven
Ruodolfen den pfalzgrâven,
unde liezen in wesen gâch
ze varn an irn gemach.
Dcc . dô der künec het ervarn,
daz die hêrren wârn
ân urloup geriten hin,
sêre daz zurnet in;
doch tete er dem nindert gelîche-
dem kunige von vrancrîche
sînen zorn er vor stal.
den gewerf, den man ê hal,
umbe die hîrât,
der wart nû offen an dem rât,
sô daz man schuof anders niht,
wan wie man ez verriht,
des zwischen in was begunnen.
die vranzois wol versunnen
die hîrât machten sleht,
daz der künec albreht
sînem sun ruodolfen naeme
eine magt, diu wol gezaeme
sînem stolzen lîbe
zêlichem wîbe.
ir tugent unde ir güete
unde ir wîplich gemüete
denn adamas was vester.
vaterhalp si swester
Pfilippen des kunigs was.
lûter als ein spiegelglas
was ir lîp unde ir jugent,
volkomen an aller tugent.
der hîrât was gesworn,
ez beleip ouch nihts verborn,
daz zuo den sachen gehôrt,
si wâren unbetôrt,
die dâmit umbe giengen.
heimlich si ez an viengen
unde nam doch offenbâr ende.
dô dise künec behende
ir sorge grôz unde klein
warn komen über ein
zwischen in beiden
unde sich wolden scheiden,
ietweder dem andern sant
grôz unde rîch prîsant.
der vranzois darunder
êrte al besunder
die râtgeben von tiutschen lânde
ietwederm er sande
vürspan, gurtel, trincvaz;
ouch gap er in daz,
daz er gelobte in den rât.
dô man daz volendet hât,
dô schieden si sich minniclich:
gen paris der von vrancrîch
mit den sînen kêrte,
als in sîn sin lêrte;
dô volgt dem künec albreht
manic rîter unde kneht
her ze tiutschen lânden wider.
vil maneger siecher gelider
wider heim reit,
der dar vuor wol bereit.
ich sag iu, wâvon daz geschach.
al die wîle an der sprâch
die künec mit den wîsen wâren,
die wîle sach man gebâren
die andern nâch ritters siten:
prîslich wart dâ geriten
mit dem sper, daz rîter ziert,
ouch wart dâ geturniert
ritterlich ûf dem plân.
dâ von vuort maneger dan
biule an dem houbt
...unde mit stieben alsam.
dô hin heim kam
der künec albreht,
sînem sun er gereht,
swaz er haben solde,
sô er êlichen wolde,
unde sant dô snelliclich
nâch im hinz ôsterrîch.
unde dô dem jungen knaben
allez, daz er solde haben,
was bereit ze sîner hôchzît,
darnâch in kurzer zît
verriht man in ûf die vart.
von walsê her eberhart,
dem wart enpholhen er,
daz er mit pflege unde mit lêr
in solde haben in:
dâr zuo het im witz unde sin
got gegeben genuoc.
vier grâven hôch unde kluoc
unde zwên bischolf rîch
die wurden kostelich
mit im gesant dâhin.
saeld unde geluck volg in!
des wunsch ich dem hêrren mîn.
sus wart von dem rîn
gesant der vürste junge,
daz im wol gelunge
an dem êrsten anblicke,
des bat er got dicke.
nû gewert in sîn got.
dô hinz paris ein bot
kom unde seit,
daz der unverzeit,
der herzog von ôstrîch,
vüer dâher snelliclich,
dô schuof der künec pfilippe
mit den, die im wârn sippe
unde ouch sust undertân,
vürsten, grâven, dienstman,
daz si im riten enkegen
unde sîn under wegen
pflegten schôn unde wol.
allez daz man sol
erbieten einem solhem gast,
an deheinen dingen daz gebrast,
ez wurde ordenlich begangen.
er wart sô wol enphangen,
daz si sîn heten prîs.
diu küneginne wîs
ir tohter ouch niht vergaz:
si het ir allez daz,
des si bedorft, bereit.
vil kûme si erbeit,
daz si mit gesiht erkande,
den ir künec albreht sande
irer tohter ze man.
doch was ir vor kunt getân
von dem herzogen ruodolf:
daz tete von bethlehem der bischolf.
der in ze gretze het gesehen-
daz was ê geschehen,
ê sîn vater künec wart.
vil volkes stuont an der vart
ze paris an den zîten,
dô er in solde rîten:
manegen vranzois,
Provenzal unde schampanois
muost er sich lâzen schouwen.
man unde vrouwen,
alle die in sâhen,
mit gemeinem mund im jâhen,
sold er irer juncfrouwen walten,
si waere wol mit im behalten.
man herbergte si wol
in ein hûs, daz was vol
alles, des man haben solde.
der künec ouch niht lâzen wolde,
er wold enphâhen von dem rîn
in sîn lânt den swâger sîn.
dô man die zît west,
daz si sich heten enkest
unde ab in heten getân
diu kleider, diu si an
vuorten, sô si riten,
unde daz si nâch hoves siten
guot kleider heten an gestrîchen,
darnâch kurzlichen
kom der künec mit schalle
unde mit im si alle,
die dâ hiezen hêrren rîch.
die enphiengen alle minniclich
den werden jungen gast.
die burgaer wundert vast,
daz der künec des geruochte,
daz er sîn herberge suochte.
daz dûht die walich wunderlich,
wand ez was ungewonlich,
daz der künec iemen mêre
het erboten solich êre.
der künec dâ sô lânge saz,
unz daz er begie daz,
daz er begên solt-
daz er im waere holt,
dem tete der von vrancrîche
mit dem enphâhen wol gelîche.
dô der künec sich versach,
daz er die geste gemach
haben solde lâzen,
dô reit er sîn strâzen
mit urloubes minne.
darnâch kom diu küneginne.
dô mocht man gerne schouwen:
wol mit vunfzic vrouwen
reit si her mit grôzer zuht.
swer dâ von der houbetsuht
unde kummers smerzen het gephlegen,
der muost dô îlen von den wegen,
ob er niht sunder danc
wolde werden kranc:
sô lût unde sô grôz
wart der pusûnen dôz.
sus kom diu küneginne wert,
der herze niht wan êren gert
unde deheiner erge,
in die herberge
durch grüezen gevarn.
künec albrehtes barn,
der was sô sinnic unde sô wîs
unde het an zuhten den prîs,
daz er zuo der stunde
wol weste unde kunde,
wie er solt gen in gebâren,
die dâ zuo im komen wâren.
Dcci . dô in diu küneginn enphie
unde mit armen umbevie,
mit enphâhen unde mit grüezen,
daz von irem munde süezen
gienc unde erhal,
dehein tugent niht enstal
diu vrouw irn gesten vor.
nû huop sich enpor
des jungen vürsten muot:
in dûhte daz niht guot,
daz er ir niht enkande,
nâch der in diu minne sande.
heimlich unde tougen
speht er si mit den ougen,
ob er si inder saehe,
der sîn herz verjaehe,
daz siz diu rehte waere.
nû verstuont diu saeldenbaere,
des lândes küneginne,
an im diu zeichen der minne.
wider in si jach
in latînischer sprâch:
 <die ir dâ gern saeht hie,
diu ist ninder hie:
welt ir die gerne spehen,
die lâz ich morgen sehen,
gevellet mir diu miet .>
 <vrouw, swaz ir gebiet,
daz erfull ich, swâ ich mac .>
kluoger red er pflac
unde gegen im diu küneginne;
des kunde er mit sinne
sô wol antwurten,
daz die vrouwen an im spurten
liutsaeligen gelimph
zernste unde ze schimph.
Dccii . dô diu vrouwe kluoc
mit den gesten genuoc
gefabulieret het,
dô was daz ir bet,
ze swie getâner wîle
er wolt pflegen kurzwîle,
zir er danne rîten solde
ûf iren hof, dâ wolde
si im kurzwîle machen
mit allen den sachen,
die in selben diuhten guot.
des vreute sich der hôchgemuot.
dô zît was ze rîten,
niht lenger dô bîten
wolt diu künegin dâ,
si urloubte sich sâ.
irem werden gaste
gebôt diu künegin vaste
unde den andern gesten,
daz si in niht liezen gebresten
durch iren willen sunderlîch.
des genâten si ir alle gelîch.
dâmit diu hôchgeborn
an tugenden ûzerkorn
kêrte âne pûs
wider in ir hûs.
den herzogen ruodolf
enphie dô der bischolf
ze paris von der stat
unde manic hôher prelât;
die dâ wâren schuolaere
unde die hôhsten burgaere
si kômen ouch darumbe dar,
daz si wolden nemen war,
ob sîn der herzog waere wert,
daz er irer juncfrouwen gert.
unde dô siz erkunden,
vil wol si im ir gunden.
dô der herzog kom dar,
daz geschach vürwâr
an einem mittewochen.
nû wart der tac gesprochen
an dem zehenden tac darnâch
ûf den suntac, sô man jach,
daz er si nemen solde.
swer dâr zuo komen wolde,
der künec die besande,
swâ si wâren in dem lânde.
die wîle allertegelîch
hovierte der von ôsterrîch
den hof der künegin.
dâ erbôt man ez im
sô tugentlich unde sô wol,
daz erz wol nam vür vol.
man lie in ouch sehen
die, der er muoste jehen,
si trüeg sîn herz bî ir.
daz was nâch sîner gir;
iedoch ein dinc in betoubt,
swenne im wart erloubt
zuo ir sitzen gân,
daz er niht mocht verstân-
deheinez irer wort.
vil vröuden im daz stôrt.
daz mocht nû anders niht sîn.
von vrancrîch diu künegin
diu mêrte an im iren prîs.
si was sô guot unde sô wîs
unde het sô edel gemüete,
swaz an tugent unde an güete
des kuniges halp gienc ab,
ebentiwer si des gap:
swaz man übels von im las,
als vil an ir was
tugent unde güete.
ir wîplich gemüete
anders niht engert,
ân daz si machte wert
got unde den liuten.
sold ich ez allez bediuten,
waz tugent an ir ist gelegen,
dâr zuo müest ich pflegen
sûmung, diu ze lânge waere,
daz lîhte ander maere
darunder vergezzen.
daz waer niht wol gemezzen,
sold ich daz verdagen,
des nôtdurft ist ze sagen,
durch ander prüevung willen;
des möht iuch lîht bevillen,
darumb sol ez belîben hie.
Dcciii . nû hôret, wie ez ergie.
der herzog die stunde
vertreip, sô er beste kunde,
mit maneger hant parât,
unz daz diu zît ein ende hât,
die man im gap ze bîten,
an den selben zîten,
dô man der hôchzît pflac-
daz geschach an einem suntac-
durch gûfen unde durch geuden
wâren mit grôzen vröuden
beide en unde dis
in al der stat ze paris,
mit grôzer schoenheit
unde edellich gekleit,
swer si wolde schouwen,
vuort man die juncfrouwen
ze rehter singezît
in ein munster wît,
darin ouch mit ir kam
manic vrouw lobesam
mit der küneginne kluoc,
diu des lândes krône truoc.
in dem kôr an einer siten
mit edelen plumîten
an koste niht geswacht
gesidel wârn bedaht,
darûf die vrouwen sitzen solden,
swenne si ruon wolden.
ze vorderist stuont dâ
diu juncfrou blâncâ,
diu diu brût solt sîn.
als ez waer sîdîn,
ir hâr krûs unde val
von dem houbte her zetal
ungeflohten lac:
des lândes sit si pflac,
des si noch pflegen.
nû stuont hin enkegen
der vürst ûz ôsterrîch
schôn unde baltlich
unde der künec pfilippe,
ouch die im wâren sippe,
hôhe vürsten genant,
unde swaz daz lânt
hôher hêrren het,
die stuonden dâ zestet
bî dem herzogen ruodolf.
ein hôher erzpischolf
trat zuo unde sanc
ein messe schoen unde lânc,
als sîn andâht lêrte in;
unde dô er kom dâhin,
daz er si solde meheln
unde die konschaft versteheln
mit worten solher kraft,
diu iemer sint werhaft,
dô trat er von dem alter,
ûz dem letznaere unde dem salter
manic guot wort er las.
swaz dâr zuo ze tuon was,
des wart dâ niht vergezzen.
diu wort, diu dâ gemezzen
sint ze sîner vrâg,
wîslich er der pflac
gegen der vrouwen unde dem man.
dô er die vrâge het getân,
diu dâr zuo gehôrt,
der herzog unbetôrt
gap die antwurt,
an der man wol spurt,
daz im dehein lieber tac erschein
denne der, dô ûz in zwein
solde werden ein lîp,
er ir man, si sîn wîp.
diu künegin blâncâ
diu antwurt ouch dâ,
als diu wol gezogen kint,
diu vor scham bleich sint;
iedoch si niht lâzen wolde,
si tete, swaz si tuon solde.
dô der bischolf hie
an in sîn reht begie,
als si noch dâ pflegen,
er gap in sînen segen.
sam tete got her nider.
zdem alter gienc er wider
unde volfuort die messe,
als er ze tuon wesse,
ordenlich unde wol,
unz daz man daz paeze nemen sol.
dô gap ez der bischolf
dem herzogen ruodolf;
dem begunde man dô sagen,
er solde ez hin tragen
sînes herzen trût,
vroun blânken der brût.
der künec unde al die hêrren
begunden dar kêren
ir ougen durch schouwen,
wie er gebârte mit der vrouwen.
Ruodolf, der junge knab,
tete sich der zagheit ab,
diu dicke kumt von scham:
sîner vroun er nam
diu wengel mit beiden henden,
er begund si gegen im wenden,
daz er bekom des zuo der stunt,
daz er iren rôten munt
schôn unde süezlich kuste.
des ze sehen geluste
manic man, der ez sach
unde wider sich selben sprach,
ez wurd ûz im ein vrecher man,
sit er sô baltlich griffe an,
swaz er tuon solde.
dô der bischolf ervolte
daz amt unde ez gesungen wart,
mit grôzer hôchvart
kostlich ân all erge
in die herberge
mit hôchvertigen siten
kern unde vrouwen riten.
in des kunigs hof was
ein wîter palas:
dâ muosten die hêrren
der hôchzît ze êren
des tages mit dem künec ezzen.
dô wart niht vergezzen,
man gap volliclich geraete
von vischen unde von wiltpraete
unde von manegem tranc.
daz ezzen was lânc.
iedoch dô ez het ende,
manic rîter behende
kom durch ritterlichiu dinc
verzimieret ûf den rinc
durch justieren willen.
sich liezen niht bevillen
von tiutschen lânden die geste,
si teten daz beste,
als man in dô jach.
daz justieren geschach,
daz ez die vrouwen sâhen an,
ûf einem schoenen plân,
der vor der vrouwen palas lac.
mit vröuden gienc hin der tac
unde der âbent dâmit.
nâch des lândes sit
legt man geselliclich
dem vürsten junc unde rîch
die juncfrouwen zuo.
ez dûht in niht ze vruo,
swie diu sun noch schein.
waz zwischen in zwein
lieber dinge dô ergie,
daz muoz ich verswîgen hie.
ein ieglich man gedenken sol,
wann im diu saelde taet sô wol,
daz im kaem sô nâhen,
daz er sold umbvâhen
ûz al der werlt daz liebist,
daz sînem herzen zuo der vrist
diu saelde het geselt:
mit süezikeit verquelt
wurden sâ zestunt
ir beider herze ûf den grunt.
ich bin leider niht sô behende,
daz ich unz ûf ein ende
ir wollust mug gesagen,
der si die nacht pflâgen,
ân ein dinc ist mir kunt:
heten si zuo der stunt
zwischen in bêden
mit einander kunnen reden,
sô het si unde er
tûsentstunt mê
gephlegen vröud unde wunne.
des morgens, dô diu sunne
den liehten tac brâht,
dô zergangen was diu nacht,
dô sach man komen hie
zdem bette alle die,
die dâhin komen solden;
den lântsit si wolden
erfullen an in beiden:
guot lieben, übel leiden
unde ganzer triwen pflegen,
des wart manic segen
über si getân
von wîben unde von man.
den tac unde noch zwên
sach man den künec begên
eine hôchzît rîche.
darnâch der von ôstrîche
ze hûs luot unde bat
den künec unde swaz er hât
hôher hêrren dâ,
unde die dâ kômen von anderswâ,
vürsten, grâven, bischolf,
der hiez der herzog ruodolf
pflegen hêrlich
nâch dem sit zôstrîch.
darumb man im wol sprach.
des naehsten tages darnâch
dô luot er die küneginne
unde alle die er mocht gewinnen
vrouwen ir ze êren.
er hiez dâr zuo kêren
sîn amtliut all ir witze,
daz si enez unde ditze,
daz man des tages ezzen wolde,
sô lustlich bereiten solden,
daz die künegin des gezaeme,
daz siz vür guot naeme.
daz geschach nâch sînem willen.
sich liezen niht bevillen
sîne schaffaere,
swie tiwer ez waere,
daz dâr zuo töhte,
dâ man mit gewirten möhte
von ôsterrîch des vürsten geste-
er begie dô daz beste,
daz dehein gast mêre
begie mit hûsêre.
nâch disen tagen zwein
herzog ruodolf wart enein,
daz er ze sîner wirtschaft
luot al die geselleschaft
der edlen schuolaere.
wie kostlich daz waere,
dâ waer vil von ze sagen,
nâch den drîn tagen
ze hûs er dô bat
die burgaer von der stat,
die bî den jâren
an dem nam die hôhsten wâren,
unde pflac der sô schône,
daz im sîn got lône.
sus gienc mit vröuden hin diu zît.
von der hôchzît
den varenden man gap
kleider unde ander hab
nâch des lândes gewonheit.
die geste wurden bereit
von dannen ze varn,
die dar geladen wârn;
von dann sach man ouch kêren
die hôhisten hêrren,
die künec albreht het gesant
mit sînem sun in daz lânt;
der beleip dô nieman mê
wan her eberhart von walsê,
der tete ez von reht,
wand der künec albreht
ûf sîn triu den sun enphalch.
Vranzois unde walch,
die sîn vuore sâhen,
der wârheit im jâhen,
er waere unbetrogen
mit disem meizogen,
sô wol geviel in sîn leben,
an haben unde an geben
het er witze unde sin.
im gienc diu zît mit vröuden hin.
im wart sô kurz diu wîle,
daz in verdrôz der wîle,
diu dâ enzît hin gêt.
des lândes vrouwe het
mit irem gesint ze schaffen,
mit leien unde mit pfaffen,
mit jegern unde mit valkenaeren,
daz si bereit waeren
unde im vertriben den tac;
dô er der kurzwîl verphlac
mit valkenbeiz unde mit gejeide,
mit diu pruoft si im ougenweide,
diu lustlich was ze schouwen,
an maneger schoenen vrouwen,
die mit red unde mit gebârn
nâch sînem willen kunden varn
unde im erbuten gastêr
durch die küneginne hêr,
diu sich sînes willen
an nihte liez bevillen:
si tete, swaz si mohte,
daz ir ze tuon tohte
mit ir stolzer jugent,
daran si aller tugent
spurten kraft unde maht.
sô denne kom diu nacht
unde sich der tac versturzt,
diu wart im gekurzt
mit solher wollust,
daz in baz gelust
dann in der werlde anders iht.
Minn, mîn herze dir niht giht,
daz du wîse sîst!
guot urkund du des gîst.
wand swâ du erwischest
zwei kint, zuo den dich mischest
unde dich zuo in gesellest,
der herze du verquellest,
daz nieman ander drinne ist-
Minne tuot daz ûf den list,
daz si alein drin wil belîben-
man siht dich her ûz trîben
sinne, witze unde gedanc,
sô dunket mich dîn sin kranc,
ûf den du ez tuost.
wand du mir selp jehen muost,
swâ du bist verholn
unde den liuten verstoln,
ie verrer der geselleschaft
daz ie werder si dîn kraft:
ob ich denn die wârheit reden sol,
Minn, sô hâst du dich niht wol
ze disen kinden verborgen,
diu harte wênic kunnen sorgen,
wie si dich bî in verheln
unde den liuten versteln;
unde muoz diu schulde sîn
ander niemans dan dîn,
wand du ir beider herze hâst
al ze sêre unde ze vast
mit dîner hitz enzunt.
daz schînt ze maneger stunt
an ir beider wandern:
sô einez dem andern
kumt ûz den ougen,
sô prüeft man sunder tougen
sô snelliclichiu zeichen dâ,
dâ bî man erkennet sâ,
daz in ir beider sinne
brint diu vackel der minne.
dâ von, minne, lâ dâ von
unde tuo in niht sô gedon.
tuost du des niht,
sô wirt ez anders verriht.
Dcciv . dô man an dem herzogen
pruofte unbetrogen
den gebresten, den ich hân
ein teil hie kunt getân,
dô gienc mit der vart
von walsê her eberhart
vür den künec unde sprach:
 <hêrre, sinnet darnâch,
daz ir iur swester, mîn vrouwen,
iriu lânt lât schouwen,
des ist nû wol zît.
in tuot schaden diu bît,
daz si sint sô lânge hie.
dâ von trahtet, hêrre, wie
unde wanne si von hinnen varn .>
swie vrôlich si nû wârn
ze paris gewesen,
nû hiez der künec sunder lesen,
swaz sîn swester haben solde,
dô si heim varen wolde,
manic man ân underwint;
swaz eines rîchen kunigs kint
sol haben zir heimvart,
volliclich ir daz wart
gewunnen unde bereit.
waz hulf mich, ob ich seit,
wie vil sîn waer unde waz?
ein ieclich man weiz daz,
daz der von vrancrîche
ist wol sô rîche,
ob man ez allez haben wolde
von silber unde von golde,
daz er daz vermöhte wol.
dâ von man niht sol
ûf daz arbeit legen,
wes zuo den wegen
bedorfte diu herzoginne.
von vrancrîch diu küneginne
pflac gen ir solher milte,
daz si deheiner kost bevilte;
diu si ze geben an gehôrten,
von gesmide unde von borten
wurden ir bereit
vil rîcher kleit.
dô daz allez zeinander kom,
dô wart urloup genom
von dem von vrancrîch.
der vertigt tugentlich
künec albrehtes barn.
dô si bereit wârn,
manegen hêrren rîch erkant
der künec mit sîner swester sant
unz ûz sînes lândes kreizen.
daz tiutschiu lânt sint geheizen,
swâ man darin sach zogen
Ruodolfen den herzogen,
dâ enphie man in sô schône,
daz inz got noch lône,
die im erbuten dô die êr.
alsô vuor er her
hin zuo dem rîn.
der vater unde diu muoter sîn
kûme des erbiten,
daz si mit lieplichen siten
möhten si enphâhen.
unde dô si ersâhen
des herzogen wîp,
der gebaere unde der lîp
geviel in sô wol,
daz si vröuden wurden vol.
dô der herzog dâ beleip
unde die zît vertreip
etliche wîle dâ,
dô bereite man in aber sâ
ze varen snelliclich
ze tal gen ôsterrîch . ...
darnâch, stuont ez unlânc,
daz diu herzoginne blânc
bat den herzogen,
daz er si lieze zogen
her ze stîre in daz lânt,
daz ir wurd bekant
des lândes gelegenheit;
dâ was ir vil von geseit,
daz wolt si beschouwen
unde ander ir vrouwen.
swes si daran gert,
des wart si gewert.
der herzog sâ enphalch
von lândenberc dem marschalch,
daz er sunder beiten
sich hieze bereiten
daz hofgesinde zuo der vart.
swaz daran geboten wart,
nâch sînem willen daz geschach.
unde vil kurzlich darnâch
der vürste huop sich
den gerihten strich,
der her ze stîre gêt,
nâch sîner triutin bet.
vrô unde kurzlich
her ze stîr von ôsterrîch
was ûf dem wege diu herschaft.
ir minniclich geselleschaft
gap in vröuden sô vil,
daz in des weges zil
was niht wan ein mîle.
si pflâgen niht île,
unz si komen her in.
ze saelden unde ze gewin
zalten in arm unde rîche,
daz der junge vürst von ôsterrîche
kam mit sîner vrouwen.
al die si wolden schouwen,
die riten unde giengen,
dâ si si enphiengen.
daz hofgesinde über al
bî der muore zetal
unz hinz gretze riten.
in vrôlichen siten
der vürste sich vinden lie.
die zît vertreip er alsô hie
allen den summer.
trûren unde kummer
den vranzoisen verswant,
dô si ir vrouwen lânt
vunden in solher güete.
des vröut sich ir gemüete.
der vürst staet vrô beleip,
die zît er vertreip
mit beiz unde mit gejeide.
manic süeze ougenweide
sach diu herzoginne
in dem lânt hie inne.
dô si die liut erkant,
dô liebte ir daz lânt
hie ze stîre sêre,
ie mêre unde mêre
der vrouwen beheit
des lândes gelegenheit.
sô man ein schar hêrren
von hove sach kêren,
sô reit ein andriu zuo.
daz tribens spât unde vruo,
unz daz der winder zuo nâhte.
der herzog wider gedâhte
gen wienen ze varn,
wand die zôstrîche wârn,
die vreuten sich ouch gemein
...swenn er in was bî.
hin vuor diu valsches vrî
von stîre wider gegen wienen.
getriulich sach man im dienen
die hêrren alle gelîche
in stîre unde in ôsterrîche.
gemeine al die diet
von trûren er schiet;
si gewunnen alle trôst,
er waer der si erlôst
von trûren unde von swaere . ...
dâ er gewalt hât
unde an vürsten stat
die zît solt vertrîben.
Dccv . nû lâ wir in dâ belîben
unde sagen kurzlich,
wie der von vrancrîch
sîn dinc âne vie,
dô diu hîrât ergie.
dâmit er wânde zuo den stunden
haben überwunden
unde gemachet nider,
al die im wâren wider.
in der selben vröudikeit
er aber widerseit
unde widerbôt den vlaemingen.
die wând er nû ze leide bringen
unde begên an in sîn râch,
darumb daz si ir ungemach
dem künec heten kleit,
ouch was im geseit,
wie si ûf sînen schaden
den künec heten geladen,
unde diu gelubd, diu si im tâten,
wie si in wolden berâten
mit koste jâr unde tac.
an dem herzen im daz lac
unde het des guoten trôst,
si beliben unerlôst
von sînen handen.
ûz allen sînen lânden
besamte er sich sêre
unde tete dâhin kere
mit einem grôzem her.
al die ze deheiner wer
wâren gestalt,
si waern junc oder alt,
die muosten dâhin komen.
ich hân alsô vernomen,
daz er mit vintlichen siten
ze vlândern kom geriten
unde macht dâ grôz geschelle.
ein stat heizt powelle
dâ erzeiget er den êrsten haz,
wand er si besaz.
nû lât iu ze liehte bringen,
wie die vlaeminge
sich rihten ze wer
gegen dem her
unde gegen der grôzen maht,
die der künec het brâht.
in allen den steten,
die gelobt heten
ze helfen den andern
in der herschaft ze vlândern,
die bereiten sich gemeine.
dô grôz unde kleine
sich legte ze velde,
nû kom ouch diu melde
dem von vrancrîch,
daz gewalticlich
die vlaeminc vüeren dâ
unde heten gedâht sâ
mit im ze strîten,
ob er ir wolt bîten.
der von vrancrîch
bat dô vlîziclich
im helfen unde râten,
die witz unde sinne hâten,
sît im die vlaeminge
mit listigen dingen
schatten vor ze maneger stunde,
daz man im ouch erfunde
etliche gelegenheit,
diu sînen vînden wurde leit.
die vranzois iren hêrren
begunden dô lêren,
mit wie getânen dingen
er si ze schaden möht bringen,
unde sprâchen: < wir wizzen wol,
si sint manheit sô vol,
daz si gâhent vür sich
...ûf strîtes gir unde wân;
sô sult ir ringe liute hân,
die mit listen unde mit kerge
rennen in die herberge,
sô si darûz komen;
wirt in diu kost genomen,
die si ûz habent brâht,
sô müezen si mit irer maht
ab dem veld entwîchen .>
den von vrancrîche
geviel dô allen der rât.
si schicten vil drât
liute wol bereit,
die ouch wârn unverzeit,
dâ man an irm gemach
die vlaeminc ligen sach.
die solden sîn verswigen
unde ouch sô lânge ligen
unde was in bî dem leben
daz gebot gegeben,
daz si die nacht unde den morgen
laegen verborgen,
unz daz von vlândern diu diet
von der legerstat schiet
unde die herberge rûmt,
sô solden si ungesûmt
mit ungenâden an si rüeren,
unde swaz si gefüeren
von dannen möhten niht,
daz si daz volbraehten enwiht.
hie mit diu red ein ende nam.
dô der ander tac kam,
swaz man werlicher vant
von vlândern dem lânt,
die hôrten alle messe,
unde swaz man ze tuon wesse,
daz dâr zuo was guot,
daz si got behuot
unde in in dem strît
gaeb heil zuo der zît,
sô ez in gienge an die nôt,
daz man besorgte den tôt,
der versûmtens einez niht.
dô daz allez wart verriht,
dô huoben si sich dan
nur ûf strîtes wân.
dô aber daz geschach,
daz man si dannen kêren sach,
dô schuofen die helde vruot
in die herberg solhe huot,
daz siz dâfür wolden hân,
swaz si dâ liezen stân
von karren unde von wegen,
daz si des wol pflaegen.
Dccvi . dô daz allez wart verriht,
dô sûmte man sich lenger niht,
si huoben sich an die vart.
iren karrotschen wart
grôz huote gegeben,
hinden vor unde enneben.
darûf was ir baniere.
unde her peter der ziere,
dem daz her was undertân,
wizzet, daz der selbe man
witze unde sinne het,
unde swaz er von ietwederm tete-
mit urliug unde mit suon-
daz muostens allez tuon,
sô gar was er wîs.
mit stahel lieht als ein îs
machten si zuo der zît
diu ors unde diu ravît,
diu ir karrotschen zugen.
wie si die vranzois betrugen,
daz wil ich iu sagen.
diu stat, dâ si vor lâgen,
dâ begundens sich ûf wegen
unde vuoren her enkegen,
als si strîten wolden.
dâ si ir bîten solden,
daz was ûf einer heiden.
als si nieman solde scheiden
wan ir eines gesigen,
in der ahte sach man ligen
die vranzois mit irer kraft.
diu vlaemisch diet ellenthaft
zogt alles vür sich
...unz ir wurden gewar
die vranzois in der naehen,
daz si si an saehen.
dô begundens müeziclichen
hinder sich entwîchen
unde doch sô sein,
daz daran wol schein,
daz ez geschach durch einen list.
an der selben vrist
stillet daz geschrei
her peter von kurtrei
unde blies sîn horn.
nû wâren ûzerkorn
vier unde sehzic man,
die muosten dar gân.
mit den wart er drâte
der ding aller ze râte.
zuo den sprach er duo:
 <nû sehet, waz man tuo!
daz si vor uns wîchent hin,
daz geschiht ûf argen sin,
dâ von râtet daz beste>.
nû erfunden si ze leste,
ob der vranzoisaer her
gegen in mit wer
kêrte her wider,
daz si sich danne legten nider,
dâ si gelegen wârn.
alsô sach man varn
die von vlândern vür sich
den gerihten strich,
dâ der vranzoisaere maht
gelegen was die vordern nacht.
unde dô si kômen dar,
dô nam her peter war,
ob si wolden strîten
unde wolden ir bîten
ûf der heide hie.
nû hôrt, wie ez ergie.
Dccvii . dô die vlaeminc kec
wâren iren wec
genuoc verre geriten,
die vranzois niht lenger bîten,
den manz enpholhen het,
die randen an der stet
die wegen unde die karren an
unde swaz si dâ heten lâzen,
daz begundens an rüeren,
swaz si mohten gefüeren,
daz vuortens in ir pfleg
ir strâze unde weg;
swes si aber vuorten niht,
daz machtens allez enwiht,
unde swaz si liute dâ bî viengen,
an den si begiengen
schedeliche vâr,
wand si verderbtens gar
unde strîchen balde dâmit hin,
dô si begriffen den gewin.
dô der schade unde daz leit
den vlaemingen wart geseit,
die begunden des jehen,
in waere daran wirs geschehen,
daz si müesten rûmen daz velt,
denne an dem gelt,
daz si dâ verkurn.
swaz si verlurn,
daz het si ringe gewegen,
möhten si lenger sîn gelegen
ûf dem velde vor gebresten.
dô si niht bezzers westen,
dô muosten si daz velt rûmen.
doch begunden si sich sûmen,
wolt der künec hân gestriten,
si hieten sîn wol erbiten.
dô was er sô gemuot,
daz er het verguot
daz gelucke, daz im dâ was geschehen,
wand man het selten mê gesehen
die vranzois mit êren
ab dem velde kêren.
dô die vlaeminge wârn
ab dem velt gevarn,
dô wolden sich die stet
aber an der wet
ze velde haben bereit,
daz wart dem künec geseit.
der schicte dô hinder sich,
daz der bischolf von loudich
unde der von lutzelburg an den stunden
der teidinge sich underwunden.
die brâhten ez daran,
daz der künec zwên man
unde die vlaeminge naemen zwên:
an den vieren solde stên,
swaz der von vlândern tuon solt,
daz im der künec wurde holt
unde sînen steten algelîch.
doch muost man si des vlîziclich
vergewissen nâch irem muot,
daz in der spruch wurde guot
unde si des ouch genuogte.
dô sich daz sô gefuogte,
daz diu ebenunge geschach,
dô was dem künec gâch
ze varen hinz paris,
er besand en unde dis,
die solhes râtes pflâgen,
die begund er vrâgen,
mit wie getânen dingen
er möhte widerbringen
die verlust sînes guotes.
des unreinen muotes,
den er gewan,
des verstuont dô nieman.
er begund vil sagen
unde den sînen klagen,
wie grôz kost er tete,
dô er den tac het,
dô im zuo kom gezogt
Albreht der rômisch vogt,
unde die kost, diu darnâch
mit der hîrât geschach,
daz sîn swester bestat wart,
unde waz in koste diu hervart,
diu gegen vlândern was geschehen.
dâr zuo sîn rât begunde jehen:
 <herr, ez ist alsô gewant,
daz der künec von disem lânt
grôzer koste pflegen sol,
wande sîn lânt ist vol
guotes rîchtums
unde sô manegs vrums,
daz erz niht verzeren mac.
iwer ene dicke lac
pflegent grôzes hers
ein jâr enhalp mers,
daz er an koste nie verzagte
noch deheinen kummer klagte.
ez ist lâng alsô gewegen,
daz unser künec sol des sits pflegen,
als wir nû sagen wellen iu:
ir sult teilen in driu,
swaz allez iwer guot treit.
der eine teil sol geleit
zuo dem horde werden,
den ir hie habt ûf der erden,
der nie von iu ist minner worden.
den andern teil sult ir orden,
als diu buoch sagent,
den die diebe niht hin tragent,
noch den niht ergent die schaben.
den selben teil gâben
iwer vordern durch got
nâch êr unde nâch gebot
ir hôhen prelâten.
mit dem dritten teil si hâten
iren hof unde ir gesint.
sich selben, wîp unde kint
berieten si dâ von wol.
nû seht, waz man iu râten sol,
sît ir sît des muotes,
daz iuch solhes guotes
wil genüegen niht .>
 <ich bin noch unverriht>,
sprach der künec, < mit dem rât,
den man mir noch getân hât.
mîner meinung ist alsô>,
sprach der künec dô,
 <daz man mich lêrt,
wie sich mîn hort gemêrt
zuo dem, daz ich vor het .>
dô was daz ir aller bet,
daz er mit sînem urlaebe
si des begaebe,
daz si in stiurten zuo den sinnen
mit sunden guot gewinnen.
dem künec was ungemach,
dô er hôrt unde sach,
daz in nieman wolt lêren
sîn guot alsô mêren,
als er sîn het gedâht.
nû seht, wie er daz zuo brâht.
über al diu lânt,
diu im wârn benant,
hiez er slahen pfenninge;
die wâren sô ringe
unde sô wol veil,
daz niht der zehent teil
silbers was dâ bî.
der wehsel, der ê was vrî,
den hiez er verbieten sân:
von wannen der koufman
kom in sîn lânt,
der muoste zehant
ân allez widerstreben
in die munze geben,
umb swiu er werben wolt,
ez waer silber oder golt,
daz er dar brâht het.
unde sô er daz getet,
sô sach man in her ûz bringen
der kuphrin pfenninge,
mit den er sîns guotes wart gewert.
unde swes der koufman gert,
daz veil was in dem lânde,
ez waer an gewande
oder an anderm koufschaz,
daz was im ein traz,
dem man die werung gap
vür sîn reine hab,
daz er si hiet versprochen,
oder im waer gebrochen
hûs unde hof darnider.
nû vlizzen sich sider
die koufliut gemeine,
sô si ir guot reine
in die munze gâben,
swaz si darumb solden haben,
daz liezen si dâ
umbe zogent hin nâhe
den burgaern über al,
von den si in der hal
kouften ir gewant.
den tete daz vil ant,
daz si sich muosten lâzen gezemen
darumbe kupher ze nemen.
des wuohs der unwille
heimlich unde stille
gegen dem künec ie mêre.
die stete sorgten sêre,
wie si dâr zuo solden gebârn
unde wie si möhten undervarn
sô getân verderben.
si begunden werben
an den künec pfilippin
mit dem naehsten rât sîn,
daz ers der valschen munz erlieze:
swaz er si anders tuon hieze,
des er als grôzen vrum het,
daz wolden die stet
gerne volfüeren.
den künec begunde rueren
zorn unde ungemach,
daz man sîner munze jach,
daz si valsch waere.
mit zorn er die burgaere
von im vertigt.
daz beleip unverdigt
über al in den lânden.
zehant sich besanden
die stete alle drât
unde nâmen zuo einander rât,
waz ze tuon waer daz beste,
sît der künec waer sô veste
an dem schedelichen muot,
daz er allez ir guot.
daz si von kintlichen tagen
heten zeinander getragen,
an kupher wolde wenden.
si trahtenz manegen enden
mit gedanken unde mit raeten,
wie si im getaeten,
daz si bî triun beliben
unde daz si in doch triben
von disen siten argen.
nû erfanden die kargen,
daz man den künec vienge,
unde sô daz ergienge,
daz man im ab erdrôt
mit lîdelicher nôt,
daz er dem lânde
sîniu reht erkande,
diu si von alter pfâht
heten her brâht,
daz er in diu behielte
unde ouch triwen wielte,
daz er in daz gewis macht,
daz diu munz blib ungeswacht
unde als si vor waer reine.
des vereinten sich gemeine
die stete alle gelîche
gen dem künec von vrancrîche,
unde doch gerlich dis,
die dâ wârn von paris,
darûf wârn versunnen,
daz si alsô begunnen,
daz man sîn hiet bît,
unz daz der künec rit
in die stat etwenne,
sô solt man in denne
vâhen unde vüeren hin.
daz kom in zungewin.
wand der künec wart gewar
irer schedelichen vâr
unde huop sich ûz der stat
ûf ein veste, die er hât
nâhen dâ bî.
ich hôr, die veste si
ein turn hôch unde grôz,
dem deheiner ist genôz,
vierecke unde wît.
an iegelichem ecke lît
ein ander eck hin dan.
dô in der künec entran,
in der stat huop sich der schal:
der comûn über al
unde der povel macht sich ûf.
werlich kômen si ze hûf
unde in kurzer zît
sunder alle bît
wart der künec besezzen.
weder trinken noch ezzen
liezen si hin zuo,
des huotens spât unde vruo.
Dccviii . dô sô schînbaer was der haz,
dô hiez der künec ervaren daz,
wes si in zigen,
daz man si sach ligen
vor im sô hezlich.
dô sprâchens alle gelîch
die burgaere von paris,
si wolden des sîn gewis,
daz er in waere sleht
vürbaz an irem reht,
unde swenne daz geschaehe,
sô woldens in der smaehe
denne gern ergetzen
unde hin wider setzen,
dâ ein künec sitzen solde.
dô enpôt er in, er wolde
rât darüber haben.
sînen boten si dô gâben
vride unde geleit.
ein sneller bot dô reit,
den er ze sînem bruoder sant,
der hiez karl âne lânt.
den hiez der künec bitten,
daz er brüederlicher siten
an im bedaehte
unde in von dannen braehte.
der selbe dô trahte,
daz er zeinander brâhte
ein her in kurzer vrist.
daz geschach ûf einen list,
der wan in zwein was kunt:
si gedâhten, ze swelher stunt
daz her dort vernaeme,
daz her karl kaeme
dâher gevarn mit her,
daz si sich denn ze wer
rihten unde ze strît,
sô wurd an der zît
diu legerstat laere,
dâ man die burgaere
ligend ûf het gesehen;
unde swen daz waere geschehen,
sô solde âne pûse
von dem selben hûse
der künec îlen drât
an ein gewerlich stat.
als siz trabten dô,
si volfuorten ez ouch sô.
wand her karl tete dem gelîche,
als er den künec von vrancrîche
wolt lôsen mit strît;
er kom gar enzît
eines morgens vruo
mit her gezoget zuo.
nû zogten im ouch enkegen,
die sich dô heten bewegen,
daz si mit im strîten wolden.
allez daz si tuon solden,
des wart von in niht vergezzen.
die helde vermezzen
woldenz vür anders niht hân
wan daz ein strît sold ergân,
den ir deheiner wolt versûmen.
darumbe sach man si rûmen
den plân vor der veste,
dâ man den künec innen weste.
daz er entwîche inder,
des versâhen si sich ninder,
wand er was sô verzeit.
dô ir spehe kom unde seit,
daz si waeren bereit,
dô scharten si sich gelîch
ûf einen strît ordenlich
unde rûmten die gezelt
unde kêrten über velt.
dô man des wart gewar,
dô zôch man dem künec dar
ein ros snel unde starc.
ûf daz selbe marc
saz er bald unde reit
an sîn gewârheit
unde sand ouch an der wîle
ein spech mit balder île,
diu an der selben stunt
sîm bruoder taete kunt,
daz er sich rihte darnâch:
er waer nû an sîn gemach
mit gewârheit komen.
dô der daz het vernomen,
dô begund er hinder sich kêren.
daz zugen sich ze êren
die burgaer dô an,
daz er in entran
unde niht vehten getorst.
daz der künec den vorst
waer entrunnen hin,
daz seit ein bote in.
dô si gefrieschen diu maere,
wem dô leider waer,
des enweiz ich niht.
si îlten algeriht
ze paris in die stat.
daz alsô misserâten hât
ir vürsaz unde ir muot,
daz wart in niht guot;
doch gebârten si sô menlich,
daz der von vrancrîch
muost mîden die stat.
bischolf unde prelât
unde al die lântherren
begunden dâr zuo kêren
alle ir sinne,
wie si die unminne
braehten ze guot.
des kuniges unmuot
was grôz unde herte.
sêre er sich werte
teidinc ze hôren
unde jach, er wolde stôren,
daz si des waeren gewis,
die stat ze paris
gar ûz dem grunde;
doch triben siz sô lânge stunde
an in mit grôzer bet,
unz man den künec überret,
daz er sich wolt lâzen gezemen
ein bezzerunge nemen-
unde ander dehein-
daz im die burgaer gemein
antwurten ûz in allen,
die er im dâr zuo liez gevallen,
aht hundert man,
die wold er ze bezzerunge hân
vür sîn smaehe;
unde sô daz geschaehe,
daz er si inne hât,
sô wold er werden ze rât,
wes er dâmit het gedâht.
dô man den burgaern vür brâht
sîn meinunge,
daz in dran misselunge
als dem grâven von vlândern,
daz vorhten eine unde die andern
unde teten dem gelîche schîn,
daz ir deheiner wolde sîn
einer der aht hundert,
die dâ wurden ûz besundert.
doch mit guotem sit
giengens in sô lânge mit,
unz mans an al die wege brâhte,
der im der künec gedâhte.
die hern unde hôch prelâten
begunden in alle râten,
ez waere in dehein schade,
ob si sich ûf gnâde
ergaeben dem künec irm hêrren:
si liezen in niht gewerren
an lîb, an êren noch an guot,
ob man sînen herten muot
gestilte alsô.
dô siz alle rieten sô,
sprâchen si zuo den râtgeben:
 <wir setzen unser leben
ûf iwer aller triu
...unde swaz ez iuch kost,
ob ir uns verwarlôst,
sô ist verdorben iemer mêre
iwer lîp unde iwer êre,
vor gote unde ûf erden
müest iwer triu enwiht werden;
darûf wirz tuon,
daz die andern haben suon .>
die selben aht hundert,
die dâ ûz besundert
der künec mit namen het,
die ergâben sich sâ zestet
in sîn vancnus hie.
unde dô daz ergie,
dô was der künec sô kluoc,
daz er in guotlich genuoc
tete zdem êrstem mâl.
dâmit er daz hal,
des er ê het gedâht
unde daz er sît vür brâht.
dô man sîn minnist wânt,
dô het er gesant,
daz im kaemen snelliclich
vier tûsent man werlich
ûz den naehsten kreizen.
ouch het er wurken heizen
driu hundert galgen hulzin.
unde dô der künec pfilippin
wolde grîfen dâr zuo,
dô hiez er des morgens vruo,
die er dâr zuo gesetzet hât,
ze paris in der stat
schrîn den selben ruof:
der künec schuof,
daz dehein burgaere
...vür sîn hûs kaeme,
oder man benaeme
im daz leben dâ.
die bereiten liute sâ
muosten halten vor
iegelichem tor:
die der künec het ûz gelesen,
der driu hundert muosten wesen,
dâ muosten si vor haben,
unz ein galge wart gegraben
unde man den wirt hienc daran.
zieglichem galgen hundert man
het er geschaffen.
leien unde pfaffen,
die sîn vorrednaere wâren,
begunden jaemerlich gebâren
unde an der wîle
liefen si mit île
zuo dem künec sân,
ob siz möhten understân.
dô het er sich in gespart,
daz des nieman inne wart,
wâ er waer der boeswiht,
unz man die geschiht
nâch sîm willen volfuorte.
leit unde jâmer ruorte
alliu getriwe herze:
von dem der jaemerliche smerze
wart gesehen an,
von wîben unde von man
wart erhôrt ein ruofen
unde sô jaemerlich wuofen,
ez möht in sînen kôren
got selbe haben hôren
unde sich erbarmen
über die vil armen
unde solde dô durch wenden
sînen boten senden.
wâ wart ie gehôrt
ein sô bitter mort,
als dô ergienc?
daz er ie den man hienc
vür sîn hûs, diu râch
durch unbilde geschach,
daz die schedlichen smaehe
sîn wîp unde kint an saehe.
noch tete er mêre sider:
er hiez die galgen sô nider
machen zuo der stunde,
daz diu swîn unde die hunde
übel unde raezen
si herab vraezen
unde umbe zugen in der stat.
darumb er geschaffen hât
werlich liut dâr zuo,
die spâte unde vruo
der galgen solden hüeten.
alsô sach man in wüeten.
der povel, der ez an sach,
der hiet an dem künec râch
niemer vermiten,
heten siz niht geliten
durch die sorg unde vorhte hie,
die si heten umbe die
in ir herz geschriben,
die dâ noch wârn beliben
in sîner vancnusse quâl,
der vunf hundert wârn mit der zal
die vorhten, in geschaech sam;
unde darumbe kam
ir deheiner her vür
ûzer sîner tür.
Dccix . nieman kunde volsagen
von dem jaemerlichen klagen,
daz wîp unde man hât
ze paris in der stat.
prüeft die herzenswaere,
wie iegelichem waere
zuo der selben stunde,
sô er swîn unde hunde
sînes vriundes lîp sach vazzen
unde umbe ziehen in den gazzen
unde daz daz nieman torst gewern.
nû müez in got behern
aller guoten dinge,
den man daz sach zuo bringen,
daz was der künec unrein.
hie vor er nie erschein,
unz daz der wüeterich unguot
het erkuolet sînen muot.
nû mohten ouch niht verdulden,
die sich westen in deheinen schulden,
daz si mit irem râten
die burgaere hâten
ze disen dingen brâht,
daz man ir sô übel gedâht:
man sach si âne sûmen
die stat alle rûmen
unde den künec mîden.
si mohten niht gelîden
daz hôren unde daz sehen.
daz dâ was geschehen,
daz gienc in ze herzen.
si klagten den smerzen,
daz ichs niht kan bediuten.
von geistlichen liuten
samt sich dô ein grôze schar
unde kômen alle dar,
dâ si den künec westen.
mit rede der besten,
sô siz erdenken kunden,
den künec si begunden
mit klagebaeren siten
manen unde bitten,
swaz der tôten was,
daz er diu selben âs
lieze vüeren ab den wegen.
darumb begunden si vlegen
den, der dâ begie daz mort,
unz daz er si erhôrt
unde die tôten lie dannen tragen,
die in den drîn tagen
armen unde rîchen
manegen blic jaemerlichen
heten gepruoft in der stat.
darnâch samte sich der rât
hinwider beinzigen
unde begunden dem künec an ligen
mit emziger bet,
umb die er noch gevangen het,
daz er die ledic liez.
der künec im dô tuon hiez
guote sicherheit,
daz der schade unde daz leit,
daz er in getân het,
wurde sâ zestet
gegen dem sînen ûf gehebt;
swer des wider hiet gestrebt,
umb den ez ergangen waere.
darumbe die burgaere
gegen dem künec verkurn
allez, daz si verlurn
an liuten unde an ander hab,
daz er in die wider gap,
die er noch het gevangen.
daz ditze ist ergangen,
daz was, dô man spurt
nâch kristes geburt
driuzehen hundert jâr,
dâr zuo legt nur einez dar,
sô hab wir die zal
der jâre über al.
Dccx . nû sul wir hin wider kêren
mit den maeren zden kurherren,
ir habt daz wol vernomen,
wie daz zuo was komen,
daz si schieden von tol
übel unde niht wol
von dem künec hôchgeborn,
daz er het verkorn
gegen dem von vrancrîche
grôzen schaden, den daz rîche
von im lânge truoc,
unde manic unfuoc,
die von sînen unsiten
des rîches vürsten liten,
nû hôret, wie siz âne viengen
unde wie si dâmit umbe giengen.
dô si von tol vuoren
her zuo dem rîn, dô swuoren
ir vunfe zesamt,
daz man den künec verdamt
kuniclicher werdikeit.
der eine was, sô man seit,
von kolne der bischolf
unde der pfalzgrâf ruodolf
unde von meinz bischolf gêrhart,
der von trier der vierde wart;
dâr zuo lie sich dâ
von bêheim künec wenzlâ
mit trugelichen dingen
an die rede bringen,
daz er in zuo dem mâl
der verrâtnus ouch gehal.
ouch macht den ungefuoc
ein unwille, den truoc
âbent unde morgen
der von bêheim verborgen
künec albrehten sînem swâger.
der selben untriu pflag er,
sît ze nurnberc was
der hof, als ich ê las,
daz in künec albreht dâ niht gewerte
zweier dinge, der er gerte;
darumb huop sich der haz.
daz eine was daz,
daz in der künec niht wolt begeben,
er müeste dâ an heben
im dienen zuo den stunden,
als er im was gebunden
nâch sînes amtes orden-
des waer er gerne über worden.
diu ander sache, sagt ich iu,
sînes hazzes was diu,
daz der künec albreht niht zehant
Mihsen daz lânt
dem von bêheim wolde lîhen.
daz er in des torst verzîhen
unde ez niht zehant tete,
dô er ze nurnberc huop die bet,
daz macht den unwillen dâ.
ouch het sich sît künec wenzlâ
des lândes zungern underwunden,
des im niht engunden
der stuol ze rôme noch daz rîch
...wider si bêde het versunnen
unde daz er dâr zuo niht gewunne
ir ietweders gunst,
dô enzunde sich ein brunst
in sînem herzen der untriwen,
daz im sît kom ze riwen,
als hernâch wirt vernomen,
sô wir nû dar komen.
seht, daz wârn die sach,
darumb sich selp macht swach
von bêheim künec wenzlâ.
Dccxi . nû hôrt, wie ez ergie dâ.
die drî bischolf
den pfalzgrâven ruodolf
brâhten dâhin
unde der von bêheim mit in,
daz er sich betriegen liez.
unbillich dinc man im gehiez:
si wolden in ze künec kiesen,
ob er getorste verliesen
sînes ôheimes hulde,
unde si wolden im der schulde
wol hin gehelfen.
mit maneger rede gelfen
brâhten si daran
den, der sich niht baz versan,
daz er sichz an nemen wolde,
swenn ez sîn solde.
mit disen sachen si listiclichen
giengen umb unde sô heimlichen,
daz sîn ûf der erden
nieman sold inne werden,
unz si in erdaehten,
wie siz zuo braehten.
nû wirt niht sô klein gespunnen,
ez kome doch an die sunnen:
alsô ouch dô geschach.
wand kurzlich darnâch,
dô künec albreht der hêrre mîn
her wider zuo dem rîn
von vrancrîche kam,
dô erfuor er unde vernam,
waz man von im getrahtet het.
dô besand er die stet,
swaz der mohte gesîn
in swâben unde bî dem rîn,
in vranken unde in elsâzen,
die wolt der künec niht erlâzen,
si sanden zuo im in den rât
der besten von ieglicher stat.
die liezen sich des niht bevillen,
si begiengen daran sînen willen
unde lâsen ûz in allen,
die dâr zuo muosten gevallen,
daz si ze hof gebâren kunden;
die wurden an den stunden
ze hove gesant.
dô der künec daz ervant,
daz si wâren alle komen,
dô wurden si genomen
an ein heimliche stat.
dâ hiez der künec sînen rât
den burgaeren sagen,
er hiet si dicke hôren klagen
gebresten maneger hant,
den si ûf wazzer unde ûf lânt
von unrehten zollen liten;
nû het er gebiten,
unz daz sîn zît waer worden,
daz er nâch gerihtes orden
wol gewenden möhte,
swaz im nû töhte,
daz si ze klagen westen:
schaden oder gebresten,
von swem si heten den,
den wold er understên,
unde swaz si im vür braehten,
daz si sich eben bedaehten
unde klagten allen den schaden,
des si waeren überladen,
den wold er allen undervarn.
der rede dô wârn
die burgaere vrô
unde enputen dem künec alsô:
 <wir erkennen sô gerehten
den künec albrehten
unde gegen uns sô getriwen,
daz er sich laet riwen,
daz er vor diser stunde
uns niht gewenden kunde
schaden unde ungemach
vil grôzen, der uns geschach
ûf des rîches strâzen,
dâ wir niht sîn erlâzen
unrehter zoll unde mût.
wir klagen im überlût,
swenn er uns rihten wil
gebresten sô vil
hinze den kurfursten,
ist er in den getursten
der künec albreht,
daz er sîn unde des rîches reht
darumbe gesuochen tar,
mit reht macht er si bar
guotes unde êren>.
nû begunde kêren
an si der künec sîn bet,
daz im gaeben die stet
geschriben allen den gebresten,
den si in an ligent westen
von dem pfalzgrâven ruodolf
unde von ietwederm bischolf,
die ich vor nande.
mit den brieven sande
der künec sîne boten hin
zuo den bischolfen allen drîn,
unde hiez ouch dâmit draven
zuo dem pfalzgrâven.
den vieren wart sân
enpoten unde kunt getân,
daz si ze hove kaemen
unde dâ vernaemen,
waz hinz in ze klagen heten
die burgaere von den steten,
die dâ bûten die strâzen,
die von in niht erlâzen
maneges ungemaches waeren.
der schedelich beswaeren
wold er rihten hinz in.
kaemen si dâhin,
sô wurd ir antwurt vernomen;
wolden si aber niht komen,
sô wold er durchsleht,
swaz hinz in ze reht
wurd erteilt dem rîch,
volfüeren vesticlich.
dô die hern vernamen
der botschaft si erkâmen,
wand si was herte genuoc.
künec albreht der kluoc
den steten gebôt,
daz si all ir nôt
unde allen den gebresten,
den si in an ligent westen,
volfüerten mit klag
unz ûf endhaften tac.
swaz danne darüber seit
diu urteil der rehtikeit,
daz wold er tuon gegen in.
den schaden unde den ungewin,
den si oft erliten heten,
die burgaere von den steten
brâhten ez mit klage zuo.
Dccxii . nû hôret, waz der künec tuo.
nâch dem naehsten tag
mit urteil unde mit klag
er sich al zehant
der mûte underwant
mit samt den zoln,
die der von koln,
der von meinz unde der von triere
ûf des lândes riviere
unde ûf den wazzern alsamen
alsô an kâmen,
daz si sich ir underwunden
nur sît der stunden
sît keiser vridrichs tôt.
der künec widerbôt
den bischolfen allen drîn
unde dem pfalzgrâven von dem rîn,
ob si den schaden niht gulden,
den von den selben schulden
die stete heten enphangen.
dô daz was ergangen,
künec albreht der vermezzen,
swaz hêrren wârn gesezzen
in der bischolf hêrscheften,
die si mit überkreften
heten betwungen dâr zuo,
daz si in spât unde vruo
mit dienste wâren undertân,
die brâht er alsô dâ von,
daz er in tete kunt,
daz si vür die stunt
im unde dem rîch
warten solden dienstlich
unde ander nieman mêre;
darumb er in guot êre
wolde tuon vürbaz.
ouch gebôt er in daz,
daz si mit dienstlicher pfliht
vürbaz solden warten niht
deheinem bischolf
noch dem pfalzgrâven ruodolf.
dâmit tete er in schaden grôz,
wand er si machte blôz
der grôzen ritterschaft,
daran vor lac ir kraft.
Albreht der künec rîch
gebôt dô vesticlich
allen des rîches holden,
daz si sich solden
spâte unde vruo
bereiten dâr zuo,
daz si waeren wol bewart
ze varen ein hervart
ûf des rîches widerwarten.
von meinze bischolf gêrharten
zeinem tac man het gesprochen;
er jach, er wurde wol gerochen
an dem edlen künec wert,
wand er hete noch daz swert
in sînem munde,
davor sich nie behüeten kunde
künec adolf, ez het in erslagen.
dô die rede hôrte sagen
Albreht der künec muotes vrî,
dâ stuonden ouch bî
hôher hêrren vil,
die wunschten alle an dem zil,
daz si got des gewert,
daz daz selbe swert
in dem angel ab braeste.
der dem künec stuont ze naeste,
der sprach: < her künec, ich sag iu,
er meint sîn zunge nû hüet iu
vor dem swert an diser vrist,
daz gehertet unde geeckelt ist
mit valscheit unde mit untriwen .>
 <einen brant niwen
von piestinc wold ich dâfür geben
den meinzaern, sold ich daz geleben>,
sprach einer, < daz daz swert leide
unde sîn munt, des swertes scheide,
noch dâr zuo gedigen,
daz man si saech ligen
gelîch dem boesen âs
des ungetriwen judas,
der ouch verriet sînen hêrren!>
hiemit sul wir hin wider kêren,
dâ diu rede ê beleip.
der künec her zôstrîche schreip
sînem sun ruodolfen,
daz er im waer geholfen
mit liuten unde mit lânde
unde daz er im endlich sande
hin ûf gewislichen
von walsê hern uolrîchen.
des mohte wesen dehein rât:
swes der künec daran bat,
des wart er williclich gewert,
an den von salzpurg er ouch gert,
daz er durch sînen willen
sich lieze niht bevillen,
er dient dem rîche zuo der stunde,
daz tete er, sô er beste kunde,
der herzoge von ôsterrîch
von walsê hern uolrich
von stîre dem lânde
sîm vater ze helfe sande.
der vuorte mit im, sô man jach,
alle die man sach
in sô getânem muot,
daz si dâ waeren guot,
dâ man êre solt bejagen.
krankes muotes unde zagen,
der sach man im nieman volgen,
wand den was er ie erbolgen.
her uolrich von walsê
wol hundert helme oder mê
vuort mit im von stîrlânde.
von ôsterrîch dem künec sande
sîn sun ouch zwei hundert schutzen,
die sich wol liezen nutzen,
swâ si des vunden stat.
von salzpurc bischolf kuonrât
vertigt ouch dar êrlichen
von seckou bischolf uolrîchen
unde wol bereiter man hundert,
die er ûz het besundert
ûz allen den sînen.
er lie daz wol schînen,
daz er meint getriulich
den künec unde daz rîch.
disiu messenî
vrech unde muotes vrî
huop sich an die vart.
dâ in der künec gezeiget wart,
dâ huoben si sich hin.
nâch des pfalzgrâven ungewin
trahte al ze sêre
Albreht der künec hêre.
er vuor sâ zestet
mit dem her, daz er dâ het
unde daz im solde komen noch,
dâmit besaz er wîzenlôch
unde tete den sô wê,
daz in sît noch ê
nie widerfuor noch geschach
sô grôz ungemach
unde wart der ie strenger.
doch dô si niht lenger
mohten erlîden
die wurfe von den blîden,
dô verrihten si sich drât
unde gâben die stat
dem künec in sîn gewalt.
ze ungeluck im zalt
der pfalzgrâve ruodolf,
daz er von meinz dem bischolf
het gevolgt sô vil.
darnâch in kurzem zil
vuor der künec vürbaz
sîner swester sun ze haz
vür heidelberc, daz was sô guot,
daz der künec sînen muot
an in niht mohte volfüeren.
doch begunde er si rüeren
mit roube unde mit brant.
swaz man des vant,
dem man jach, ez solde sîn
des pfalzgrâven von dem rîn,
daz gienc ûf nâch der snuor.
darnâch der künec vuor
vür wînheim unde besaz die.
unlânge lac er hie,
daz er die veste ouch gewan.
dô rûmte er dâ den plân,
vür hophenheim er kêrte.
sînen vrum er dâ mêrte,
wand er gewan ez schiere.
dô kêrt der künec ziere
vür bensheim an der vart.
die stat dem bischolf gêrhart
was undertân.
dâfür ûf den plân
daz her sich legte dô.
nû wart der künec unfrô,
wand im kômen maere,
daz der bischolf waere
in dem vürsatze,
daz er im ze tratze
über rîn wolt varn
mit wol bereiten scharn,
die im braehten schiere
der von koln unde der von triere
unde ander sîne holden,
die im helfen wolden
unde bî gestên mit wer.
in des kunigs her
vröut sich des meniclich.
von walsê her uolrich,
der sich in aller lânde kreiz
ie des besten vleiz,
der wolde dô besehen,
des er dâ hôrte jehen,
waz daran waer diu wârheit.
er wart kurzlich bereit,
wand er dâr zuo was behend
unde sîn nam genent,
swâ man der guoten gedâht.
die er mit im hete brâht
ab der stîrmarc,
der sinne wâren starc
ûf urliuges list,
wand si des lîbes genist
dâmit dick hânt erworben,
dâ si waern verdorben
von der ungerischen diet.
dâ im sîn herze ûf riet,
die sô wol kunden wandern,
der las er ûz den andern
kûme vunfzic man;
mit den zogt er dan.
Dccxiii . nû was der pfalzgrâf ruodolf
unde die drî bischolf
bî einander mit samnunge.
zwêne helde junge
vrech unde menlich erkant,
die wâren genant
der eine von melsperge,
der ander von hophenberge,
ich hôrte, daz die waeren
gesant mit den vüetraeren,
der was wol vunf hundert.
ûz den heten sich besundert
dise helde zwên
unde wolden understên
der vüetraer gewârheit.
daz wart sâ geseit
von walsê dem helde vruot.
des vreute sich sîn muot.
er sprach zuo den sînen:
 <ir helde, lâzet schînen,
daz ir ie wâret vrî.
uns sint die vînde nâhen bî.
dâ râte meniclich zuo,
an wiu man nû daz beste tuo,
daz wir des mit witzen walden.
enhalp diser halden
vüeternt si in dem grunde .>
daz beste, daz ieglicher kunde,
daz wart von in gerâten.
ze jungist si hâten
rât algemeine.
Alhôch von albenreine
der sprach: < mich dunkt nutz wesen,
daz wir ûz uns lesen,
die aller beste geriten sint.
die ervarn ân underwint
der vînde gelegenheit.
werdent die her gejeit,
sô helft in schiere ab .>
den rât, den er gap,
der beheit dem von walsê.
weder minner noch mê,
als er sîn gedâht,
alsô wart ez volbrâht.
zwelf wurden dâhin gesant,
die kômen sâ zehant
an den von melsperc geriten.
der hiete gerne gestriten
unde wolde mit in komen ze hûf;
dô habten in die zwelfe ûf,
unz der schoc kom mit île.
dô wart an der wîle
eins kecken strîtes begunnen.
des von walsê kunnen
ze staten jagen unde wîchen
unde bin wider snelliclichen
an die vînde hurten.
vil schiere si spurten,
daz si âne sundersin
die vînt niht möhten gewinn,
sô sêre si gewâpent wâren.
nû hôret, wie si gebâren,
dâ von der vînde kraft erlasch.
den swaeren harnasch
zugen si ab in
unde wurben nâch gewin
mit iren starken bogen.
als si kaemen geflogen,
strîchen her die pfîle.
dâ von in kurzer wîle
diu grôzen ros giengen nider,
daz si vür noch wider
darûf mohten komen.
dâ von wurden si genomen
ze gevangen schiere
die zwên helde ziere,
der von melsperge
unde der von hophenberge.
mit den vuorten si dan
gevangen wol hundert man
ân die, die dâ wurden erslagen.
nû begund man maere sagen
den helden vrech erkant,
die dâ het ûz gesant
von meinz bischolf gêrhart,
daz an der vart
ir geselleschaft
von der vînde überkraft
enschumphieret was.
dâ von maneger an sich las
grôze klage swaere,
daz ir die vueteraere
âne heten geriten
unde daz ân si was gestriten:
des hieten si sich gern
erholt nâch iren êrn.
si begunden an den wîlen
vaste nâch îlen
unde ûf ir slâ gâhen.
daz si sich an sâhen,
daz geschach schiere,
von walsê der ziere
die gevangen schuof vür.
mit williges herzen kür,
als die menlichen tuont,
die vînd er aber bestuont.
ein dinc in sêre muot,
daz si wâren geruot,
die dâ komen sider,
doch wart in vür unde wider
ûf dem weg unde ûf dem plân
manic snellez rennen getân
mit bogen ûf siu.
daz teten si umbe diu,
daz man si jârt sô lânge,
unz daz man die gevangen
braehte ab der strâz.
doch sult ir wizzen daz,
daz si si nie kunden
sô vil gejaeren an den stunden,
si jagten in ab ûf dem weg,
der die si heten in vancnus pfleg
wol sehzic oder mêre.
nû gap man die êre
dem von walsê,
sît die sîn niht mê
vor müede möhten gestân
ze deheinem strîte ûf dem plân,
sô sold er rîten ab.
ein trôst man im gap:
ez laeg ein hûs dâ nâhen bî,
dâ belib er schadens vrî,
möht er dar komen.
daz hûs, hân ich vernomen,
lac nâhen in den kreizen
unde was stadeck geheizen
unde was ze eigen benant
eines hêrren hôch erkant,
des von katzenellenbogen;
dâhin sach man zogen
von walsê hern uolrîchen.
dem riten hurticlichen
sîn vînde nâhen bî,
daz er ir nie wart vrî,
unz an den burcgraben.
darüber was erhaben
ein brucke starc von holz.
darab sach man den helt stolz,
den von grundelfingen,
in den graben dringen.
der val tete im sô gedon,
daz er schiere starp dâ von.
den vînden was hin an sô ger,
unde waeren niht komen her
daz hûsgesinde karc
mit kraparmbrusten starc,
dâmit man an die vînde schôz,
ez waere ein schade grôz
ûf der brucken geschehen.
man muost den vînden jehen,
daz si wâren ellenthaft.
dô der sigehaften kraft
si von der brucken treip,
daz ir dâ nieman beleip,
guot gemach dô gewan
der von walsê unde sîn man.
man jach in prîs unde êren
umbe die zwên hêrren,
die ouch zuo den stunden
wâren überwunden
unde mit in wol vierzic man,
die man gevangen vuorte dan.
Dccxiv . nû ist ez ot leider wâr,
swer rehte gedenket dar,
daz nieman vrô belîben mac
einen einigen tac,
ez wirt mit trûren gemischt,
etewenn ein man erwischt
ein gelucke, daz im vröude gît,
sô kumt darunder zît
ein leit mit etelicher sach,
dâ von diu vröude wirt swach.
alsô geschach ouch dâ;
unde daz leit prüevet sâ:
dô von walsê her uolrich
unde die sînen alle gelîch
vröude wolden hân getriben,
dô was in tôter beliben
ein wolgeritner junger man
dort ûf dem plân,
dô man die vînt solt vâhen
unde betwingen mit slahen,
dô het der selbe helt guot
durch sînen stolzen muot
sîn guoten harnasch ab gezogen,
durch daz er mit dem bogen
dester behender waere.
des wart er vlustpaere,
wand in sîn ungelucke truoc,
dâ im der vînde einer sluoc
in die diezâder einen slac,
dâ von er gelac
tôt sâ zehant.
Vridrich was er genant
geboren von horneck.
er was alsô kec,
waer er komen ze sînen tagen,
man hôrt in noch in stîre klagen.
man klagt ouch sêre dort in.
alsô gienc diu nacht hin.
des morgens, dô ez tagte,
der von walsê gnâde sagte
...swaz im dâ geschach,
des dankt er im sunder spot,
dâmit enphulhen si in got
unde alle die sîn.
dô kert er wider über rîn.
ez was niht gar vruo,
dô er zogte zuo.
si jâhen alle gelîch,
daz sô weidenlich
ein zuo zogen nie waer geschehen,
als dô wart gesehen,
ir was unvil mêre,
den dâ geschach diu êre,
denn der, die si mit in
gevangen vuorten hin.
manic swâb unde rînman
...sach dâ sîn herzenleit,
 ...verzeit,
die halt dem künec stuonden bî,
daz von walsê der muotes vrî
mit sîner harnasch blozen diet
...sô wol bereite ritterschaft
sunder manic geselleschaft.
den diu maere wurden gesagt,
der reit hin zuo unde vrâgt
den von melsperge
unde den von hophenberge,
wie in sô waere geschehen,
si sprâchen: < swer gern welle sehen,
waz der von walsê vermug
unde warzuo sîn gesinde tug,
der versuoch ez ûf dem plân>.
 <man hât mich ouch vür einen man>,
der von melsperc sprach,
 <den man etwenne sach,
der nâch êren ringen kunde:
nû bin ich an diser stunde
überwunden gar
von liuten harnasch bar;
ich waen, ez sîn allermeist heiden,
die mich von in hânt gescheiden.
etwen vuorten si sper,
sô kômens underwîlen her
blôz unde unverdrozzen
unde brâhten uns mit im geschozzen
von den rossen ûf daz gras.
swaz denn irer knehte was,
die komen her, als si gerten,
mit im klâfterlângen swerten,
den muost wir uns gevangen geben,
ob wir ot gerne wolden leben.
unde swen daz dunk unmugelich,
der enkegen hern uolrich
von walsê ûf dem acker
unde si dâ gar wacker
mit sînen branzeln.
die mit den blôzen veln
machent in sô müede,
daz er sich gern entlüede
alles, daz er an hât.
si tuont ouch houwens stat,
sô ez in inder lît gelîch>.
der swâbe sprach dô meniclich
unde die rînliut alsam:
 <von meinze du verfluochter sâm,
disen schaden habe wir
allermeiste von dir,
daz ditze herzenleit
hernâch sol werden geseit,
daz von solhen weterswalben,
die dâ gebârent als die valben,
solch ritterschaft si entworht,
diu ie was unervorht,
swâ man manheit solt begân>.
manic vluoch wart getân
den, die daran schuldic wârn,
daz si hin ûf kômen gevarn.
in den steten über al,
swâ man vernam den schal,
diu diet, diu von stîre kam
...vor dem künec ouch hernâch
manic âbentkriec geschach.
die niderlendaer wârn in dem wân,
ez waere unêrlich getân,
daz man den harnasch solt ziehen
unde underwîlen vliehen:
 <an rittern prîsent die vrouwen
niht anders, denne houwen
unde veste vor halten,
swer des kunde walten>.
dâr zuo gezogenlich
sprach von walsê her uolrich:
 <ze swie getânem zil
ich den vrouwen dienen wil
mit turnieren oder mit sper,
swer dâ gegen mir kumt her,
des wer ich mich, als ich beste mac;
swenne aber kumt der tac,
daz des mîn her bedarf wol,
daz ich im ervaren sol
sîner vînde gelegenheit,
als dô ich naehste ûz reit,
vind ich ir danne zuo der vrist
vunfstunt als manegen als mîn ist,
des volgt ich deheiner vrouwen
...well oder sulle underwinden:
sô taete ich gelîch den kinden>,
dô sprâchen, die dâ sâzen:
 <sô soldet ir ez ê lâzen,
ê ir deheinen hêrren
alsô schiet von êren>.
dô sprach der von walsê:
 <hete ich daz ê
an iwer deheinem gesehen,
sô liez ich ez ouch geschehen:
ich muoz ez von iu lern.
ich hân an iu hern
gesehen, unde ist wâr,
möht ir siges machen bar
all iwer vînt mit einem slac,
dâr zuo waeret ir niht trâg .>
des krieges ze manegem zil
hôrt man vor dem kunige vil
in ernste oder in schimph.
sô gap der künec den glimph
dem von walsê mit den stîraeren.
wolde got, daz si noch waeren
des muots, als si wârn dô!
ich hân gehôrt alsô:
er waer rîter oder juncherre,
sô wart er vil verre
darumb geprîset von den vrouwen,
liez er an im schouwen
harnasches mâl;
wart er dâ von sal,
daran pruoft man vrumikeit:
nû ist ein gewonheit
unde ein gemeiner sit
wont nû den stîraeren mit,
der ist nû deheiner,
grôzer oder kleiner,
er müez an dem kragen
staet ein gugel tragen,
daz im der hals belîbe wîz.
ez wurd iu ein itewiz,
kaemt ir mêre zuo dem rîn!
iuch widersaezen die henikin
sô sêre niht mê als vor,
dô etlicher als ein môr
von arbeit was gevar;
swarz unde râmvar
was den wîben begarbe
ritterliche varbe.
nû behüetent si sich alle gelîch
mit den gugeln vlîziclich,
daz si diu sunne niht verbrenne.
ouch was etewenne
ein site widerzaeme,
der nû ist gar genaeme:
etlich man ir hâr ziern,
als wîlen tâten die diern
unde noch solden begân.
swâ wîbes siten pflegten man,
die hieten grôzen spot erliten.
dô man lebt nâch alten siten-
ich gedenk, des ist niht lânc-
swen grôzer vrost betwanc,
daz er winderzîten
in einer gugel muost rîten,
der erbeit kûm,
daz er âne sûm
die gugel ab naeme,
sô er ze herberg kaeme:
nû dunkt ez manegen sô genaeme,
daz er halt ungerne kaeme
ûz der gugel, sô er izzet,
unde swer sîn gugel nû niht mizzet,
daz der spiz hab spanne lenge
unde daz si niden sî sô enge,
daz daz houbt kûm hin durch kumt,
diu gugel niht enfrumt.
nû wolt got, ir stîraere,
daz iu der site noch liep waere,
des iwer vordern pflâgen,
von den man hôrte sagen
vrumkeit, swâ si wârn.
nû lâze wir daz varn
unde grîfen her wider an,
dâ wir die rede hân gelân.
dô von meinz dem bischolf
unde dem pfalzgrâven ruodolf
kômen diu maere,
daz gevangen waere
von melsperge der helt,
als ich iu vor hân gezelt,
dô zeliezen si sich sâ zesteten
der samnunge, die si heten,
unde bewâgen sich des schaden,
des si wâren überladen
von dem rômischen vogt.
diu stat, dâ er vür het gezogt,
diu den von meinze an gehôrt,
die gewan er unde zestôrt
si von gründe gar.
den schaden in bar
waerlich anders niht,
wan als noch dicke geschiht,
sô der gewâpenden gîtikeit
die blozen verjeit
von des roubes gewin,
sô stôzent si dâ viwer in
unde rechent sich alsô.
sus geschach ouch dô:
dô die wapenaere
den blozen wârn ze swaere
unde in des roubs niht liezen,
daz viwer si an stiezen,
daz ez die liut vertreip,
daz dâ nieman beleip.
Dccxv . dô diu stat nû was verbrunnen,
swâ dem viwer was zerunnen,
der künec daz vol nider brach.
dô er sich dâ gerach
an dem pfalzgrâven ruodolf,
von meinze an dem bischolf
wold er sich rechen baz.
dem bischolfe ze haz
kêrt er über rîn
unde spîst daz her sîn
datz ophenheim ûz der stat
unde kêrte als drât
mit dem her ân twâl
den rîn hin ze tal.
under wegen er dô vant
ein burc, ist ulm genant
unde gehôrt den von meinze an.
die selben veste er gewan
unde kêrte dô den strich
vür bingen vür sich.
darob ein burc lît.
an der selben zît,
dô er dâfür vuor,
vil tiwer er des swuor,
daz er dâ niemer ûf gebraeche,
unz daz er sich geraeche
von meinze an dem bischolf.
die im sîn sun ruodolf,
der herzoge von ôsterrîche,
sant, die wâren ellensrîche.
dô der künec lac
unde des besezzes pflac
vor der stat ze bingen,
man sach in darnâch ringen,
wie er si geneigte
unde dem von meinz erzeigte
umbe sîn verdiente schulde,
daz er enpaere sîner hulde.
envollen tete er daz.
die stat, die er besaz
unde die burc dâr zuo,
dô er spât unde vruo
gedâht, wie er die gewunne,
ein meister wîs unde versunnen
ûf solich arbeit
der worhte unde bereit
maneger hant geruste,
diu zuo der mûr bruste
solden nutze sîn.
meister rôtermelîn
was er genant.
dannoch vil meister man vant,
die ouch dâr zuo kunden,
die rihten an den stunden
zuo ir werke sich.
mit blîden etelich
wurfen steine grôz;
etlich niht verdrôz,
si kunden über den plân
katzen trîben hin an
unde ebenhôch wol;
sô machten etlich hol
daz gedigen ertrîch,
daz man gewalticlich
dardurch gienc unz an die mûr.
des wart ze bingen nâchgebûr
von ôstrîch manic gast,
dô diu mûr zebrast.
Dccxvi . dô der künec dâ was gelegen
unde des besezzes het gephlegen
wol sehs wochen oder mêre,
dô wart von der meister lêre
diu mûr entlochen
unde sô wît nider gebrochen,
daz man dardurch drât
lief in die stat.
doch ê daz geschach,
die burgaer man sach
gegen dem künec darnâch ringen,
daz si beliben mit gedingen.
des gehulfen in die hêrren.
die begunden kêren
an den künec sô grôz bet,
unz daz erz tete
alsô, daz in dehein ungemach
vürbaz niht geschach.
die burgaer ouch alle gelîche
swuorn dem künec unde dem rîche,
dô diu stat wart überwunden.
darnâch in kurzen stunden
hiez der künec schôn
an die burc bî der nôn-
sus ist daz wazzer genant,
daz bî der burcwant
rinnet hin zetal;
dâ ist der wec sô smal,
der dazwischen lît,
daz dehein katze wît
dâ gestên mohte-
dô tetens als in tohte
die meister kunsterîch,
die worhten meisterlich
eine katzen kleine
unde triben die sô seine
an die mûr hin an;
dô wolden sis her dan
mit listen hân getriben,
die in der burc beliben.
ûf sô getânen sin
gruoben si her gegen in.
daz was den ûzern leit.
von den wart dô bereit
ein viwer in die gruoben:
die sich hinz in erhuoben,
mit rouch unde mit gestanc
wolden sis ân iren danc
hân getriben hinder sich.
darumbe wolden ouch gerich
die inneren hân genomen
an den, die zuo in wolden komen:
den machten si ouch
her enkegen einen rouch,
dâmit sis wolden leidigen.
nû ist ot des überigen
an maneger stat ze vil;
alsô geschach zuo dem zil.
die burcgrâven stolz
des bechigen holz
legten sô vil an,
daz ez ûf bran,
unde dô von dem viwer
der louc wart sô ungehiwer,
daz sich in kurzer stunt
diu burc dâ von enzunt
wan ein einiger turn,
dar si in die vluht kurn.
der was ouch sô enge,
daz si die lenge
darin belîben mohten niht.
von der selben geschiht
muosten si kummer lern
unde hieten sich gern
dem künec ûf genâd ergeben.
des begund er in widerstreben:
er het anders niht muot,
wan daz er die helde vruot
von dem leben wolde scheiden
unde den andern alsô leiden,
daz si mit werken unde mit raeten
wider daz rîche iht mê taeten.
si waeren aller dinge verlorn,
heten des kunigs zorn
kurzlich niht undervarn
die hôhen hêrren, die dâ wârn.
von beiern herzog otte
mit einer êrbaeren rotte,
vrîen unde grâven,
begunden zuo draven,
dâr zuo manic rîter unde kneht
bâten den künec albreht,
er solde sich erbarmen
über die armen,
die dâ wâren sô besezzen;
daz versprâch der künec vermezzen
harte unde lânc.
ze lest in doch betwanc
diu emzige bet,
die der von beiern umb si tete,
daz er in mit ir selber hab
geleite von dannen gap
ze varn an irn gemach.
dô daz geschach,
mit dem hûs unde mit der stat
schuof der künec nâch rât
sîn unde des rîches vrum.
von meinze dem bistum
tete der künec albreht
schaden vil, des het er reht:
ez het der bischolf wol verworht.
doch schuof der künec, daz er in vorht
hin vür iemer mêre,
als liep im was sîn êre.
zehen wochen unde baz
der künec vor bingen saz
mit einem ahtpaeren her,
des er mit rîcher zer
pflac harte schôn.
der rîn unde diu nôn
truogen in spât unde vruo
sô vil koste zuo,
daz ich in maneger stunde
niht ervaren kunde
ein her mit sô vollem râte,
als der künec vor bingen hâte.
dô der künec het geschaffen
sînen vrum mit dem pfaffen,
der ze meinze was bischolf,
unde an dem pfalzgrâven ruodolf,
dô kêrt er wider ze gemach.
die man im dô dienen sach,
swie die wâren genant,
die vertigt er zehant
von im guotlich.
sich urloubt meniclich,
swer heim wolde kêren.
mit minne unde mit êren
vertigt er si alle
wider heim mit schalle.
daz ditz geschach, des was vürwâr
driuzehen hundert jâr,
daz krist geboren was,
dâr zuo man einez las
zuo der selben zal,
daz si dô was über al.
Dccxvii . ich wil iu tuon bekant,
wie ez in ungerlânt
schuof der künec andrê,
nû habt ir wol vernomen ê,
wie getâne maht
er gen ôstrîch brâht
unde wie die unger schicten daz
herzog albrehten ze haz
mê denn dem kunige zêrn,
wand si vürbaz niht gern
...der im dâ von wart bezalt.
wand er boesert sich sêre,
daz er niemer mêre
warp als ein künec vrumer unde guoter.
wol half im des sîn muoter.
diu was irs muots sô veste,
swâ si iht weste,
daz ir sun wider was,
zehant si an sich las
sunder her unde gesinde
unde herverte swinde
ûf ir vînde schaden.
der wart maneger überladen
arbeit unde smerzen,
sô sêr gienc ir ze herzen,
swaz dem sun gewar.
nû kom ez eines alsô dar,
daz eteliche hêrren
niht wider wolden kêren,
si heten vür spot
des kunigs drô unde gebot.
unsanfte er daz dolte,
unz daz er niht lenger wolte;
ouch treip in dâr zuo
sîn muoter spât unde vruo,
daz erz lenger niht vertrüege.
ein her ungefüege
der künec dô gewan,
dô gewan si als manegen man
zuo ir sunder pfliht.
unde dô sich der künec riht
mit sînem her, als man sach,
ze tal bî der tizach,
als in sîn sin lêrte,
gegen agrim dô kêrte
des kunigs muoter zart
mit sunder hervart:
dô herzog rade was gestorben,-
der was ân erben verdorben-
den si sîn dô niht gunden,
die heten sich underwunden
der selben herschaft.
nû kom si ouch mit kraft
den selben ze vâr
sô ungemechlichen dar,
daz si sich muosten ergeben
unde nâch irem willen leben.
unde dô daz wart versliht
unde nâch irm willen verriht,
wider heim kêrt si dô.
nû het ez alsô
ein unger geschaffen dâ,
daz sîn lôn hernâ
niht gar guot wart.
ez was ein grâf von hôher art,
der si beswâret het.
nû hôret, waz si tete.
ein edel wiltpraete
mit kostlichem geraete-
dâ was gift inne-
daz sande si ze minne
dem grâven, des ich ê gewuoc.
unde dô man imz vür truoc,
dô gnâdet er ir sêre
unde ouch lîhte vil mêre,
denn er het getân,
hiet er sich reht verstân,
wie ez umb die spîse lac.
des sites, des si dô pflac,
daz si im ir rihte sande,
der ist gemein in ungerlânde.
darumb wold er ir widerkêren
die rihte, die si zêren
im het gesant-
ein guoten vasant,
des het in got berâten,
der was schôn unde wol gebrâten.
nû dûht in widerzaeme,
ob ir der vasant niht kaeme
in einem müesel guot.
als got dick wunder tuot,
swer sich der untriu gesellet,
daz si den dicke vellet,
alsô geschach ouch dâ:
der unger legte sâ,
daz er der gift darin niht weste,
in dûhte daz allerbeste,
daz si im gesant het hin,
den vasant legt er darin
unde sande ir den sider
zêren hin wider.
des wuohs ir beider nôt:
gelîche âzen si den tôt,
an dem wiltpraete er,
daz si im het gesant her,
an dem müesel si sam tete,
daz si selb getempert het,
daz ietwederz dâ verphlac
des lebens, diu schulde lac
nur ûf ir eine,
wand er grôz noch kleine
weste umbe die gevaere,
daz dehein gift dârinne waere.
dâ von si beide sturben.
dô si alsô verdurben,
den grâven man der erd enphalch,
...klagten klegelich.
schôn unde êrlich
si zuo der erden kam,
als dem künec wol gezam,
der ir ze sun was benant.
dô der künec überwant,
dem er ze schaden reit,
sîn herze im dô seit
künftigen ungemach.
wider heim was im gâch,
unde dô er under wegen was,
dô kômen im brief; dô er die las,
dô vant er daran,
dâ von im vröuden zeran,
daz sîn muoter was tôt.
die klagt er sêr, des gienc im nôt,
wand er het vil an ir verlorn.
grimmiclich was sîn zorn:
er wolde, daz ez waer verswigen,
daz sîn muoter was gezigen,
ir waer diu gift von walhen komen,
dâmit daz leben was benomen
dem grâven unde ouch ir.
ir sult gelouben mir,
daz andrê der künec vruot,
sô gar verkêrte sînen muot,
dô im diu muoter was gestorben,
daz er vil nâch was verdorben
an kuniclicher wirdikeit:
überhuor unde trunkenheit
wurden mit ir kraft
an im sô sigehaft,
daz man in darumbe hazte.
an güete er ouch lazte,
die ein ieclich künec haben sol,
wande niht ziert sô wol
zepter unde krône,
wan daz sich ein künec hab schône
an triun, güeten, wârheit, barmunge.
swelhem künec alsô gelunge,
daz er daran belibe staete,
hey waz der vröuden haete
in dem himelrîche dort!
unstaet wurden sîniu wort.
des tete er alles niht ê
von ungern künec andrê.
dô er in die erde kam,
dô wurden im sô gram
sîn lântherren alle gelîch,
daz der hôhsten sumelich
trahten sêre ûf sîn leben.
gerne heten si im vergeben.
dô was sîn huote starc,
wand der künec was sô karc
ûf all erzenîe list,
daz manic sieche genist
von sîner êre gewan.
er hiet sich iemer wol begân
nur von erzenî,
waer er rîchtums gewesen vrî,
sô wol was im diu kunst kunt.
er het ze maneger stunt
daz leben verwandelt:
sô man in denn verhandelt
nâch sîn selbes râte,
sô kam er wider drâte.
ze jungst kom ez dâr zuo,
ez waer spât oder vruo,
swenn er ezzen wolte,
daz er bî im niht dolte
der unger deheinen,
grôzen noch kleinen,
si muosten al sîn walch,
den er sich enphalch,
daz si sîn vor vergift huoten.
nieman torste des gemuoten,
daz er im diente zuo dem ezzen,
wan ein juncher vermezzen,
der was von welhischer art.
dem selben êwart
getrûte er vür die andern
alsô, daz er in liez wandern
mit alliu diu, unde er az,
doch muost er ê kredenzen daz,
swaz man im truoc ûf den tisch,
ez waer vleisch oder visch.
des selben er alsam
an dem trinken war nam.
unde swie grôz huote dâ ergie,
daz in alles niht vervie
unde diu grôze huot,
im wurde lîp unde guot
mit gifte an gewunnen.
nû hôret, wie si des begunnen.
der grâf dominicus
unde einer hiez diometrius,
die gelobten den andern
ze werben unde ze wandern
mit den sachen alsô,
daz si sîn alle wurden vrô.
Dccxviii . nû hôrt, waz si ervanden.
hinz walhen si sanden
ich enweiz wie vil marc
nâch gift, diu was sô starc,
daz unmuglich waer gewesen,
daz ieman möht sîn genesen,
in swen si komen waere
einer grûz swaere.
unde den junchern,
den im der künec sô gern
ze tische lie dienen,
den begunden si vienen
unde giengen im sô lânge mit
mit irem listigen sit-
heimlich giengen si im zuo
mit miete spâte unde vruo-
unz daz er in gehiez,
swaz man in wizzen liez,
daz wold er verdagen
dem künec noch ander iemen sagen,
dô si vergewisten daz,
dô ructen si hin nâher baz
unde lobten im zuo der stunt
Veneziaere hundert pfunt,
daz er alsô gewurbe,
daz der künec sturbe;
des müest er iemer geniezen.
daz guot, daz si im gehiezen,
daz gâben si im halbez dâ,
daz ander wolden si im sâ
zehant bereitez geben,
sô er in schiede von dem leben.
nû was der walch sô gîtic,
daz er zehant betrehtic
wart ûf iren willen,
tougen unde stillen
swuoren si es alle drî.
 <swer nû der witzigiste sî>,
sprach der walch, < under uns drîn,
der mache daz hie an schîn
unde ervinde uns den sîn,
wie diu gift kom in in>.
ditz heten si in irer aht.
unde an der dritten nacht,
dô kom gegangen der walch
unde sprach: < als ich iu enphalch
habt ir daz erfunden?>
si sprâchen: < wir enkunden
uns erdenken niht,
mit welher geschiht
ez zuo möhte gên>.
der walch sprach: < ich verstên
mich ûf einen list-
wan daz der künec sô kluoc ist,
daz erz lîhte marht.
waer ein mezzer gewarht
mit einer lângen klingen,
daz solde man dem künec bringen,
sô baet ich in, daz er mirz gaebe,
sô hiet ich ez wol mit urlaebe,
daz ich im dâmit
ob dem tische snit:
sô volfüerte ich wol,
swaz ich gelobt hân unde sol,
unde sust deheiner tât,
wand der künec selber mezzer hât,
dâ man im mit muoz snîden>
...
Dccxix . des morgens, dô der künec was
vrôlich in sînem palas,
dô kam dominicus gegangen.
der wart wol enphangen,
wand den selben diep
het der künec sô liep
unde getrût im vür die andern wol.
nû zôch der untriwe vol
zuo gesihte der walhen
ein mezzer ûz der malhen:
daz mezzer daz was kluoc,
schoen unde kostlich genuoc,
unde was diu klinge lânc.
sô hab er undanc,
der ez dar brâhte
ûf den sin unde er gedâhte!
der grâf dominicus
sprach zuo dem künec alsus:
 <daz mezzer lâ dir niht versmâhen>.
dô begunde dar gâhen
der walch, den ez gehôrte an,
unde sprach: < herr, ich sol daz mezzer hân,
daz ich iu dâmit snîde-
unsanfte ich daz lîde,
daz iur tischmezzer sô murre sint>.
dô sprach der künec: < ich enphint,
daz du daz mezzer gerne treist.
nû tuo dâmit, als du weist .>
dô der ungetriwe man
daz mezzer gewan
unde dô der künec ezzen wolde,
als er im dienen solde,
nû hôret, waz er tete.
die gift, die man ... het,
die hiez er bringen
unde streich si an die klingen
niden bî der hende
unde hielt des mezzers ende
vor der gifte vil hart,
unde swaz vür den künec wart
guoter spîse getragen,
als ir mich ê hôrtet sagen,
als er die solt kredenzen,
dô begund erz enkenzen,
daz in ze kosten an gehôrt,
vor mit des mezzers ort,
dâ der gift was komen niht.
unde dô er iegelicher riht
dem künec ze sehen gaz,
vil eben er dô mâz,
swaz er dem künec sneit vür:
mit williger kür
sneit er daz bî dem hefte,
dâ diu gift mit irer krefte
was gar niulichen
von im hin gestrîchen,
seht, mit dem sin
brâhten si die gift in in.
als schier er ir enphant,
dô sprach der künec zehant
zdem welhischen mordaere:
 <daz nur nihtes waere
ungerwes vor mir!
du solt hüeten dir
unde kost niht mêre.
mir gruset sô sêre
unde bin der vorht niht vrî,
daz etwaz ungerwes sî
vor mir ûf dem tische>,
 <her, dô ich der vische>,
sprach der walch, < iez az,
zehant ich entsaz,
daz si niht wâren guot.
doch nemt iu guoten muot,
iu gewirret dâ von niht,
ezzet einer andern riht>.
nû het der ungetriwe man
die gift nur getân
an daz, daz zuo der stunt
der künec stiez in den munt-
den andern gewar ot niht.
nû nam der künec ieglicher riht
unde gap der einem hundelîn,
daz lac in der schôze sîn:
dehein leit dem geschach.
der walhe aber dô sprach
zdem künec sînem hêrren:
 <ê ich iu iht liez gewerren,
ê wold ich vür iuch ligen tôt
...iur vleisch, müesel oder visch,
swaz dâ stüende ob dem tisch
oder swie ez waer gestalt>.
dô daz alles niht engalt,
ez wurd ie wirs unde wê
dem künec andrê,
dô lief der selbe walhe hin-
daz lêrte in sîn valscher sin,
daz er in die kamer gâhte.
ein nâterzungen er dô brâhte,
diu was rîchlich
in golt geworht meisterlich,
er tete aber daz mezzer hin,
ê diu zunge kom hin in,
dâ diu gift was an gestrîchen,
er sprach wîslichen:
 <waer in diser stift
indert ein gift,
sô möht sich niht vertougen,
ez müeste sich ougen
an etelichen dingen .>
nû begunde dringen
der künec die tavel von im.
er sprach: < gewislich, ich nim
den tôt von disem ezzen,
swie ez halt ist gemezzen,
daz sich der tôt verirret
von den unde in niht gewirret,
die mit mir allez daz
unde ieglichz habent gâz,
des man vür mich ie getruoc>.
dô sprach der mordaere kluoc:
 <hêrre, swaz iu anders sî,
ir sît aller gifte vrî:
an swiu iu half si misselungen,
daz hundel unde diu nâterzunge
brâhten uns wol inne,
ob dehein gift waer hinne.
swie iu halt si geschehen,
ir habt wol gesehen,
sît man ze tische saz,
daz ich alles des hân gâz,
daz hiut ie vür iuch kam>.
den künec man von dem tische nam
unde vuort in zuo gemach.
den erzten was gâch
ze tuon, swaz si kunden,
doch wart von stunt ze stunde
ie wirs unde wê
dem künec andrê.
daz wert unz an die nacht.
dô zeran im der maht
sô gar, daz er niht mê sprach.
einem boten, dem wart gâch
nâch beiden grâven in die stat,
die die meintât
heten an getragen.
den hiez diu künegin sagen
ir leit unde ir swaere,
daz der künec sô kranc waere.
darumb was in ein wênic leit.
ir ietweder kûm erbeit,
daz si kaemen dâhin.
sêre klagten si in,
ez gienc in aber von herzen niht.
mit smerzen het der künec pfliht
mit des tôdes brunst:
aller sîner erztî kunst
vervie niht als ê
den künec andrê.
daz wert unz gegen mitternaht.
dô zeran im gar diu maht,
daz er dâ von starp.
unde dô er verdarp
unde ez diu sêl gerûmte,
niht lenger sich sûmte
Dominik der untriwe vol,
einen schuppel boumwol
zôch er ûz dem buosem her,
des sich vor bereite er
zuo des kunigs sterben.
er begunde werben,
daz die vrouwen ûz giengen,
daz si niht argen smac enphiengen;
an der selben stunt
ôrn, nasen unde munt
verschuben si im wol
mit der boumwol,
daz diu gift niht sluoc
durch diu selben luoc.
mit diser truge strenger
wolden si dest lenger
ir bescheidenheit verheln,
vor den liuten versteln,
unz man den tôten werden
brâhte in die erden.
den bestate man vil schôn
in daz munster vrôn
unde sô kostelich,
als einen künec rîch
ze bivilden gezam.
diu küneginne nam
solich klag an sich,
daz sîn noch wundert mich,
daz ein vrouw von sô jungen jâren
sô wîplich kunde gebâren.
ez sol nieman dâfür hân,
daz künec andrê ir man
mit den tugenden, die er het,
umb si daz verdienet het,
daz si klagt sô sêre:
ir prîs unde ir êre
an der selben tugent schein,
unde diu art des gesichtes rein,
von der si was geborn,
wart an ir erkorn,
daz man si hernâch
unz an ir ende sach
witiben wîs in klag unde riwe:
daz schuof ir wîplich triwe,
diu ûf si erbt unde rehte
von allem irm geslehte.
ob ich sîn sunde hab,
sô vergebe mirz, der dâ vergap
an dem kriuze dem schachaere,
daz ich die missetât swaere,
die man die unger sach begên
an dem künec andrên,
niht unbefluocht mac gelân.
got hêrre, nû gedenk daran,
daz iemer staete wesen müezen
dîniu wort süezen:
sô ist uns allen daz wol kunt,
daz dîn süezer zarter munt
hât daz gesprochen,
du laest niht ungerochen
dehein solich mort,
an daz selbe wort,
her got, man ich dich,
daz du tuost gerich
über daz volc unrein,
daz nû an iren kunigen zwein
mit mort begangen hât
solich missetât.
sende ûf die unger
sô getânen hunger,
als du wîlen sande
zuo egypten lânde
ze leit dem künec pfaraô.
ouch rich ditze mort alsô,
daz der unger wazzer gar
werde nâch bluot gevar.
als du die selben diet schraht
mit dîner gotlichen maht,
alsô solt du si schrecken.
send wupel unde haberschrecken
hinz ungern sô vil,
daz si in kurzem zil
alle die sât,
die man dâ erbûwen hât,
vrezzen ûz der erden,
daz die unger inne werden,
daz dir sint unmaere
all ir hern mordaere.
schaff ez alsô,
daz der kefer erugô
kom mit solher kraft
sîner geselleschaft
unde vrezze al ir heu,
daz si zfuoter noch ze understreu
irem vich niht haben ze geben.
sô müezen si dester wirs leben.
hêrre got, gewer mich des,
daz cynomia unde cynifes-
alsô zwên kever sint genant-
daz der sô vil in ungerlânt
mit irm geslehte komen,
daz den ungern werd benomen
wînber unde wîn.
sô müezens ungetrunken sîn.
den ich alsô vluoche hie,
dâmit meine ich nur die,
die mit werken, worten oder rât
sint schuldic an der meintât,
diu an dem edeln bluot ist begangen,
der dâ hât enphangen
kuniges wîhe schône:
mit zepter unde mit krône
het er enphangen kuniges reht.
nû prüevet unde speht,
ob ich wâr hab geseit,
dô daz mortliche leit
an künec ladizlâ ergie,
in mînem herzen ich enphie
wîssagenden gedanc,
daz der zît ergie unlânc,
daz solher herzensêre
ergieng an kunigen mêre.
noch vurhte ich des leider,
diser kunige tôt beider
belibe mit in zwein niht,
diu mortliche geschiht
werde groezer vürbaz.
nû rât ich den kunigen daz,
daz si ir selber haben bezzer huot,
wand mir wîssaget mîn muot,
ez belibe niht dâmit,
sît diu leide geschiht
sô gemein ist worden,
daz man die künec sol morden.
daz ditz ergie, des was vürwâr
tûsent unde zwei hundert jâr,
daz kristes geburt geschach,
unde in dem hundertsten darnâch,
dô man daz jâr nand alsus:
annus jubileus.
Dccxx . hie mit kêr ich snelliclich
mit den maern gen ôsterrîch.
wie dâ diu maere ligen,
daz hân ich lâng verswigen.
Ruodolf der vürste hôchgeborn,
an tugenden ûzerkorn,
stalte sich darnâch,
daz im meniclich jach,
er taete ie daz beste,
daz er nutze wesen weste.
von herzen was im leit
unfrid unde unrehtikeit.
daz erzeigt er, swâ er mohte,
als verre als im tohte.
des wurden die mötnitzaer wol inne.
die heten der küneginne
beroubet einen koufman.
daz wart dicke kunt getân
dem von kernden mit klag,
wand diu burc in sînem lânde lac,
darûf der roup was geschehen.
dô er dâr zuo niht wolde sehen,
daz des guots waer wider geholfen,
dô riet dem vürsten ruodolfen
sîn selbes sin unde muot,
ez waere im niht guot,
wurd ez gebezzert niht.
er sande algeriht
einen boten snelliclichen
von gurke bischolf heinrîchen,
daz er kaeme zim niht seine,
unde nâch hern otten von liehtensteine,
den man dâ den jungen hiez,
daz er des ouch niht liez,
si kaemen bêd hinz wienen,
unde den man dô sach dienen
daz lântschrîbamt in stîrlânde,
Albreht man den nande.
die versâzen des niht,
si kômen dâhin algeriht.
der herzoge si schôn enphie.
unlânc darnâch ergie,
daz si der vürste bat,
daz si besaezen drât
Mötniz die veste
unde die er dârinne weste,
die sîne burgaere
maneger hande swaere
mit roube heten an gelegt.
die red er sô lâng erwegt,
daz er die zwên hêrren brâhte
an den wec, als er gedâhte.
si lobten im daz,
daz si ân underlâz
besaezen mötniz.
ouch gebôt er ditz
dem schrîbaer albrehten,
er sold in dar gerehten,
swaz si von kost bedorften dar.
nû nam der amtman des war,
die zuo den sachen iht guotes taeten
mit werke oder mit raeten,
oder swer dâr zuo waer geholfen,
der het dem herzog ruodolfen
sunderliep getân,
darumb greif er sich an
verre dester baz;
des vürsten vînden ze haz
von sîner sunderphleg
brâht er ouch enwec
vür mötniz hin
wol vunf unde zweinzic man, die sîn
ze urliuc heten unde kraft.
hulde, suon unde vriuntschaft
nâch des herzogen bet
man widerboten het
den selben mötnitzaeren;
daz man si wolt beswaeren,
daz tete man in kunt.
unde dô vergangen was diu stunt,
daz in wart wider seit
nâch der vürsten gewonheit,
dô wart mötniz besezzen,
als sich der herzog het vermezzen.
daz er ez meinte ernstlich,
daz zeigte bischolf heinrich,
ouch was sîn helf niht seine
Otten von liehtensteine
unde der lântschrîbaer albreht
rîter unde kneht
wol vunf unde zweinzic brâhte dar
den mötnitzaeren ze vâr
unde dem herzogen zêren.
die begunden alle kêren
spâte unde vruo
ir witze dâr zuo,
wie man gewun die klûs.
vor mötniz daz hûs
wurden ûf gerihtet dô
ein blîd unde guoter rutten zwô,
die wurfen steine swaere.
ein meister hiez der burchûsaere,
der kunde nutzen diu werc.
vür die veste an den berc
wurden si gerihtet ûf.
dô man dâmit ze hûf
daz zimmer zewarf,
des man ze huote wol bedarf,
sô man die veste sol wern,
die man alsô wil behern,
daz geschach, hôrt ich sagen,
wol in vierzehen tagen.
darnâch umbe mittentac
eines sturmes man pflac,
dâmit man in sân
den vorhof ersturmte an.
des wart ir kummer manicvalt.
ze jungist doch die helde balt
niht lenger mohten widerstreben.
dô muosten si sich ergeben,
wand si heten deheinen trôst,
daz si ieman erlôst
von der arbeit unde den sorgen,
die si liten unverborgen
beidiu spât unde vruo.
daz brâhte si dâr zuo,
daz si sich ergâben.
des lie man si haben
vrist solhe wîle,
daz ir einer mit île
zuo dem vürsten kam
unde des red vernam.
ze gretze vunden si den.
nû mocht nieman understên
des herzogen zorn.
daz hûs müest sîn verlorn,
daz sich der vürste baz bedaehte
unde si niht gar ze leide braehte,
des wart er dicke gebeten.
swaz si dâ vriunde heten,
die rieten niht wan daz,
daz si ez ot versuochten baz.
daz tribens, als si beste kunden.
ze jungist wart daz erfunden,
möhten si mit deheinen sachen
dem herzogen gewis machen,
daz lânt unde liute unde die strâzen
vürbaz von in erlâzen
alles leides wurden
unde solher swaere burden,
als man si vor sach trîben,
sô solt daz hûs belîben
ganz unde unzebrochen.
des wart ein vrist gesprochen,
darin dem vürsten unverzeit
solt geschehen diu gewisheit,
darin man ouch gelten solt
daz silber unde daz golt,
des in den vordern jâren
beroubet von in wâren
der küneginne koufman.
unde swelhez dâ niht wurd getân,
sô solt der herzog ruodolf
unde von gurke der bischolf
varen, swie si diuhte guot,
mit dem hûs nâch irem muot.
alsô vertigt man si hin.
der herzog nam daz hûs in
unde behielt ez ûf die vrist,
als iu vor bescheiden ist.
unde dô diu zît was komen,
als daz ir habt vernomen,
daz dô solt sîn ergân,
des wart nihts getân:
wand man vor wol weste,
daz kunde noch geste
nieman dar kaeme,
der sich der gewisheit an naeme,
noch der daz guot gulde,
darumbe si verluren hulde.
dô hiez âne pûs
der vürst brechen daz hûs
nider von grunde.
daz geschach in kurzer stunde.
darnâch über etlich zît,
dô het niht lenger bît
von gurke bischolf heinrich,
er verrihte sich guotlich
mit den êrbaeren über al
umbe daz burcstal.
unde dô er inz vergalt gar,
dô bût er wider dar
ein harte guot hûs
unde ein solhe klûs,
dâ von sich hât gemegent
datz mötniz diu gegent
unde des niht wol enpaere
ein ieglich bischolf der gurkaere.
ditz geschach, dô man spurt
nâch kristes geburt
der jâre driuzehen hundert,
dâr zuo einez ûz besundert.
Dccxxi . des naehsten jârs darnâch
nû hôrt, waz dô geschach.
von rôm der künec albreht,
die er des vordern jâres vêht
umb ir untriwe-
der zorn was noch niwe
in des kunigs muot-
an lîbe unde an guot
wold er in aber schaden.
dâr zuo wart aber geladen
her uolrich von walsê.
der künec enpôt aber als ê
sînem sun herzog ruodolfen,
daz er im waere geholfen
mit liuten gefüegen.
er wolt sich lâzen genüegen,
daz er im von sînem lânde
nur den von walsê sande;
swie ez umb die andern kaeme,
daz er ot mit im naeme
sîner marcliut hundert man.
ouch wart kunt getân
Ruodolfen dem vürsten balt,
daz er in sînen gewalt
braehte, swaz im laege ûzen:
man het manegez lâzen lûzen,
daz man nû sach rüeren,
die wîl mans niht gefüeren
vor ander unmuoz mohte.
nû im diu stat tohte,
daz erz mocht volenden,
dô begund er daran wenden
witze unde sinne.
Mûtenberc het er inne
der wilthûsaer heinrich.
daz hiez darnâch kurzlich
der herzog vordern an in
unde enpôt im alsô hin,
ez waer manegem man bekant,
daz diu burc gehôrt zuo dem lânt:
die sold er im wider geben,
wold er des widerstreben,
sô sold im sîn widerseit.
nâch vürstlicher gewonheit
wart im ein vride gemezzen,
der sich het vergezzen,
daz er des noch widerkaeme,
die wîle der herzoge naeme
sîne rede verguot.
nû was der man sô gemuot,
daz er selten volgte guoter êre
unde getrût im selber al ze sêre.
dâ von er schaden nam.
wande dô diu zît kam,
daz der vürst ûz ôsterrîch
von walsê hern uolrich
gevertigte hinze swâben
mit den, die er mocht gehaben,
unde in ôsterrîch gemuozte,
den wilthûsaer er dô buozte
sîner hôchvart.
er hiez mit der vart
mit kraft unde mit witzen
Mûtenberc besitzen,
ez wart alsô gelegt an,
der dâ was amtman
ze stîr unde lântschrîbaere,
vür daz hûs der êrste waere.
der lie sich daran niht bevillen
ze tuon des herzogen willen,
als verre als im tohte:
al die er ûz bringen mohte,
mit den wart er bereit.
mir ist alsô geseit,
daz er an sant dyonisen tac
in dem lavental lac
ze sant poules über nacht.
des morgens er gâht
zetal vür mûtenberc.
dô kom der von hâkenberc
zuo im des tages darnâch;
her heinrich von hôhenlôch
des naehsten tages dar kam,
als im wol gezam;
offenbâr unde niht tougen
von tiuven grâf hougen
sach man komen dar.
wie grôz waer diu schar,
die man zuo sach draven
mit dem selben grâven,
daz belîbet wol verswigen;
doch sold ich iu beinzigen
zelen, ob ich ez kunde,
sô geschaechz in kleiner stunde.
swaz man der burcgrâven kande,
die der vürste in dem lânde
ûf sînen burgen het,
die kômen sâ zestet
unde mêrten daz gesinde.
dannoch was harte linde
der besezzen schad.
enhalp der viustriz stad,
dâ der markt lac,
ligens daz gesinde pflac.
swer daz hûs gesehen hât,
der weiz wol, daz ez stat
ûf einem berge hôch enpor.
dâ lac man sô verre vor,
daz der wilthûsaere
von des geligers beswaere
was im unbetwungen
noch dehein irrunge
dâ von gewan.
nû kam marschalc herman,
den man nant von lândenberge,
von wienen gegen mûtenberge,
dô man davor gelac
wol vierzehen tac,
unde wolde dâ schouwen,
wes der herzog möht getrouwen
der müe unde der arbeit,
die er ûf daz besez leit.
dô vant erz unverriht:
dem hûs het geschadet niht
ditze ligen ein jâr,
daz man im tete ze vâr.
nû het der marschalc den prîs,
daz er witzic unde wîs
was ze solhen sachen,
er hiez sich bald ûf machen,
die dâ gelegen wârn,
unde hin ûf varn
vür daz hûs ûf den plân.
daz wart schiere getân.
alrêrst der wilthûsaer sprach,
dô man im sô nâhen lac,
daz man möhte understên
sîn rîten unde sîn gên,
daz er von dem hûse taete,
als er vor getân haete.
der marschalc herman
schuof, daz man gewan
zwei guot antwerc,
diu wurden vür mûtenberc
gefuort, als er enphalch.
nû pruofte der marschalch,
daz daz besez waer enwiht,
kaem der vürste selbe niht.
darumb der helt unverzeit
selp gegen wienen reit
unde brâhte mit im schiere
den herzogen ziere:
der vuort sîn êrste wâpen dâ.
nû machten sich sâ
hin zuo die grôzen hêrren,
die sich vor niht wolden kêren
an daz dinc umb ein hâr.
von hiunberc kom dar
grâf uolrich unde sîn suon;
alsô sach man ouch tuon
von seckou bischolf uolrich
unde von oufenstein den tugentlich;
dem wilthûsaer ze gevaere
kômen dar die wîzeneckaere
unde von seidenhoven her kol,
swie im doch tete niht wol
sîner swester ungemach,
die man ûf dem hûse sach.
ouch wart vür mûtenberc
der truchsaez von emerberc
her perhtolt geladen
ûf sînes ôheims schaden,
wande man wol weste,
daz die selben veste
der truchsaeze gewan
dem von pechelbache an,
dô er in vie
an dem strîte, der ergie
bî mutenberge nâhen.
daz kund in niht vervâhen
den emerbergaere
noch den wilthûsaere,
swie si daz hûs was komen an,
ez wolde der herzoge hân.
des habt sich sêre wider
dâ von ouch sider
der wilthûsaer heinrich.
der herzog ernstlich
gebârte zuo den sachen.
er hiez ûf machen
die blîden unde dâmit
werben ir sit,
die dâmit kunden.
die hêrren begunden
zwischen in bêden
ûf ebenunge reden.
dô was sô rein gemuot
Ruodolf der vürste vruot,
daz er gevolget het
der hêrren rât unde bet.
der wilthûsaer dô zôch
daz dinc al ze hôch,
wand er het ez dâfür ninder,
daz der herzoge den winder
vor der burge laege
unde sich der arbeit bewaege,
diu darûf möhte gên.
dô sich des verstên
der herzoge begunde,
dô schuof er an der stunde,
daz man im bereit
ein hûs lânc unde breit,
darin wold er, als er jach,
den winder hân gemach.
ouch bat er alle die
beide dort unde hie,
die dâ wolden belîben
unde die zît vertrîben
bî im durch sînen willen,
daz si sich niht liezen bevillen,
si trahten darnâch,
daz si gewunnen solch gemach,
als man zeinem winder bedarf.
...wâ ein stube solde stân,
die er ze winder wolde hân,
kurzlich wurden dâ gesehen
guoter stuben wol sibenzehen,
ân die man tegelichen worhte.
der vürste schuof, daz man marhte
al die kost unde arbeit,
die er ûf daz besez leit:
die müest gelten der wilthûsaere
als tiwer als daz waere,
daz er hiet in sînem lânde.
dô daz der wilthûsaer erkande,
daz er sîn müest wesen pfant,
swie diu koste waer genant,
diu dâ wurde verzert,
unde daz man dâfür behert
in unde sîne muoter
maneger huobe guoter,
alrêrst er den ernest sach,
unde daz er ê versprâch,
des verhengte er zehant.
gegen blîburc er sant
einen boten heimlich
zuo dem grâven uolrich,
den mand er unde bat,
sô er sîn hete stat,
daz er sich an der stunde
der teiding underwunde:
sîns râts unde sîner êre
wold er volgen mêre
danne ander iemans.
der von hiunburc dô dans
zdem herzogen ruodolfen.
dô wâren im geholfen
al die andern hêrren,
die begunden dâr zuo kêren
ir helfelichen muot,
daz siz braehten ze guot.
nû het der vürste ellenthaft
an tugenden solhe kraft,
daz sîn gelîch niht mêre wirt,
den tugent sô vollicliche ziert
als si in tete.
dâ von er schiere überret
von den hêrren was.
swaz man im vor las,
dâ von sîn prîs wurd gemêrt,
daran er sich kêrt.
dâ von diu sache nam ein ende.
in der hêrren hende
wart diu sache gelâzen.
unlânc die darûf sâzen,
daz siz verrihten mit der vart.
dem herzogen geantwurt wart
daz hûs mûtenberc genant;
ouch muoste er zehant
âne allez widerstreben
zwei hundert marc silbers geben
der wilthûsaer heinrich,
umb daz er sich genaediclich
umb in solde an nemen.
des lie der vürste sich gezemen.
dô ez wart gescheiden
zwischen in beiden
unde diu sach ein ende nam,
der herzog gegen gretze kam
unde verriht dâ sâ zestet,
swaz er ze verrihten het
umb daz hûs unde ander sache.
varen heim zuo gemache
meniclich erloubet wart,
ouch kêrt der herzog an der vart
ûz gegen ôsterrîch.
got sî im bî genaediclich.
Dccxxii . die wîl daz hie ergie-
ir habt gehôret, wie
Albreht der künec hôchgeborn
des vordern jâres sînen zorn
râch an dem pfalzgrâven ruodolf
unde von meinz an dem bischolf:
nû muost ouch nemen sîn gerich
der von kolne über sich
unde ouch der bischolf von triere.
Albreht der künec ziere
het daz dinc vor alsô besehen,
swaz in beiden möht geschehen
ze leide unde zungemach,
daz man im des helfen sach
von kolne die burgaere
unde ouch die trieraere,
dâ ietweder bischolf hât
sînen namen von der stat.
daz wart dô wol schîn,
dô künec albreht den rîn
gen kolne vuor zetal,
dô kom zim über al
balde unde niht seine
von kolne diu gemeine
mit aller irer maht,
daz ze leide wurde brâht
der bischolf, ir hêrre.
des hulfen si sêre.
dô der von koln enphant,
daz er von des kuniges hant
müelich belibe unverdorben,
dô het er gerne geworben,
ob er sich möhte hân erwert.
den het der künec behert
mit sînen witzen starc
der helf des grâven von der marc,
von gulich unde von geller:
der gewalt unde lop was dâ heller
denn aller der, die dâ wâren
genendic bî den jâren.
swaz der niderlender was,
die man ze deheinen êren las,
die het mit aller irer maht
der künec in sîn dienest brâht,
daz si mit her bî im lâgen.
des muost der bischolf verzagen,
wand in twanc grôziu nôt.
dem von meinze er enpôt
unde dem pfalzgrâven ruodolfen,
waer im von in niht geholfen,
sô verdurb er von ir schulden
unde müeste zuo des kunigs hulden
mit verderbnusse komen,
des schade wurd von in genomen.
dô enputen si im drât,
swenn er des gewunne stat,
daz in der künec hôren wolde,
dâr zuo er si nemen solde,
unde umb den schaden, den er kleit,
wart im hin widergeseit,
er weste wol daz,
daz im doch waere baz,
der noch solde lîden swaere,
denn der vert verdorben waere.
itwîzens mit rede kluoc
ergie zwischen in genuoc:
an des krieges urhab
ietweder dem andern schulde gap.
doch vereinten sich schiere
die vürsten alle viere,
daz si gnâden mochten
unde an den künec suochten,
daz er si irer schulden
lieze komen ze hulden.
daz rieten dem künec hie
gemeiniclich alle die,
die bî im dô wâren.
den künec sach man gebâren,
als er ez taete ungern;
dô aber ez nâch sînen êrn
wol unde eben lac,
der hern rât er dô pflac
unde lie si ze hulden komen.
swaz si schaden heten genomen,
der was vorteiles ir.
dâr zuo wart gesaget mir,
daz der pfalzgrâf ruodolf
unde von meinz der bischolf,
der von trier unde der von koln
aller der zoln
muosten verzîhen sich,
die si den wîten strich
heten über al
den rîn ûf unde zetal
sich an gezogen.
hie was unbetrogen
der künec gerochen wol
umb daz, daz si ze tol
gegen im begiengen.
die stet ez ouch verviengen
vür ein gnâde grôz,
daz si het gemachet blôz
der künec albreht
der zolle, die si wider reht
sich heten gezogen an.
dâr zuo der künec ouch wolt hân
von in hantveste guot,
ob si vürbaz den muot
gewunnen iemer mêre,
daz si wider des kunigs êre
begiengen werc oder rât,
sô solden si an der stat
aller der êre sîn behert,
diu in von dem rîche ist beschert.
darüber muosten ouch schiere
die vürsten alle viere
bieten ir eit
über die sicherheit.
swes er niht wold enpern,
daz teten si allez gern,
daz ot si waeren vürbaz
sicher vor des kunigs haz.
dô ditz alsô verrihtet wart,
der künec an der selben vart
sînem sun vridrîchen
vertriwet êlichen
von geler des grâven tohter.
mit guoten êren mocht er
die hîrât lâzen zuo gân,
wand er was ein mehtic man
an êren unde an guote.
dô der künec nâch sînem muote
daz dinc allez het verriht,
dô sûmt er sich ot lenger niht,
gen swâben man in kêren sach,
dâ er den winder het gemach.
Dccxxiii . ir hôrtet wol ê,
wie der künec andrê
schiet von dem leben.
nû begunden streben
wider einander die ungrischen hêrren.
etliche sich wolden kêren,
daz in der bâbst ein künec gaebe,
sô wolden âne sîn urlaebe
einen künec weln etlich.
des wart in dem kunicrîch
ein kriec michel unde starc.
die pfaffen wâren sô karc,
daz si erkanden des bâbstes sit,
daz er des niht vermit,
daz er einen sande
ze künec in ungerlânde.
dô begunden sich ouch zweien
under in die leien:
etlich jâhen dô zestet,
swaz der bâbest rehtes het,
des woldens im entsagen niht;
dô jâhen dise algeriht,
ê daz iemer geschaehe,
daz man den bâbst dar geben saehe
ein künec nâch sînem muot,
ê wolden si ir bluot
darumbe vergiezen.
die selben niht enliezen,
si sanden ire boten sâ
von bêheim künec wenzlâ
unde enputen im dâ,
sît ir künec waer gevallen alsô,
sô woldens ninder kêren
ze nemen einen hêrren,
wan dâ man in gezeigen möhte,
der von rehtem geslehte
unde von rehter sipp gehôrt an
iren rehten künec wêlân.
dem künec si ouch dô
enputen alsô:
in waere daz kunt
nû vor maneger stunt,
diu des kunigs wenzlâ âne was,
daz man die ze tohter las
künec wêlân ir erbherren:
wold er nû nâch den êren
trahten, daz man in nande
künec in ungerlânde,
sô wolden in williclich
die hêrren gemeiniclich
welen unde ze hêrren kiesen,
alsô daz er si niht verliesen
ir arbeit daran lieze
unde in daz verhieze,
daz ir arbeit niht wurd verlorn.
wîse liute unde niht torn
mit der botschaft kômen dar.
der boten hiez nemen war
der künec baz danne mîn,
dô man mich sach ze bêheim sîn.
swie wol beheit ir botschaft dô
dem künec wenzlâ,
er gebârt dâr zuo wîslich.
zuo der botschaft rîch
wider die boten er jach,
er wolde schier darnâch
besprechen sînen rât.
er besand ouch drât
sînen rât algeriht,
die dâ wâren niht,
vil balde kômen die.
dô si sich gesamten hie,
der künec si dô vreite,
wie in diu sach beheite,
die die unger an in suochten,
die des alle geruochten.
daz si in welten gemeiniclich
ze künec in ungerischem rîch.
dem man der meisten witze jach,
zuo dem kunige dô sprach:
 <herr, ich bin der ein,
der sînen sin ze klein
ze disem rât ahtet.
wand swenn ir betrahtet,
waz iu got êren hât gegeben,
sô solt ir nur darnâch streben,
...daz er iwerm gebot
hât gemacht undertân:
diu lânt, diu man iuch weiz hân
iwer erbekunicrîch,
dâr zuo gehôret eigenlich
Troppou unde merhaeren.
wer iwer vordern waeren,
die wol künec hiezen unde wârn,
daz lâz wir allez varn
unde nemen nur des einen war,
waz hôher wird unde êren bar
iwerm vater sîn erbelânt,
dâ von er sîner hant
macht undertân unde dienstlich
Stîre unde ôsterrîch,
Kernden unde krein.
der gewalt was ouch niht klein,
den er het umb al sîn gemerke.
sîn gewalt unde sîn sterke
was allen vürsten ze grôz,
ê daz er sich verschôz
gegen dem rômischen rîch.
dô sach man in gewalticlich
in ungerlânde ligen
unde zweier strît gesigen
den ungern in ir lânde an,
dô der künec wêlân
het zeinander brâht
die groesten maht,
die er gewan bî deheiner zît.
weder ê noch sît
widerfuor nie mê
deheinem künec von bêheim solich êr.
daz erb unde dannoch mê,
edel künec hêr,
dâ von iur vater hie
ditz allez begie,
daz ist iu allez undertân;
dâr zuo siht man iuch hân
zwei lânt grôz unde wît,
dâ bî alter zît
ein kunicrîch ist gewesen,
als ir wol habt gelesen
an den hantvesten, die noch sint beliben,
daran man vindet geschriben,
wie diu lânt sint komen her
Krackou unde zudemer.
zuo dem guote manicvalt
ist iu leider bezalt
nur ein einiger suon.
wil der reht tuon,
als ich mich versinne,
der mac wol gewinnen
êrn unde guotes vil .>
dô sprach an dem zil
Wenzlâ der bêheim hêrre:
 <ich engert niht guotes mêre
mînem sun noch mînem lîp;
nû hân ich ein wîp
junc unde in der gestalt,
sul wir beide werden alt,
des ich wol enphinde,
sô mug wir wol kinde
gewinnen genuoc .>
dô sprach der râtgeb kluoc
 <edel künec wol gemuot,
ob iu got sô wol tuot,
daz mîn vrouwe von kalîs,
edel, rîch unde wîs,
süne bî iu treit,
êrn vil unde rîcheit
gewinnent die von ir muoter:
drîer lânde guoter
werdent si gewaltic-
Kalîs daz lânt genendic,
dâr zuo syras unde pomeran,
daz mîn vrouwen erbet an.
wolden si nâch êren streben,
sô mugen si harte wol leben,
wande diu driu lânt,
diu ich hân genant,
hân ich hôren rechen,
sô man die wârheit wil sprechen,
umb ein guot starc:
achzic tûsent marc
geltent si al jâr,
sô si urliugs sint bar.
ob des dannoch niht waere,
wolt ir in solhe swaere
iuch stôzen unde ze solhen sorgen,
daz ir âbent unde morgen
lîp unde guot
müezt haben in solher huot,
als ir sîn wolt geniezen?
des möht iuch wol verdriezen.
wir haben daz wol vernomen
von den ungern, die her sint komen,
daz si unde ir gesellen
anders niht enwellen,
dann ob ir hêrre welt werden
aller ungerischer erden,
daz ir dan selbe dâhin vart
unde daz kunicrîch bewart,
als ein künec tuon sol sîn lânt.
si jehent, roup unde brant
des geschaech an disem zil
in ungern sô vil,
daz in eines hêrren,
der in möht bekêren
die unde ander klag,
waer durft alle tac.
hêrre, nû wizt ir wol,
ob man iu die wârheit sagen sol,
daz ungerlânt ist wît:
ob ein künec alle zît
selten stille laege
unde nur umb rîtens pflaege,
sô hiet er dannoch vil ze schaffen
mit leien unde mit pfaffen,
daz er daz selbe kunicrîch
verrihte ordenlich.
ze diser arbeit pfliht
habt ir iuch gewenet niht,
daz iu mit rîten si sô gâch .>
der künec wenzlâ dô sprach:
 <ob ich ez sô gerne haele
unde den ungern vor staele,
wie gereisic ich waere,
sô ist ez an mir schînbaere,
daz ich dâr zuo niht bin gezogen,
daz ich mit dem bogen
nâch der unger sit
sehs raste eines tages rit
unde mich nâch in mug gebrechen.
aber ein dinc wil ich sprechen:
der dâ her was ê,
von este künec andrê,
dem slûnte als übel als mir
ze rennen über die rivier
mit den valben über heide.
er unde ich, wir beide
hân grôzes schaden niht getân
mit dem bogen ûf dem plân,
unde ist er ouch künec gewesen,
die wîl der tôt in lie genesen,
unde waer gewaltic noch hiute
lândes unde liute,
hiet in der tôt lâzen .>
die an dem râte sâzen,
die sprâchen: < solt wir mit urloup reden,
ez ist zwischen iu bêden
gewesen ungelîch:
ir sît ein künec hôch unde rîch,
sô ist nieman oder er weste,
daz her andrê von este
was ein gar arm man,
dô er sich des kunicrîchs nam an.
nû merkt, waz doch an im geschach.
die unger im sanden nâch
ir boten hinze walhen;
daz er in wîten malhen
braeht unde in bulgen swaere
vil veneziaere,
des wâren en unde dis
datz ungern gewis.
dô was der ôheim sîn
von venedien her albertîn
sô kluoc unde ander sîne mâge,
daz siz sazten ûf die wage
nâch dem sprichwort gemein:
kum heil dir von dem hauenstein!
 «ob aber im misselinget,
ân daz er mit im bringet,
wirt daz verlorn,
daz muoz werden verkorn,
des andern er verliuset niht,
swaz man in hie haben siht . »
si wâren sô karc,
daz si kûm ûf hundert marc
von welhischen lânden
bereitschaft mit im sanden.
unde dô si wurden gewar,
daz er sô lutzel brâhte dar,
dô wart er sô unwert,
daz sîn ze hêrren nieman gert.
alsô vuor der tumbe
in dem lânde umbe,
dâ sîn ze hêrren nieman wolt,
unz in der grâve arnolt
vie unde übel handelt.
unde wie er mit im wandelt,
daz habt ir ê wol vernom.
doch swie ez darumbe kom
unde swie vil er smâcheit
mit der vancnusse leit,
under aller der geschiht
verlôs er dennoch niht
sînes erbteils nie,
den er ze walhen lie,
umbe einen pfenninc.
umb iuch ist ez ein ander dinc:
swaz ir iuch nemet an,
soldet ir dâ von lâzen
anders denne nutze waere,
gewislich daz baere
hin vür niemer mêre
iwer krôn dehein êre.
noch merket einz, daz wir iu sagen,
daz mug wir iu niht verdagen,
ob uns triwe volget mit:
ez dunket uns ein vremde sit,
daz ir durch diu kint,
diu noch ungeboren sint,
iwern lîp wolt stôzen
ze sorgen alsô grôzen:
ân unsern rât ir daz tuot .>
den künec dûhte niht guot,
dô er an sînem rât
der verhencnus niht hât,
dâr zuo in truoc sîn wille.
er sweic dâr zuo stille.
er begunde ahten
mit im selb unde betrahten,
wie er dâmit wolde varn.
die boten, die im wârn
von ungern gesant,
den gap sîn milte hant
guotes über die mâz.
ûf ein sin tete er daz:
sô sîn miltikeit
wurde geseit
zungern in dem lânde,
daz man dâ bî erkande
sînen grôzen rîchtum.
durch den selben vrum
macht er die boten rîch
unde vertigt si guotlich,
sô si kaemen hin heim,
daz si den künec von bêheim
lobten sô sêre,
daz die unger dester mêre
sich liezen gezemen
in ze hêrren nemen.
die boten er dô
vertigte alsô,
daz er die unger des bat,
daz si an ir aller stat
vier hêrren im sanden,
die si erkanden
sô wîs unde sô endehaft,
daz si zuo der botschaft
wol vüegten an allen dingen.
mit den wold er zende bringen
die sache über al.
ouch sand er âne twâl
sîn boten sunderlich
mit maneger kleinât rîch
zuo grâf ybanen:
den hiez er bitten unde manen,
daz er selp zuo im kaeme
unde sîn red vernaeme;
des wold er im sunder wanc
iemer sagen danc.
grâf yban die bet,
die im der künec tete,
enphie tugentlich
unde sîner gâbe rîch
hiez er im gnâde sagen,
er sprach: < ich wil gedagen,
daz ich zuo im rît-
ze swie getâner zît
mir mîn herr enpiut,
ich unde mîn liut
sint im ze komen undertân .>
sus vertigt er die boten dan
gegen bêheim wider.
daz brâht den künec sider
an daz gemerc sô nâhen,
daz zuo im mohte gâhen
grâf yban von valbach.
kurzlich daz geschach,
daz grâf yban zuo im kam.
vil brieve er mit im nam
von den hôhsten, die man kande
datze ungern in dem lânde,
die hiez der grâve alsô machen,
swaz er an den sachen
lobte oder taete,
daz hetens alle staete.
dô grâf yban kom geriten,
mit vriuntlichen siten
der künec in enphie,
unde dô daz ergie,
dô greif man zuo der sprâch.
des kuniges muot stuont darnâch,
wie er des bekaeme,
daz man sînen sun naeme
hinz ungern an sîner stat.
grâf ybanen er des bat,
daz er darüber sich bedaehte
unde imz zuo braehte
gegen den andern hern.
 <daz tuon ich vil gern,
als verr ez an mir lît .>
dô sîn den künec dûht zît,
daz der grâve reit, ze guoter nacht
in die herberg im brâht
des kunigs kameraere karc
bereites silbers tûsent marc;
dâr zuo man im bringen sach
unversniten scharlach,
vedern vil unde ander rîch wât
unde sô rîchiu kleinât
von silber unde von golde,
daz man daz wolde,
swâ er ir hin ze pfande gert,
si waeren tûsent marc wert;
dâr zuo ein ors grôz,
daz man sîn genôz
enmöhte zuo den stunden
in zwein lânden hân vunden.
ie der man gedenk in sînem muot,
ob diu handlung waere guot,
die man im in der herberg tete.
ez was des kunigs bet,
ez waere grôz oder kleinez,
des sîn gesind bedorfte einez,
daz man im der driu geben solde,
ob man sîn hulde haben wolde.
dô grâf yban gesach
die handlung, diu im geschach,
er sprach: < sol ich leben,
ich wil iemer darnâch streben,
daz ich unde die vriunt mîn
begên den willen sîn .>
daz der man witze het,
daz schein an maneger stet
unde doch gerlich,
dô der künec rîch
mit dem grâven yban
des morgens reden began.
dô sprach er: < herr, ir habt
mich sô grôz begâbt,
daz ich got bitten wil,
daz mir kom daz zil,
daz ich dâr zuo tug,
daz ich ez verdienen mug.
doch wil ich iuch bitten
in râtsamen siten,
daz ir mir gebt dester mîn,
hêrre, ûf den sin,
daz ir ze geben habt dester mê
den ungern, die noch koment her;
lieber hêrre, wand ob ir
niemer niht gegaebet mir,
sô wold ich doch dienen iu,
unde sag iu, hêrre, umbe wiu:
von iwers vater hant
ist mir diu êr bekant,
daz ich nâch tiutschem orden
ze rîter bin worden,
des die unger niht pflegen.
ich hân mich des bewegen,
daz ich der iemer wil heizen,
der in ungerischen kreizen
iu dienet unde ouch anderswâ .>
dô sprach der künec wenzlâ:
 <ich muoz daz klagen,
daz ich bî mînen tagen
niht daz hân erkant,
doch ob iu mîns vater hant
iht êren hât getân,
daran ich iuch hiut man
unde daz ir der müezt sîn,
dem diu vurderunge mîn
iemer sol sîn bereit,
die wîl mîn lîp daz leben treit,
daz ir mir des schuldic sît,
daz man ze diser zît
mich einer bet gewer,
der ich von herzen ger,
unde sag iu doch, wes:
die unger muotent des,
daz ich selbe var dâhin,
daz vüeget weder mir noch in,
wande ich bin ein man,
der nû niht gelernen kan
die ungerischen sprâch,
nû gedenket iu darnâch:
einem künec vüeget wol,
daz er selbe sol
hôren alle tac
der nôtturftigen klag
unde daz ers mit gerihte wende;
ez ist unbehende,
daz ein tulmetsch gediht,
dâ ein künec zuo selp wirt gewîht,
daz ist vride unde geriht:
sô er daz selb enmac niht
âne tulmetschen volbringen,
sô muoz im ofte misselingen
an dem, dâ ze aller vrist
sîn sêl umbe pfant ist
gen dem starken got.
sô ein künec der gebot,
der er von gote waltet
...sô kumt der tac, daz bezzer waere,
daz er kuniges nam enpaere>,
sprach der künec ze grâf yban:
 <einen sun ich hân
in der gestalt unde in der jugent
...daz er lernt in kurzem zil,
swelhe sprâch er lernen wil;
sô bin ich ouch des muotes,
daz ich lîbs noch guotes
mînen sun niht enlâz,
swenne sich im vüeget daz,
daz er des bedarf .>
diu red, die dâ vür warf
der künec dem grâven yban,
dâ pruofte er wol an,
daz er den sun gern
den ungern gaeb ze hern
unde daz er gerne waer dâheim
bî merhaeren unde bêheim.
wîslich rett er dô
im ze lieb alsô:
 <her, swaz ir habt geseit,
daz ist wol diu wârheit.
ich unde mîn genôz
vür ein gelucke grôz
mugen ez wol zellen,
sô wir ez wellen
rehte verstên,
sô mac ez niemer ergên,
daz ze maneger vrist
in ungern ergangen ist.
ez ist wâr unde ungelogen,
daz von ôstrîch die herzogen,
die unser marke sint gesezzen,
etwenne wâren sô vermezzen
unde der geturste pflâgen,
daz si in ungerlânde lâgen
mit her vor unsern vesten
unde sich daran mesten,
daz si an uns râchen iren zorn.
daz wirt vürbaz verborn,
sît uns got hât gefüeget,
solher êren, der uns genüeget,
daz die zwên künec genant,
von bêheim unde von ungerlânt,
sô gar vereinet sint
als vater unde kint,
die eines willen sullen leben.
hêrre, ich wil iu des geben
mîn triwe unde mînen eit,
daz ich niht durch noetikeit
iwern willen an den dingen
gegen ungern wil zende bringen .>
sus wart der grâf yban
gevertiget von dan,
daz er sîn deheinen wandel gert.
der künec hete in gewert,
hete er iht torst gelitten.
dô der von dannen was geriten,
vil kurzlich darnâch
man aber zuo rîten sach
hôher unger vier,
zwên bischolf, seit man mir,
unde zwên hôhe grâven.
mit den sach man zuo draven
burgaer von den steten,
die ouch den gewalt heten,
swaz si lobten dâ
dem künec wenzlâ
offenbâr oder stille,
daz waer ir aller wille.
die boten wurden aber dô
enphangen alsô,
daz sîn zuo dem zil
die bêheim dûht ze vil
der kreftigen hab,
die er den ungern gap.
si sanden den heimlichisten rât
zuo dem künec an ein stat;
si sprâchen: < herr, iu sî geseit,
daz ez sêre misseheit
den iwern algelîche,
daz ir die unger macht sô rîche
unde iur kamer als gar laeret.
die unger habent bewaeret
ein altez sprichwort an in,
daz gêt ûf den sin,
die wîl daz dinc alsô stêt,
daz diu schîbe eben gêt,
sô sol man si niht stên lâzen.
wir müezen eines sorgen hân,
des lânt unde liuten nôt ist;
wand ob iu zuo der vrist
an dem lânde zungern misselinget,
des uns ein sorge zuo dringet,
daz iu der künec albreht
an den sachen ist ungereht
unde der bâbest alsam,
daz er bî kristenlicher gehôrsam
den künec sêre mant,
daz er ungern daz lânt
dem stuole scherme unde ouch dem,
der ez von im ze lêhen nem
unde dem erz wil lîhen.
daz mac dâr zuo gedîhen,
daz ir urliuc müezet hân:
waz welt ir danne grîfen an,
habt ir niht varendez guot?>
der künec sînen muot,
darûf er was verkoln,
sîm rât noch het verholn
unz an dise stunt.
dô macht er in kunt,
wes er het gedâht.
er sprach: < ir hern, nû aht
vil eben unde wîslich,
ob der unger kunicrîch
solde wesen veil,
wie grôz müest sîn der teil,
der dâr zuo töhte,
daz manz dâmit vergelten möhte;
unde sô ir ez ûf daz hôhiste
ahtet- des iu niht gebriste-
mit allem dem guot,
des iu ze vil dûht in iwerm muot,
umb daz waer dannoch wol veil
des lândes der zehent teil.
Dccxxiv . daz iuch wunder nimt
der milte, diu mir zimt,
gegen den ungrischen hern-
daz het ich iu gern
lenger verswigen;
nû ist ez dâr zuo gedigen,
daz ich iu die geschiht
lenger wil verswîgen niht:
mir ist der künec albreht
worden ungereht
darumbe, daz mir daz versmâht,
dô ich im zuo brâht
die sache gegen dem künec adolfen,
der ich im ouch hân geholfen,
sô ich beste kunde,
vür die selben stunde,
swes ich an in gert,
des wart ich nie von im gewert.
dâmit ist mir bescheint,
daz er mîn niht enmeint.
dâgegen hân ich
vil wol gewarnet mich:
mit dem von vrancrîch
bin ich sunderlich
vereinet unde verphliht
unde alsô verriht,
swaz unser einen an gêt,
daz dem der ander gestêt
spâte unde vruo
mit lîbe unde mit guot dâr zuo.
dâ von sol iu niht wesen leit,
daz mînes guotes geleit
sô vil hinze ungern wirt.
wand ob mir got die saelde birt,
daz ich gewaltic wirde dâ,
sô weiz ich ninder anderswâ
zwêne kunige alsô rîche
als ich unde der von vrancrîche.
wer möht uns beiden widerstreben?
ich wil im des mîn triwe geben,
kaeme er gezogt
Albreht der rômisch vogt,
swenn er wil, ûf daz velt,
er vindet strîtes widergelt.
wir bêde haben den muot,
ist daz wir mit guot
mugen niht gestillen
des bâbstes unwillen,
sô verweg wir uns sîn drât
unde gê, als ez ganc hât,
die von cecili unde arragoun
noch nie gerou,
daz si sich sîn habten wider,
dô si der bâbest nider
von irn lânden wolt gesetzet hân,
durch sîn gewalt noch durch den ban
liezens im des iren niht:
daz selb uns ouch ze tuon geschiht .>
Dccxxv . des kuniges rât began
trûren, dô man
an des kuniges wort
die wârheit gehôrt,
daz er sich heimlich
mit dem von vrancrîch
alsô verbunden hât
ân ir wizzen unde ân ir rât.
wand ez was alsô ergangen,
geendet unde an gevangen,
daz der bêheim dehein,
er waer grôz oder klein,
von êrste unz ze leste
darumbe niht enweste
ân einen râtgeben, het er,
von basel bischolf peter,
der het ez allez an getragen,
die bêheim begunden klagen
unde sprâchen: < herr, uns vüeget niht,
daz wir vürbaz iht
haben ze tuon mit den sachen,
got well iuz guot machen,
sus kan ez niemer werden guot:
swer wider diu zwei houbet tuot,
daz rîch unde daz der bâbest treit,
des wizze wir die wârheit,
ez ergêt selten,
ez müez sîn enkelten,
der ez mit willen tuot.
iwer êr unde guot,
des müezt ir jehen
von dem rîch ze lêhen;
sô habt ir sunderlich
ein amt von dem rîch,
dâr zuo ouch iur wal gehôrt:
wert ir der êren gestôrt,
sô waer bezzer vermiten .>
mit grôzen unsiten
sprach zden hêrren sâ
der künec wenzlâ:
 <war tuot ir iwern sin?
ein sô hôher künec, als ich bin,
waent ir den sô lîhte scheiden
von den êren beiden,
der ir mich hie verdamt?
diu wal unde daz schenkamt
dâr zuo hân ich solich reht,
ob der bâbst unde künec albreht
zuo einander wolden legen
unde mich dâ von erwegen,
si müezen arbeit dâr zuo haben .>
antwurt des gâben
dem künec wenzlâ
sîn râtgeben sâ:
 <hêrre, wir haben vernomen,
mac mit nihte nâher komen
deheinem vürsten denn dâmit,
daz er in vêht nâch kamphes sit,
ein vrîer man sîn genôz,
diu sach ist swaere unde grôz:
swelhes dinc alsô stât,
daz in diu sorge an gât,
der traht ist er behende,
wie ez nem ein ende.
Dccxxvi . ez ist offenbâr unde wizzenlich,
daz der keiser vriderich,
der iwer beider hêrre was,
vil kummers an sich las,
dô in diu pfafheit vêht-
daz doch ein teil was unreht,
des manic wîser pfaffe jach:
doch dô man sach,
daz ez der bâbst gebôt,
durch der gehôrsam nôt
muost man in verbannen.
nû sehet, waz iu helfe danne
unde dem von vrancrîche sam,
ob iu der bâbest wirdet gram:
der in dâr zuo macht,
daz ir bêde wert geswacht,
des rîches vogt gereht,
daz ist der künec albreht .>
nû begunde zurnen sâ
der künec wenzlâ
unde sprach sâ zestunt:
 <ez ist diu sache noch niht kunt,
wie wir uns erneren megen
unde wie wir wellen enkegen
dem bâbste bonifaciô.
umbe den lît ez alsô,
swer gewalt hât
unde gegen im ze reden hât,
der wirft im under ougen
ein dinc, ob er sîn wolde lougen,
daz man bewaern wol mac,
sô sich vüegt der tac:
daz er dem heiligen man
daz bâbstamt an gewan,
der celestinus hiez;
unde dô er in verstiez
des gewaltes unde der êre,
dô tete er im mêre,
er lie in verderben
in sîner vancnuss unde sterben,
daz noch hiute nieman weiz,
in welher lânde kreiz
er in hât verborgen,
seht, ob er daz müez besorgen!
unde ez jehent gewis
die meister von paris,
ez mac der bâbst bî sînem leben
daz amt nieman ûf geben,
daz wellen si gewis machen
mit manegen grôzen sachen,
daz siz vindent geschriben.
ouch hât er vertriben
zwên ûz den cardinalen,
daz si im niht gehâlen
sînes unrehtes.
sô ist ouch künec albrehtes
unreht offenbâr:
der vuor ze vâr
ûf zuo dem rîn
dem rehten hêrren sîn,
der dâ von verdarp,
unde wie er daz rîch erwarp,
daz ist ouch den vürsten kunt .>
 <hêrre, vür iwern munt
sol diu rede niht mê gên>,
sprâchen ûz den hêrren zwên,
 <welt ir vermîden
spotlichen arcwân lîden:
wand ob ez niht westen
in den lânden die besten,
sô hât man iuch sîn hôren jehen,
swaz im ze vrum sî geschehen
gegen dem künec adolfen,
des habt ir im geholfen
mit liuten unde mit guot.
her, wandelt iwern muot,
oder ir enphâhet smaehe.
seht, ob diu red geschaehe
von iu dem künec ze gevaere,
dâ diu samnung der vürsten waere,
sô trüege man her vür
iur brieve über die kür,
die hab wir gehôrt
von worte ze wort:
die stênt alsô, daz ir verjeht,
daz ir den künec albreht
von stîr unde von ôstrîche
ze hêrren welt dem rîche
unde nemt daz ûf iwern eit
ûf triwe unde ûf wârheit,
daz daz rîch mit im behalten sî,
wand er sî alles des vrî,
daz in der kür möht geirren
oder von den êren virren.
an den selben brieven ouch stât,
wie umbe sîn missetât,
der er überwunden wart,
ze meinze an der selben vart
von den vürsten, den der gewalt
mit rehte ist bezalt,
vier leien unde drî bischolf,
von den der künec adolf
sî entsezt unde verzalt
von êren unde von dem gewalt,
der im volget ê nâch,
die wîl man im des rîches jach.
an dem brief hôrt man iuch jehen,
wie daz allez sî geschehen
mit urteil unde mit reht.
unde wie der künec albreht
dennoch nâch dem strît
über eteliche zît
alliu diu reht guotlich,
diu er het an dem rîch,
swie diu waern genant,
in der kurfursten hant
ze vrankenfurte gap
unde tete sich dô ab
kuniges reht unde nam;
unde wie daz dâr zuo kam,
daz er zuo dem andern mâl
von den kurfursten über al
dem rîch ze hêrren wart erkorn;
unde dô der vürste hôchgeborn
erwelet unde prüevet wart,
wie er dô an der selben vart
wart gefüeret hinze âch,
dâ im allez sîn reht geschach
mit wîch unde mit der krône;
unde wie im darnâch schône
mit worten unde mit werk
die vürsten znurenberc
leisten, des si zallen stunden
dem rîche sint gebunden,
Dccxxvii . daz ist allez wâr unde wizzenlich.
ob der künec von vrancrîch
dâ inder iht saehe
künec albreht ze smaehe,
daz stüend dem selben man
dâ sô übel niht an,
als ez tuot iu,
unde sagen iu, her, von wiu.
dô ditz allez ist geschehen,
des enhât er niht gesehen,
wand er hât dâmit niht ze schaffen
als die leienfursten unde pfaffen,
die mit der kür umbe gânt:
sô habt ir mit iwer hant
datz dem hove sîniu reht
geleist dem künec albreht:
ir muost iuch dar lenken
unde korende schenken
ûz einem kophe guldîn
dem künec unde der künegin,
dâ si gekrônet sâzen
unde mit einander âzen.
ir muost ouch sîn ze hêrren jehen,
dô ir iwer lêhen
von sîner hant enphienget
unde im den eit begienget.
hiemit welle wir gedagen
unde dâ von niht mêre sagen,
unde swaz wir iu haben geseit,
dâr zuo uns unser triwe leit:
hin vür geschehe iwer wille,
daz ist, daz wir swîgen stille
unde lâzen iuch varn nâch iurm muot,
ez kome zübel oder ze guot .>
 <daz tuot>, sprach dô sâ
in zorn der künec wenzlâ,
 <ir habt mir halt ze vil geseit .>
 <hêrre, daz ist mir leit,
daz iuch sîn dunkt ze vil:
ez kumt aber noch an daz zil,
daz ir sîn jeht ze wârheit,
swaz wir iu haben geseit.
waent ir daran wol ze tuon,
daz ir iwern eigen suon,
der noch leider niht
mit sîn selbs wizzen ist beriht,
sendet hin under die diet,
den ir untriu daz riet,
daz si den künec ladizlâ,
des ungerlânt muos jehen dâ
zeinem rehten erben,
vrumten ze verderben?>
 <nein>, sprach der künec wenzlâ,
 <ein velbin, hiez weidâ,
durch die verlôs er den lîp
von dem, der ir jach ze wîp .>
dô sprâchen die hêrren: < des ist niht;
wir sîn des wol beriht,
daz der selbe valb
mit willen gienc einhalp,
swen der künec nâch sîner gir
wolde slâfen bî ir,
vil wol er im des gunde,
unz ûf die stunde,
daz ez die unger an legten
unde in darûf erwegten,
daz er in ze tôde stach .>
dem kunige was ungemach,
daz man mit red in widertreip.
niht lenger er dâ beleip,
er gienc in zorne drâte
von in ab dem râte
unde schuof mit sînen kameraeren,
die unger, die dâ komen waeren,
daz man der in der ahte pflaege
unde daz man niht verlaege,
swes ir schaffaer eines gerte,
daz man in der drîer werte.
ze leide tete er daz den,
die dâ wolden understên,
daz er des iht wurbe,
dâ von er verdurbe.
doch dô die hêrren kluoc
ir triwe niht vür truoc,
dô liezen si in
volfüeren sînen sin
unde riten, leien unde pfaffen,
dâ si heten ze schaffen.
des naehsten tags darnâch
die unger man sach
ze hove rîten êrlich.
der künec enphie si guotlich,
als man liebe geste sol.
er erzeigte in daz wol,
daz si im wâren liebe geste,
allez daz er weste,
dâmit er sich in gelieben mohte,
daz tete er als verr im tohte.
darnâch über etlich stunde
zwischen in man begunde
teidingen aber sâ.
des der künec wenzlâ
vor unde ouch dô gert,
des wart er gewert,
die unger lobten hie
vür sich unde vür al die,
die man hêrren nande
zungern in dem lânde,
daz si naemen gern
ze künec unde ze hern
von bêheim des kunigs suon;
unde daz siz wol mohten tuon,
des was in âne widerstreben
voller gewalt gegeben,
darüber brâhten die geste
guote hantveste
dem künec wenzlâ.
der muoste sweren dâ,
daz er spât unde vruo
sich rihten solt dâr zuo,
daz er den sun in ungerlânt
in einem môneit sant,
in irte denn êhaft nôt,
siechtum oder der tôt-
sust sold unz nihtes erwern.
dô muosten ouch die boten swern,
daz si zuo der vriste kaemen
hinze brunne unde dâ naemen
iren hern den niwen
unde daz si in mit triwen
vüerten hin heim.
des kunigs sun von bêheim,
was ouch wenzlâ genant,
den nâmen si zehant
unde sazten in ûf ein alter.
ûz dem antifnaer unde dem salter
wart über den jungen
vil dô gesungen.
darnâch giengen si hin
unde knieten vür in
unde swuoren im drât
an aller unger stat
hulde unde gehôrsam.
dô daz ende nam,
die unger gerten sâ
urloubes dâ.
der künec muotes vrî
durch sîn kurtoisî
si belîben bat.
des widersagten si im drât:
ze werwort si jâhen,
diu zît waer sô nâhen,
ûf die si wider komen solden,
daz si sich niht wolden
lenger sûmen hie.
der künec si dô varn lie
ze herberg an irn gemach
unde sande in hin nâch
ahtpaere kleinât rîch.
der künec lobelich
milte gegen in niht verbarc,
ir iegelichem tûsent marc
ze sîner sunderêre sande
ir junger künec ûz ungerlânde;
dâmit er si besunder êrt,
daz was wol tûsent marc wert.
alsô wurden die boten heim
gevertiget von bêheim.
die vuoren an der wîle
hin heim mit balder île.
Dccxxviii . dô der bêheim künec sô gelânc,
dô stuont aller sîn gedanc,
wie er den sun êrlich
braeht in sîn künecrîch,
dâr zuo er was erwelt.
ez belîbet von mir ungezelt,
waz ez muoste kosten:
ein argez herze waer zebrosten,
daz gebens het bevilt;
dô was er sô milt,
daz in niht verdrôz
ze tuon die koste grôz,
die sîn sun haben solde,
sô er hin varen wolde,
dâ er krôn unde wîhe solde haben.
dô diu zît begunde nâhen,
ûf die die unger solden komen,
als ir vor habt vernomen,
ze rehter zît kômen sie,
grâf yban unde alle die,
die sîn der künec het gebeten
unde die imz gelobet heten.
der künec enphie si mit vröuden.
schalles unde geuden
was daz lânt vol.
den ez aber geviel niht wol,
der was vil under den hern,
die ez sâhen ungern,
wand in ir herze wol seit,
daz schade unde smâcheit
dem lânde widerfüer dâ von.
dâ wold aber sich niht kern an
Wenzlâ der künec hêr:
ie mê unde mê
unde man imz werte,
er darûf zerte.
dô ez allez bereit wart,
daz ze sîner heimvart
der junge künec haben solde,
niht lenger man dô wolde
sûmen sich dâ.
der alt künec wenzlâ
ieglichem unger sunderlich
enphalch dô vlîziclich,
unde gerlich grâf ybanen,
den begund er manen
unde den hêrren sînen bruoder
mit maneger zeher vuoder,
die offenbâr unde tougen
giengen ûz sînen ougen,
dô er sîn liebez kint,
daz er vor unde sint
mit lieb het umbegurt,
den ungern antwurt.
dô si sich wolden heben,
dô wart aber gegeben
den ungern sô grôzez guot,
daz ez die bêheim sêre muot:
swie vil ir dar kam,
die ot heten hêrren nam,
den mêrt er ir hab
mit sô getâner gab,
daz si sîn dem künec iemer mêre
sagten lop unde êre.
die unger alle gelîch
wurden sô lieplich
gevertiget heim
von dem künec von bêheim,
daz si sîn genuogte alle.
hin vuoren si mit schalle;
soumaer unde kamerwagen
sach man swaere tragen,
die dem jungen künec volgten mit.
dienestlichen sit
sach man die unger kêren
an den jungen künec irn hêrren.
dô si in hinz oven brâhten,
gegen im dô gâhten
nunnen, munich unde pfaffen
...dem geistlich gewalt
über die stat was bezalt.
swaz glocken wâren in der stat,
die hôrte man als drât
erschellen unde erklingen.
mit liuten unde mit singen
erzeigten si dô,
daz si sîn wâren vrô.
si vuorten in an der zît
in ein schoene munster wît,
daz ist gewîht unde erbouwen
zêren unser vrouwen.
ûf dem alter in dem kôr
huoben si in enpor,
dâ lâsen si unde sungen
über den künec jungen,
daz den liuten wurde offenbaere,
daz er ze künec erwelt waere.
darnâch vuorten si in
in den kamerhof hin.
in der selben klûse
wont der künec mit hûse.
dâ schuof man den gesten
gemach den allerbesten,
den dehein man
in der stat mocht gehân.
die unger riten zuo
spâte unde vruo
unde buten vlîziclich
dem künec ze dienste sich
ûf den trôst sîns milten muotes,
daz er von bêheim des guotes
in ouch teilte mit.
nâch unlânger bît
die hêrren, die ûz bêheimlânde
sîn vater mit im sande-
den enphalch der künec wenzlâ,
daz si beliben sô lânge dâ,
unz daz der junge hêrre
enphienge kuniclich êre
ze wîzenburge schône,
wîch, zepter unde krône-
die lâgen tac unde nacht
mit aller irer maht
den ungerischen hêrren an
unde dem bischolfe von gran,
daz er den künec dâmit êrte
unde die wîhe vür kêrte.
mit vlîze ouch die selben bet
der grâve yban tete.
dâ von ez ouch geschach.
kurzlich darnâch
vuorten si in
gen wîzenburge hin
mit grôzer hôchvart.
dô er gekrônet wart,
der erzpischolf von gran
zuo im dar gewan
ander bischolf zehen,
die wurden dâ gesehen.
dô diu wîch ergie
unde der junge künec enphie
wîhe unde krône,
dô vuorte man in schône
her ze oven wider.
dô urloubten sich sider
die geste, die dâ wârn
von bêheim gevarn
darumbe mit im dar,
daz si solden nemen war,
wie man ez mit im âne vienge
unde wie ez im ergienge:
swaz daran was geschehen,
daz hetens allez wol gesehen.
dâ von huoben si sich
gegen bêheim den strich
unde brâhten irem hern diu maere,
wie ez dort ergangen waere.
swer mich nû vrâget,
wie mich des sô hab betraget,
daz ich niht mê hân geseit
von der kost unde der rîcheit,
diu an der vart
zungern getân wart,
dô der künec junge
enphie die wîch unde die krônunge,
wârumb ich daz vermiten hân,
daz wil ich iuch wizzen lâzen:
swer dem gelucke sô trût,
daz er grôziu gemiwer bût
ûf mollen unde weichen grunt,
dem ist diu êre unkunt,
die uns got selbe geben hât;
der spricht an einer stat,
daz lese wir kuntlich:
eim wîsen man ich den gelîch,
der sîn dinc alsô geschaffen hât,
daz sîn hûs gebûwet stât
ûf ein gruntveste,
diu steinîn ist unde veste.
daz bû, daz got meinet,
dâmit er uns bescheinet,
sô ein ieglich man
iht wil grîfen an
sachhafter dinge,
wil er, daz im gelinge,
sô sol er niht vergezzen,
er sol vil eben mezzen,
ê der anevanc ergê,
wie daz ende bestê.
swenn er daz ahtet
unde wîslich betrahtet
unde ouch dâ gedenket an,
sô mac im unmuglich missegân.
dem tete niht gelîche
von bêheim der künec rîche:
der macht den anevanc waehe-
wie aber dem ende geschaehe,
darûf enaht er selber niht.
sô man im ez dan verriht,
von den, die im guotes gunden
unde die ez ûz nemen kunden,
sô het er sîn niht verguot.
sîn hôchvertiger muot
truoc in ûf einen sin,
ez möhte nieman wider in,
ob im stüend bî helflich
der künec von vrancrîch.
daran in der von basel efte.
des ungetriwen geschefte
unde des valschen meintât
der vürsten vil verrâten hât.
der schuof ouch daz hie,
daz ez der künec an vie.
den dûht, er het der werlde hort,
dô des lândes zungern ein ort
sînen sun ûz der wiegen zucte
unde im ein krône ûf ructe
dâmit er sich selbe trouc.
ez ist niht ein ohsenoug
der unger kunicrîche!
êren unde guotes rîche
ist dârinne manic man,
dem daz von grâf yban
harte sêre versmâhte,
daz er einen künec brâhte
ân iren willen in daz lânt.
darumbe sich entrant
zwischen in diu vriuntschaft.
swaz der unger ist wonhaft
gegen der tîzach unde niderhalben
bî den wonent die valben,
Sirven, zokel unde walach,
der wonung unde gemach
stôzt an die taeterischen marc-
von den sint si sô starc,
wold in der grâf yban
mit samt dem bischolfe von gran
gesezzen sîn ze urliugen,
si müesten sich smiugen
vor ir einem zaller vrist,
der vil maneger dâ ist.
ouch sach manz missevallen
den sibenburgaeren allen
unde dem bischolf von golitschâ
unde swaz hôher hêrren sitzet dâ
her ûf unde hin ab,
daz der von bêheim gap
sînen sun hin in sô drât
ân ir willen unde rât.
die selben hêrren alle gemein
wurden des enein,
daz man zehant
êrbaere boten sant
zdem bâbest, die im klagten
unde ouch im daz sagten,
si wolden von sîner hant
hinz ungern dem lânt
gerne nemen einen hêrren
unde die gehôrsam vür kêren,
der si zallen stunden
dem stuole waern gebunden.
diu botschaft beheite dô
dem bâbste bonifaciô.
unde die wîl die boten lâgen dâ,
nû komen ouch sâ
boten gerant,
die het dar gesant
von bêheim der alt.
guot manicvalt
sand er zuo den mâlen
dem bâbest unde den cardinalen,
daz man sîn bet erhôrte
unde sînen sun niht stôrte,
alsô daz er sîn urlaebe
unde sînen willen dâr zuo gaebe,
daz er zungern krône trüege.
diu bete dûhte wol gefüege,
die die miet enphiengen dâ.
nû het der künec wenzlâ
gedingen, im waer vorderlich
der künec von vrancrîch.
dô schadet ez im mêre,
wand sich heten sô sêre
der bâbest unde sîn brüederschaft
verwarren in vîntschaft
mit dem vranzois pfilippe.
daz hete sich gehebt alsô,
als ich iu noch wil sagen-
ob ich iuz gern wolt verdagen,
daz muoz ich darumbe lâzen,
daz sîn gedenket nieman
an allen den kroniken, die wir lesen,
daz sô grôz vremde sî gewesen
unde daz ez ie gestuont sô hezlich
zwischen dem bâbst unde dem von vrancrîch
als zuo der selben stunt,
daz wirt iu noch kunt:
swen wir iu nû vür geben
...sô sag ich ouch daz,
wie sich gefuogt der haz,
des der von bêheim enkalt.
brieve manicvalt
der von vrancrîch het gesant
den cardinalen, die er kant:
die mand er der geheim,
daz den von bêheim
...die brief, die er sant hin,
der wart der bâbst gewar.
nû hôrt, wie er dâr zuo gebâr.
ir habt wol vernom,
wie von vrancrîch kom
in welhischiu lânt
der karlot genant,
unde wie er dâ warp
in des bâbstes dienste, daz er starp
unde sîn sun alsam.
dô den sun got nam
unde man im sach missegên,
der liez ouch junger süne zwên
in welhischen kreizen,
der ein was ruopreht geheizen,
dô hiez der ander alsus
Karulus klaudus.
dô diu kint hôchgeborn
in des bâbstes dienste heten vlorn
den vater unde den aneherren,
dô begunde dâr zuo kêren
der bâbest sîne witze,
wie er gefüeget ditze,
daz diu kindel wurden
irer swaere burden
von dem stuol ergetzet,
des si wârn entsetzet
in dem dienst der pfaffen.
daz wart alsô geschaffen
durch des bâbstes geniez:
der dâ ruopreht hiez,
der wart künec genant
über pullen daz lânt,
dâr zuo im der bâbest lêch
ein gâbe, der in gar verzêch
von arragûn künec vriderich,
Cecili daz kunicrîch,
dem ez zerbe was benant.
dô jach der bâbst, daz selbe lânt
waer den stuol an erstorben,
dô keiser vridrich waer verdorben
in der pfafheite ban.
dâ wart manic tûsent man
leider umb ersterbet,
dô die baebste wolden hân verderbet
Vriderîchen unde jacoben,
daz si niht wolden verloben
an cecili die gewer.
manic grôzez her,
daz der bâbest sant
in cecili daz lânt,
daz dô verdarp von in beiden,
ê der kriec wart gescheiden.
des ich hie wil gedagen.
ich wil iu diu maere sagen,
wie diu andern kint
wurden ergetzet sint.
Karulus klaudus
der wart ergezt alsus,
daz im wart geholfen
gegen dem rômischen künec ruodolfen,
daz im der gap sîn tohter.
nû waz ergetzung mocht er
im groezer getuon?
bî der gewan er ein suon,
der wart ouch karl genant.
den selben knaben zehant
wîht der bâbest schône
mit zepter unde mit krône
ze künec ungarischem rîch
unde gebôt vesticlich
hinz ungern pfaffen unde leien,
daz si âne allez zweien
disem künec waern undertân,
unde verbôt bî dem ban,
daz si sich iht solden kêren
an deheinen andern hêrren
unde daz si dem künec von bêheim
sînen sun sanden wider heim.
der bâbest âne underwint
mit grôzer rîcheit daz kint
den ungern in ir lânt
ze künec unde ze hêrren sant.
der bâbest ouch dô
in einem consistoriô
selp kundet daz,
swer sich vürbaz
selp dâmit betrug,
daz er sich selp an zug
zungern kuniges gewalt,
der solde sîn verzalt
kristenlicher gnâden
unde mit dem ban überladen
unde von gote sîn gevêht.
von rôm dem künec albreht
enpôt er, er het im zêren
einen juncherren
von sîner swester geborn
dâr zuo gewîht unde erkorn,
daz er solt künec sîn unde heizen
in ungerischen kreizen.
dâr zuo gebôt er unde bat
von dem gewalte, den er hât
hie ûf erden von gotes wegen,
daz er in sînen pflegen
sînen ôheim haete,
wand swaz der bâbest taete
an dem juncherren,
daz taet er im zêren
an sîner swester suon;
darumb sold er ouch tuon
allez daz im guot waere,
unde ob niht verbaere
von bêheim künec wenzlâ
den selben künec zirren dâ
wider den stuol unde daz rîch,
sô solde in vîntlich
bezzern künec albreht
unde büezen nâch des rîches reht,
daz diu vrevel müest riwen in.
alsô enpôt er im hin.
Dccxxix . die sache alle geschâhen,
daz ez die boten an sâhen,
die zuo der wîle wâren dâ
von dem künec wenzlâ.
wes solden si lenger bîten?
ân urloup sach man si rîten
balde wider heim,
dô si dem von bêheim
sagten diu maere,
wie ez dort ergangen waere,
den erzurnt daz sêre.
er sprach: < ê ich dis êre
mînen sun liez ûf geben,
ê müest ich unde er leben
in des bannes burde,
unz ein ander bâbest wurde>.
hinz ungern er zehant
sînen boten sant
zuo grâf ybanen.
den begund er manen,
daz er sîn triu an im behielte,
daz er mit in beiden wielte
hin vür iemer mêre
aller der êre
beider kunicrîche.
guotes unde gâbe rîche
sand er wol ein vuoder
im unde sînem bruoder,
daz si ir triwe niht vergaezen
unde ot veste saezen
ze dienste sînem suon.
daz si daz gerne wolden tuon
unde iemer tuon daz beste
unde an irn triwen wesen veste
sînem sun, irem hêrren,
unde daz si niht kêren
an den bâbest wolden iriu reht
noch an den künec albreht,
des buten si manegen eit,
triu unde sicherheit
dem künec wenzlâ
bî sînem boten sâ.
doch tuon ich iu kunt,
daz zuo der selben stunt
unde die boten dâ wârn,
in ungerlânt kom gevarn
der künec von welhischem lânde,
den der bâbest dar sande;
wand der bâbst einen legat
mit im dar gesant hât,
der sîn gewalt macht breit
gegen der pfafheit
unde gegen allen den,
die daran wolden stên,
swen in der bâbest gaeb ze hêrren,
dar si sich wolden kêren;.
swaz der selben leien was,
dô man den vor las,
wie der selbe künec was her komen,
dô si daran heten vernomen
die durchnehte unde die sliht,
dô swuoren si im algeriht
unde wâren dem bâbst bereit
ze leisten undertaenikeit.
ouch muosten an den stunden
die bischolf allenthalben kunden,
daz der nû rehter künec waere,
der von dem bâbst her komen waere.
unde dô man daz gebôt,
dô huop sich angst unde nôt
datze ungern über al.
etlich jâhen zuo dem mâl
unde stuonden daran,
si wolden den ze hêrren hân
âne allez widerstreben,
den in der bâbest het gegeben;
sô jâhen etelich,
ê si ir vrîez kunicrîch
mit sô getânen sachen
wolden eigen machen,
daz si ez dem bâbste gaeben,
der gehôrsam woldens sich gelaeben,
der si hinz rôme waern gebunden,
daz sich des underwunden
der bâbest unde sîne pfaffen;
si wolden mit dem lânde schaffen
nâch iren alten siten,
wand ez heten erstriten
ir vordern mit ir kraft
ab der heidenschaft,
die ez in eigenschaft heten.
des legten den steten
zuo an dem zil
der hôhen grâven vil
mit dem grâven yban,
die den von bêheim wolden hân.
Dccxxx . die kriege, die si huoben
die enputen dem künec wenzlâ
von ungern sîn suon-
unde waz er dâr zuo solt tuon,
darüber suocht er sîn rât-
unde oven diu stat,
diu enpôt dem künec rîch,
si wolden vesticlich
spâte unde vruo
sînem sun legen zuo
mit ganzer triwen kraft.
mit diser botschaft
her ze bêheim kômen sider
des kunigs boten her wider
unde sagten im die wârheit,
sînes suns gelegenheit
unde den kriec, den er truoc.
der bêheim was genuoc,
die sîn wâren vrô,
daz im gelânc alsô,
dô ez geschach ân iren rât,
daz er sîn einigen sun hât
von im alsô geschicket
unde in sorg gezwicket,
der einem kinde was ze vil.
wande über ein kurzez zil
der welhisch künec kom gevarn
unde der unger vil, die mit im wârn,
vür oven die stat
unde vordert an die drât
daz man den her ûz gaeb,
der ân des bâbstes urlaeb
sich des lânds het underwunden,
daz er vor manegen stunden
dem stuol hinz rôme waere
mit zinse dienstpaere.
daz der des dinges alsô gâhte,
den burgaeren daz versmâhte
unde jâhen algeriht,
si wolden sîn ze künec niht.
die unger mit drô
legten sich dô
ûf den berc an der zît,
der ob der stat ze oven lît.
dâ lâgen si vrî
ganzer tage drî.
dô wart in geseit,
daz sich grâf yban bereit
mit allem sînem geslehte
unde daz er gerne mit in vaehte.
dô dûhte daz die geste
sîn daz aller beste,
daz si zuo dem mâl
bî der tuonou zetal
hin wider in kêrten,
unz si ir her gemêrten,
wand si zuo der zît
dem lântvolc mit strît
niht möhten widerlegen.
die in heten in ir pflegen
den künec von walhenlânde,
den tete daz vil ande,
daz man in niht sach bringen
sô vil pfenninge,
als man sach tuon
von bêheim des kuniges suon.
der lucas unde der ugram
zehant, dô daz kint kom,
dô nâmen siz ze in,
alles ûf den sin,
ob er het brâht ze lânde
vlorîn unde bisande,
die ûz golde sint geslagen;
ouch sach man in tragen
dienesthaften muot-
ich waen ouch umbe guot-
den grôzen amadeus,
der sich schrîbet palatinus,
unde der lazlâ via weibot
der bot sich ouch ze solhem gebot;
daz selbe ouch tâten
bischolf unde alle die prelâten,
die man erkande
zungern in dem lânde,
ân die zwên ich dâ von nim,
den von rab unde den von vezprim:
die wolden ze hêrren hân
den jungen künec wenzlân,
von bêheim des kuniges suon,
unde anders niht tuon,
wan des si heten gesworn
von bêheim dem hôchgeborn.
alsô gienc ez entwer,
hiute hin, morgen her;
in dem lânde über al
was von dem irresal
weder vride noch gerihte.
swer sich zeinem künec pflihte
mit dienste unde mit suon,
swaz der mocht getuon
dem andern ze widerdriez,
durch niht er daz liez.
klein was ir beider gewalt:
dâ von ez übel wart gestalt ...
des wil ich nû gedagen.
ich wil iu aber sagen,
wie der künec albreht
behert des rîches reht,
sô er beste kund unde mohte,
als verre im tohte.
Dccxxxi . der herzoge von hollânt
dem von hanegeu was benant
von rehter sippe ze mâc.
dô der tôt lac,
der lie deheinen erben.
nû begunde an den künec werben
der von hanegeu vlîziclich,
daz er im hollânt lich
unde sêlânt dâr zuo.
nû horet, waz der künec tuo.
dem von hanegeu dô
antwurt er alsô:
wand ez nâch lêhens orden
dem rîch waer ledic worden,
sô müest er mit der tât
varn nâch der vürsten rât,
den des rîches reht waer kunt.
unde über etlich stunt
der künec gegen hollânt
sînen boten sant,
daz si sich an den stunden
der lânde underwunden
in des rîches gewalt.
dô des der helt balt
von hanegeu wart gewar,
der kom ouch balde dar
unde vertreip von dan
künec albrehtes man,
die er dar gesant het.
dô man daz kunt tete
dem künec albrehten,
der begunde sich gerehten
zeiner hervart.
schiere daz wart
gekündet zuo dem mâl
den vürsten über al,
hinz den der künec sich versach,
daz in des rîches smâch
leit waer durch in;
daz si mit im dâhin
vüeren mit schalle,
des bat er si alle,
dem von hanegeu ze schaden.
alle die er het geladen,
die wâren im der vart bereit.
nû wart ouch widerseit
dem von hanegeu umb die schulde
des rîches gunst unde hulde.
Dccxxxii . nû horet, waz der tete.
dô er vernomen het,
daz im der künec was gehaz,
er entwelte nû vürbaz,
er vuor snelliclich
an den künec von vrancrîch
unde klagt dem, waz er dolde,
daz der künec von rôme wolde
ûf in varn mit her:
nû entug er niht ze wer,
er wold im denne drât
helfe tuon unde rât
still unde überlût,
des er im wol getrût.
dô der von vrancrîch vernam,
durch wiu der zuo im kam,
der grâf von hanegeu,
dô mocht sich diu untreu,
diu staet mit im het pfliht,
lenger verhelen niht.
der im dô klagt,
heimlich er den vrâgt,
wie er dâr zuo wolt gebârn.
er sprach: < dâ wil ich mich wârn
unde bin ouch komen umbe diu,
hân ich dehein helfe von iu,
daz ich mich sîn weren wil>.
dô sprach an dem zil
der von vrancrîch:
 <swer in wîslich
wolde überwinden,
dem wold ich wol ervinden,
wie man sich geraech an im>.
er sprach: < swaz ich vernim
von iu râts unde lêre,
des volgt ich iu mêre
denn ander ieman>.
er sprach: < sô enkan
ich bezzeres niht,
wan daz ir algeriht
den künec der vart alsô wendet,
daz ir boten zuo im sendet,
die iu mit sinnen
einen vride gewinnen.
die boten suln ouch wesen
an listen sô ûzerlesen,
daz si an den sachen
einen tac machen,
ûf den der künec kaem her ab:
ob der von hanegeu niht hab
ze hollânde reht,
daz den der künec albreht
sîn hulde gewinnen lâze
in sô getâner mâze,
daz in sîn genüege
unde dem rîche wol gefüege.
sô daz geschehen ist,
in der selben vrist
sult ir iuch dâr zuo warn,
swenn er her nider kom gevarn,
daz ir iuch daran vurdert
unde in ermurdert
mit listiger kerge
an der sprâch oder an der herberge
unde nemet alsô râch.
sô gewinn wir alle gemach
vor dem wüeterich>.
dô der von vrancrîch
disen rât getet.
dô was daz sîn bet,
daz er verholen belib
unde daz manz ot vertrib.
Dccxxxiii . dô der von hanegeu sich
geurloubt, den strich
gegen heim er kêrt.
daz in het gelêrt
von vrancrîch der veig,
darûf sîn gedanc seic.
boten êrbaer genuoc,
die listic wârn unde kluoc,
sande er an den stunden,
dâ si den künec von rôme vunden,
swaz in enpholhen was ze werben,
des liezen si niht verderben,
ez ist iu wol bescheint,
wie ez der von hanegeu meint
unde welch meinung er het
zdem geleit, daz er dem künec tete
den rîn hin ze tal.
nû wizzet sunder twâl,
der künec was muots sô vest,
unde hiet er halt wol gewest,
daz er in gevaere
dar geladen waere,
er waere dennoch niht beliben.
die boten ir dinc triben
sô lânge unde sô sêr,
unz daz der künec hêr
von in überredet wart,
daz er gelobte die vart
unde einen tac ze haben,
wand si im vür gâben,
swelch sache im uneben laegen,
die solt man ze niumegen
im alle machen sleht,
ouch hiez den künec albreht
mit vlîzigen siten
manen unde bitten
der hêrre, der dâ het
nâch des kunigs bet
vertriut sîn tohter êlichen
sînem sun herzog vridrîchen,
daz er im zêren
den selben juncherren
mit im vuort ze tal,
daz man zuo dem mâl
bestaetigte die hîrât.
swes man den künec daran bat,
daz lobt er ze tuon:
in vridebaerem suon
ûf ir beider treu
zwischen im unde dem von hanegeu
sold ez stên ûf eine zît
âne allen widerstrît,
diu dâr zuo wart genant.
die boten zehant
begriffen die heimvart,
dô diu sache wart
geendet nâch irm willen.
helen unde stillen,
als si wol kunden,
der sache meinung si begunden,
unz daz si zuo irm hêrren kômen,
in den der untriwe samen
der von vrancrîch het gesaet.
nû horet, waz der taet.
still unde heimlich
warnet er sich
dâr zuo, sô der künec kaeme,
daz man im den lîp benaeme;
der umbe die geschiht
leider weste niht
unde sich ouch niht versach,
wan des man wider in jach,
daz daz ân gevaere
sleht unde durchnehtic waere.
doch dô diu zît kom,
als ir nû habt vernom,
diu zwischen in gesprochen was,
der künec zesamde las
sînen heimlichen rât.
dehein samnung er hât,
wan die teglichen diet,
der sîn hof niht geriet.
wol het er niht lâzen,
swaz hern dort niden sâzen,
den was gemachet kunt,
si solden zuo der stunt
zuo im komen dar.
ouch het im vürwâr
der von koln geheizen,
er wold ûz sînen kreizen
zuo den teidingen
hundert rîter bringen
zêrn dem rômischen vogt.
alsô her nider zogt
der künec ellens rîch.
sînen sun vriderich,
daz der mit im niht vuor hin nider,
daz was dem künec sider
vil nâch übel gerâten:
wand siz dâfür hâten,
er wolde mit der tât
die gelobten hîrât
lâzen belîben unverriht.
des was aber niht:
den junchern der vart
irt, daz er kranc wart,
unde ander sache dehein.
an dem künec wol schein,
daz er wan guotes sich versach.
er liez im wesen gâch
ze tal bî dem rîn.
nû solt der tac sîn
gewesen ze niumegen.
dâ bî nâhen was gelegen
diu burc, dâ der herr ûf saz,
mit dem der künec sich vermâz
zwischen ir kindern hîrât,
als man vor vernomen hât.
mit dem der von hanegeu
wart enein der untreu,
daz der künec hôchgeborn
daz leben solde hân verlorn
in sînem hûs.
darûf deheine grûs
der künec nie gewan.
unde dô der selbe man
in luot durch hûsêr,
Albreht der künec hêr
lie sich des erbitten.
die hêrren al sîn bîten
ze niumegen in der stat.
ein klein gesind er hât
zuo im genomen.
unde dô er mit dem was komen
ûf der burc, dâ er sold ezzen,
der sich der untriu het vermezzen,
der het vor alsô geschaffen,
daz wol hundert man in waffen
sich verborgen hâten
in keler unde in kemnâten.
die heten sich vermezzen,
ê der künec het volgezzen,
sô solden si in hân erslagen.
ez was alsô an getragen,
ez waer spâte oder vruo,
sô der von hanegeu vüere zuo
in scheffen ûf dem rîn,
sô solden die bereit sîn
ûf der burc den strît ze heben.
des heten si gegeben
ene unde dis
...nû hôret, wie ez ende nam.
dô der künec ûf die burc kam,
dô het der vînt des vlîz,
daz der imbîz
schiere wurd bereit,
daz ir veicheit
an dem künec ende naeme.
wenne der von hanegeu kaeme,
des was er wartunde.
nû kom in kurzer stunde
ein bote unde hiez ezzen.
der wirt übels vermezzen
vurt den künec drât
hin an die stat,
dâ man ezzen wolde.
als man billich solde,
wazzer man nam.
unde dô ieglicher kam
zdem tische an sîn sedel,
in dem selben wedel
kom ein bot gestrîchen
zdem künec heimlichen
unde rûnt im in sîn ôr,
sîn wartet hie vor
ein juncfrou, des wirtes kint.
dô gienc âne underwint
der künec aleine vür die tür,
daz im nieman volgt her vür.
si vuort in heimlich her dan
unde sprach: < swie ir habt getân
unêrlich an mir,
sô wil ich doch, daz ir
triu von mir enphâhet.
nû aht, daz ir bald gâhet
von hinnen, vürste hôchgeborn,
oder ir habt daz leben vlorn,
unde sît daran niht laz>.
 <sagt an, vrouw, wie kumt daz?>
si sprach: < der von hanegeu
hât die untreu
gelegt mit mînem vater an:
gewâpent wol hundert man
ligent hinne verborgen,
den ist hiute morgen
daz gebot gegeben,
daz si iu daz leben
suln ob dem tische nemen,
nû lât iu bald gezemen
ze gâhen ûz der veste,
daz ist iu daz beste,
wand si wartent anders niht,
wan sô man zuo varen siht
den von hanegeu ûf dem rîn,
sô sol iwer ende sîn .>
der künec sprach zuo der magt:
 <gnâde sî iu gesagt
diser grôzen güete!
wie ich den lîp behüete,
dâ rât zuo durch iur wirdikeit
unde habt des mîn sicherheit,
kum ich von hinnen gesunt,
daz ich vür dise stunt
iu danke iemer mêre .>
si sprach: < sô volget mîner lêre,
enphelhet iwern knaben zwein,
daz si tougen unde niht sein
diu pfert bringen vür daz tor,
als ob si davor
an die trenke wellen,
unde heizet die gesellen
an den selben wîlen
her zuo dem türlîn îlen.
daz entsliuz ich iu hie .>
dâmit der künec gienc
bî der hend er gevie
sîner juncherren einen,
dem begund er bescheinen,
wie die sache laegen
unde wie siz müesten wegen,
ob si solden hin komen.
den rât, den er het genomen,
ze tuon bevalch er in den.
hie mit begund er gên
unde saz ouch ze tische.
wiltpraet unde vische
stuont ûf dem tische genuoc.
Albreht der künec kluoc
begunde mit witzen wandern,
er gienc von einem zuo dem andern,
als die willigen wirte tuont.
vor swelhem er iemer stuont,
mit dem er ein lutzel az.
als lânge treip er daz
alumbe nâch der wende
unz an der tische ende.
dâ stuont diu tür nâhen.
dâ durch begund er gâhen,
als ob im waere gâch
an heimlichen gemach.
dâ warte sîn aleine
diu tugentrîche reine,
diu im daz leben nert.
si vuort in unerwert
unde entslôz im daz türlîn,
dâ mit pferden drîn
zwêne knaben sîn warten.
dô danct er der zarten.
triu unde andâht er ir bot.
hulf im got von der nôt,
er wold ir iemer mêre
triu, vurderung unde êre
erbieten als sînen kinden.
hin gâht der künec swinde.
diu magt bat sîn got pflegen,
manegen guotlichen segen
tete si im nâch.
dem kunige was gâch
gegen einer veste,
die er dâ nâhen weste,
diu was eines grâven.
dâhin begund er draven.
sorge im entsleif,
dô er den burcperc begreif.
vor dem selben tor
stuonden juncherren vor.
der was einer sô vrumic,
daz er den künec
gar enzît erkande.
ein andern er sande,
der dem wirte sagt diu maere,
wie der künec komen waere.
ich waen, daz man ie wurd sô vrô,
als der wirt wart dô.
vür die porten lief er swinde
unde allez sîn gesinde
dem künec nâch manegen gruoz
nigen ûf den vuoz,
daz er in sô het gêrt,
daz er dar was gekêrt.
der künec den wirt ûf hôher nam;
er sprach: < daz ich dâher kam,
dâr zuo mich trîbet sache grôz .>
dem grâven er entslôz
alliu diu maere,
wie ez dort ergangen waere
unde wârumb im was sô gâch.
der wirt sich vreute unde sprach:
 <got, der allen engeln obt,
der si darumb gelobt,
daz ez alsô ist ergangen .>
der künec wart an der stunt enphangen
von hêrren unde vrouwen,
daz er wol mohte schouwen,
daz ir herze unde ir muot
gegen dem künec was guot.
der künec bat den grâven
hin wider draven,
daz er ervaren solde,
ob sîn gesind iht kummer dolde.
der sûmte sich lenger niht,
er kêrt hin wider algeriht.
lât iu kunden unde sagen,
wie diu maere gelâgen
dort, dô man ze tische saz.
dô man guot wîl het gâz,
dô nam si besunder
alle des wunder,
waz den künec irte,
daz er sich von dem tische virte.
der wirt êren kranc
von dem tische spranc
unde wart an der stunde,
wâ er den künec vunde:
er het in gern vergewist,
unde dô er sîn vermist
in dem hûs hie vor,
dô lief er zuo dem tor
unde vrâgt den portenaere.
der verrihte in der maere,
ez waer unlânge wîle,
daz zwên knaben mit île
heten ûz gerant
unde zugen ein pfert an der hant.
dô îlt der wirt an die zinne.
dô wart er mit gesihte inne,
daz der künec dâhin reit.
daz was im harte leit
unde muot in vil swinde.
des kuniges gesinde
enwesten, wie gebâren,
dô al die, die in dem hûs wâren,
klagten sô klegelichen,
daz der künec sô waer entwichen;
si îlten von dem tische ûf
unde machten sich ze hûf
unde wolden sich wem
unde den lîp ernern
als lânge unde si möhten.
dô daz grôze brehten
unde den ungefüegen schal
in dem hûs über al
hôrten die helde guot,
die dâ lâgen in der huot
dem kunige ze vâr,
die liefen her ûz gar
unde wânden, ez waer nû zît,
daz si hüeben den strît.
si îlten hin swinde
an des kunigs gesinde
unde wolden die ermordet hân.
nû kom ouch geriten sân
der her, von dem ich ê las,
zuo dem der künec geflohen was,
unde erbeizte vor dem tor.
dâ vant er liute genuoc vor.
der selben er zehant
einen zdem wirte sant,
daz er her ûz kaeme
unde sîn red vernaeme.
der hete des dehein schiuhe niht,
er kaem her ûz algeriht.
der gast gar unsuoz
enphie des wirtes gruoz.
der wirt in dô vrâgt,
welch sache in dar jagt.
er sprach: < dâ hât mich der
ziu gesant her,
den ir ûf den tôt
habt geladen ziwerm brôt.
dô hât im hin geholfen got.
nû ist sîn bet unde sîn gebot,
daz im kom sîn gesinde>.
daran stamelt er swinde-
ob er si solde lâzen
varen ire strâzen,
daran zwîvelt er vaste-
der wirt sprach zuo dem gaste:
 <ir sult mir reht verjehen,
wes ich mich sul versehen
gegen dem künec albreht>.
 <ob er iu sî ungereht,
des hân ich noch niht vernomen>,
sprach der, der dar was komen.
daz tete er aber durch den sin,
daz si dester schierre kaemen hin,
die er in dem hûse het.
dô wart er überret,
daz er in zuo der stunde
ze rîten wol gunde.
unde dô die selben geste
von des wirtes veste
ein wênic kômen her dan,
nû sâhen si her gân
wider wazzer ûf dem rîn
terret, koeken, galîn
mêre denn drîzic.
...daz si kômen niht sein:
an den zugen daz wol schein,
die si an den riemen teten;
daz si sich versûmt heten,
dâfür wolden siz niht haben.
iriu zeichen si gâben,
dô si dem hûse kômen nâhen,
daz man den künec solde slahen,
des nam der grâve war,
den der künec sande dar.
er sprach zuo dem wirt:
 <nû saget an, wie birt
ir ze disen sachen komen?
oder ist iu sô gar benomen
sinne unde witze?
nû gît zerkennen ditze
iwer untreu,
daz der von hanegeu
mit sô grôzer maht
sô balde her gâht.
alsô was ez niht geret>.
swie gerne dô der wirt het
gelougent unde beschônet daz,
dô enmocht er vürbaz,
wan daz er disen bat,
daz er im teilt sîn rât,
wie er nû solt gebârn
unde mit den sachen varn.
er sprach: < dâmit hân ich niht ze tuon;
weder vrid noch suon
habt ir von dem rîch
noch von aller meniclich,
die dem rîche sint getreu.
ir unde der von hanegeu
iu selp übel habt getân>.
dâmit reit er von dan.
der wirt ouch zehant
zuo dem von hanegeu rant
unde seite im diu maere,
wie der künec hin komen waere.
der wart des leidic genuoc.
vil bald er umbe sluoc:
an der selben wîle
vuor er mit île
den rîn wider ze tal.
der wirt ouch zuo dem mâl
mit im von dannen kêrte:
des lîbs vorht in daz lêrte.
dem künec trûrens zeran,
dô er sîne man
sach mit dem grâven
hin ûf zuo im draven.
kûm er erbeit,
daz man im seit,
wie diu maere lâgen,
man begund im sagen
allez, daz ich vor las,
wie ez dort ergangen was
unde wie ûf dem wazzer
der von hanegeu niht lazzer
was komen mit grôzer maht,
die untriu, der si heten gedâht,
zenden unde ze volfüeren,
unde wie man in sach rüeren
sîniu ruoder über al
den rîn wider ze tal,
unde wie si mit in
den grâven vuorten hin,
der den künec het geladen
ûf tôdlichen schaden,
unde wie ez dort ergangen was:
dem künec man daz vor las
mit worten ze worte
hinz ende von orte.
der künec was vil vrô,
daz im got alsô
het geholfen von dan.
nû was ouch sân
erhollen der schal
in daz lânt über al
nâhen unde verren;
unde dô die hôhen hêrren
die sache vernomen,
zdem künec si alle kômen
unde erzeigten im bêde
mit werken unde mit rede,
daz si im waern getreu.
ûf den von hanegeu
swuoren alle gelîch
unde bâten vlîziclich
den künec, daz er
durch des rîches êr
besaez den boesewiht,
der sô mortlich geschiht
wolde hân getân,
des ensolde niht ergân,
sprach der künec albreht,
 <daz von mir gevêht
werd diu burc oder der kreiz,
dârinne ich den vriunt weiz,
der sô wol an mir hât getân,
daz ich mîn leben von im hân.
mit klegelichen siten
wil ich iuch alle bitten,
swâ ir sîn stat vindet,
daz ir den überwindet,
der alein die schulde hât .>
swes si der künec daran bat,
des wart er gewert
unde vil mê, denn er gert.
ouch wart zuo der stunt
dem künec gemachet kunt
unde ûf ein ende geseit
an den sachen diu wârheit:
wie der von vrancrîch
still unde listiclich
die grôzen untreu
mit dem von hanegeu
hete an getragen.
die des kunigs râtes pflâgen,
die wurden des gemein
mit einander enein,
der künec solt von dannen varn
unde sich dâr zuo wârn,
daz er daz urliuge
kostlich unde âne smiuge
an den hôhsten hüebe an,
die den mein heten getân
unde den er billich waer erbolgen.
des sach man in volgen.
der künec unde al die sîn
wider ûf bî dem rîn
gegen wurmze kômen.
swâ diu sache wart vernomen,
wie man im mit het gevarn,
dô begunden gebârn
die liute alle dem gelîch,
als si ez wolden vlîziclich
rechen an dem schuldigen.
nû wart ouch niht lenger verswigen,
dem künec wart an der stunt
diu wârheit gemachet kunt
von der geheim,
die der von bêheim
het an getragen heimlich
mit dem von vrancrîch.
Dccxxxiv . nû riet man dem künec albreht,
er hiete des nû reht,
daz er an griffe sâ
von bêheim den künec wenzlâ,
der sîn undertân
waer unde des rîchs amtman.
der künec wart des ze râte,
daz er sande drâte
zuo dem künec ûz bêheimlânt.
dem gebôt er zehant
bî des rîches hulden,
daz er sîner schulden
ab kaem gegen dem rîch,
daz er sich vrevellich
Ungerlânt het underwunden,
des im niht engunden
weder der bâbest noch er.
er enpôt im ouch mê:
im het klag getân
herzog loket von pôlân,
daz er in het entwert
unde mit gewalt behert
zweier sîner lânt,
diu im zerbe waern benant,
Zudmer, krackouwe,
unde daz lânt ze troppouwe,
des het er niulich ab getân
sînen bruoder herzog niclân
mit gewalt unde âne reht;
im enpôt künec albreht,
daz er daz allez wider taete,
unde waz er mê ze vordern haete,
daz lie er in ouch wizzen hie,
ê der zît unlâng ergie.
nû was ouch vor in kurzem mâl
komen ein cardinal,
bî dem der bâbest brieve sande:
der bat in unde mande,
daz er mit helfe solde kêren
zuo dem jungen hêrren,
den er ze künec het genant
hinze ungern dem lânt,
dâr zuo der stuol reht het;
dem künec gewalt tete
der von bêheim unde unreht.
der bâbst den künec albreht
bat, daz er in braehte
in des rîches aehte:
daz taet er billich,
wand er vrevellich
waer gewesen offenbâr
in dem ban mê denn ein jâr.
swaz im der bâbest brieve sant,
die nam der künec zehant
unde sande si hin heim
dem künec von bêheim,
daz er dâ bî wizzen solde,
swaz er hernâch von im dolde,
daz in dâ sache tribe zuo.
hôrt, waz der künec mêre tuo,
mit sînen boten er
dem bâbste klagte sêr,
wie der von vrancrîche
het an gerâten daz rîche
unde wie er het an getragen,
daz man in solde hân erslagen.
daz schreip er durch ein wunder
dem bâbst allez besunder
unde der schar der cardinal,
unde wie im des alles gehal
von bêheim der künec wenzlâ.
die boten huoben sich sâ
unde kômen in kurzen stunden,
dâ si den bâbest vunden;
der gefriesch schier diu maere,
waz der boten sache waere.
Dccxxxv . dô der bâbst vernam
die botschaft, diu im kam,
des was er ein teil vrô,
daz ez het geschaffen sô
der von vrancrîche,
daz rômisch rîche
hinz im het ze sprechen,
daz er gerechen
möht an im dester baz
sînen alten haz.
nâch sînem willen sleht
wurden dem künec albreht
sîn sache alle gemacht.
wie si wurden geswacht,
die dâ ungereht wâren
künec albrehten bî den jâren,
des wolt der bâbest haben vlîz:
schemigen itewiz
müeze von im lîdent sîn
von vrancrîch künec pfilippin.
der bâbest bonifacius
künec albrehten enpôt alsus,
daz er im liez enplânden
unde hie ze tiutschen lânden
schüef sîn vrum unde sîn êre,
sô wold er ouch sêre
sînen vrum trahten
unde wold ez alsô ahten,
daz die künec beide
wurden brâht ze leide
der saeldenrîchen wîhe burde,
alsô daz er keiser wurde.
swaz spâte unde vruo
vurderung dâr zuo
sold ein vater sînem suon,
die wold er im alle tuon.
ich hân lânge niht vernomen,
daz sô vriuntlich botschaft sî komen
von dem bâbste deheinem künec hêr,
als die zuo den zîten er
dem künec albrehten sant.
dô der bevant
des bâbstes rât unde willen,
dô lie er sich niht bevillen,
er macht sich ûf sider
unde vuor zôstrîch her nider
mit samt der küneginne.
dâ enphie si mit minne
herzog ruodolf ir beider suon,
als er billich solde tuon.
ez gestuont unlânc darnâ,
daz von bêheim künec wenzlâ
die wârheit vernam,
daz der künec her nider kam
niwan ûf sînen schaden,
zeinander wurden geladen
al die sîns râtes pflâgen.
den begund er klagen,
in wolt der künec albreht
gewalt tuon unde unreht.
des was etlicher vrô;
diser sus, ener sô
mit dem râte giengen umbe.
nû swigen als die stumbe,
der wîsung unde der rât
der künec vor versmâhet hât.
unde dô si alsô swigen
unde in râts verzigen,
die andern si vrâgten,
waz si sô stille dagten.
si sprâchen an den stunden:
 <an dem anevanc wir enphunden,
daz daz end niht wurde guot;
dô wart der künec ungemuot,
dô im des diu wârheit
von uns wart geseit.
wir mohten des niht understân,
möht er bereitschaft gehabt hân,
zehen stunt als vil
het er sâ zuo dem zil
gen ungern gesant.
er wolde ouch daz lânt
haben gewalticlich
wider den bâbest unde daz rîch,
swie oft im vor wart gezalt,
daz sô unrehter gewalt
möht gewern die lenge niht.
wer in des verriht?
ein râtgeben het er,
von basel bischolf peter;
der selbe trugenaere
sagt im sô vil maere,
ob nâch sîner lêr
der von vrancrîch unde er
zeinander gefriunten sich,
sô waere daz unmugelich,
daz iemen dâr zuo töhte,
der wider si iht möhte.
wir sagten im ouch zuo der zît,
daz ungerlânt waer sô wît
unde het sô manic herschaft,
der gewalt unde der kraft
waere über grâf ybanen
als diu sunne über den mânen,
den daz allez wider was,
als man wol an irn brieven las,
daz er mit grâf heinrichs kinden
wolde überwinden,
swaz er zungern het ze schaffen,
unde mit etelichen pfaffen,
den er ouch nacht unde tac
mit guote vult den sac.
dô kom ez nû daran,
daz dem grâven yban
sêre daz versmâhte,
sô man im guot brâhte,
daz man soumaer sach tragen;
ein wol gevazter wagen-
daz wol hiez ein vuoder-
sô der im oder sîm bruoder
mit guote von dem künec kam,
vür guot er den kûme nam.
Dccxxxvi . nû prüevet unde merket:
die unger het er gesterket
unde sîn kamer gemacht laere.
mîn hêrre hilt uns diu maere,
wie ez umb sînen sun lît:
nû vliegent sô wît
diu maere in dem lânt,
er hab im boten gesant,
helf er im von dannen niht,
ez stê umb in als unverriht,
er mug den lîp dâ verliesen
unde im sî nutzer ze verkiesen
ein sô getân lânt,
darumb ez alsô ist gewant,
daz im ganzer gewalt
dâ müelich iemer werd bezalt.
sul wir daz lânt nû verliesen
unde daz guot allez verkiesen,
daz den ungern ist gegeben?
wir suln mit urliuc widerstreben
von rôm dem künec albrehten,
der uns wil an vehten
mit der vorderung grôz,
die er alsô blôz
her enpoten hât;
mac uns des von basel rât
gefrumen zuo dem dinge,
daz er uns her bringe
die helfe des von vrancrîche,
des sul wir im alle gelîche
danken von schulden>.
der künec muoste dulden
allez daz im wart geseit,
wand ez was diu wârheit.
guotlich sprach er zuo den sînen:
 <ir hêrren, nû lât schînen,
daz ir wâret ie getriu,
unde lât mich niht umbe diu,
daz ich iu niht gevolget hân.
swaz versûmet ist daran,
daz wil ich erfullen gern>,
si sprâchen: < sô lât iuch lêrn
ein wârez sprichwort,
daz wir lânge haben gehôrt:
swer sîn tougen hilt
unde die wârheit vor stilt
an dem rât, an bîht, an erzenî;
der belîbt des selten vrî,
er werd sîn überladen
mit etelichem schaden.
alsô mac iu geschehen,
welt ir uns niht verjehen
unde uns kunt machen
die durchneht an den sachen>.
dô sprach der künec an der stunt:
 <ich wil iu machen kunt
die sache alle gar.
ez ist allez wâr,
dâz ir ieze sagt,
daz mînen sun betragt
des wesens in ungerlânde.
der bote, den er mir sande,
der sagt mir âne twâl
diu maer, diu ich iu hal
unde diu iu doch sint kunt .>
er sagte in ouch an der stunt
die vorderung besunder gar,
die im het enpoten dar
künec albreht sô ernstlich.
dô rietens alle gelîch:
sît er hinz wienen waere komen,
als si heten vernomen,
sô sold er ouch niht lenger bîten,
er solde hinze brunne rîten
unde boten senden hin,
ob man zwischen in
ihtes möht gereden,
dâmit zwischen in bêden
wurd gemacht ein suon.
daz lobt der künec ze tuon
unde bereite sich dâr zuo.
des andern tages vruo
ê man vuor hin, zehant
gen ôsterrîch man boten sant,
die zwischen den kunigen bêden
als verre solden reden,
ob sis mit teidingen
zeinander möhten bringen.
zuo der selben vart
von basel bischolf peter wart
erwelt von des kuniges rât.
der tete, des man in bat,
dâ er dem künec mocht an gedienen.
er reit dâhin gegen wienen.
durch des hoves reht
enphienc in künec albreht,
swie sêr er im erbolgen was.
dô man die brieve gelas,
daran sîn botschaft stuont,
als die hôhen vürsten tuont,
der künec alsô tete:
mit den sîn er het
durch rât ze tage sprach,
unde dô daz geschach,
dô wart er enein
mit sînem rât gemein,
daz der sîn ouch einer mit
gegen brunne rit
mit dem von basel sâ
unde dem künec wenzlâ
seite kuntlich,
waz der künec unde daz rîch
het ze vordern an in.
mit der botschaft sant man hin
einen bischolf wîs erkant,
Heinrich von kostniz genant.
ouch jach man, daz er waere
bruoder der klingenbergaere.
Dccxxxvii . dô er bereit wart,
hin kêrtens an der vart
die bischolf in einer schar,
nû hetens ouch vürwâr
ûf der reise vernomen,
der künec waer hinz brunne komen,
zuo dem si wâren gesant.
unde dô si kômen, zehant
schôn enphie si dâ
von bêheim künec wenzlâ.
unde dô daz ergie,
die sprâch man âne vie.
daz diu botschaft waere,
sold ich diu selben maere
allen den sagen,
die mich darumbe vrâgen,
daz taet ich müelich,
wand diu sprâche was heimlich.
ob ich ez denn allez wol weste,
sô waere doch daz beste,
daz man die wârheit
an etlichen dingen verdeit.
ich wil iu anders niht sagen,
wan daz in aht tagen
nam kûm ein end diu rede,
dâmit die bischolf bêde
nâch dem vordern sit
wurden gevertigt mit
gen wienen ze rîten.
in den selben zîten
unde die boten wârn under wegen,
dô sach man unmuoze pflegen
den künec albrehten.
mit minn unde mit dem rehten
muost er sich müen
ze rihten unde süen,
swaz er unverrihtes vant
in ietwederm lânt
ze stîr unde zôsterrîch.
swaz darin schedelich
im unde sînen kinden was,
daz selbe man im vor las.
ouch was sô rîch an sinne
mîn vrouw diu küneginne,
swer iht het ze sagen
oder ze klagen
sô getâner dinge,
diu er niht torste bringen
offenlichen vür,
dem wart ir kamertür
entslozzen, swenn er kam.
dâ von si vernam
maneger hande maere
von dem walsêaere,
der ze stîre was houbtman.
daz selbe wart ouch getân
von dem, der lântschrîbaer was.
vil sache man ir vor las
von leien unde von pfaffen,
wie siz heten geschaffen,
sît der künec unde si wârn
von dem lânde gevarn
hin ûf gegen swâben.
die hêrren ouch vür gâben
allen den gebresten,
den si inder westen
offen oder heimlich
hie ze stîr unde zôsterrîch.
mit den hern gemein
wart er enein,
daz er hiez kunt tuon,
er wolt mit sînem suon
Ruodolfen dem herzogen
her ze stîre zogen
unde wolt dâ mit witzen
zuo gretze sitzen
unde wolt mit teidingen
ze guotem ende bringen,
swaz er unrehtes vunde.
der herzog ouch an der stunde
boten ûz sant
in diu naehsten lânt
unde hiez dâ kunden über al,
er wolde zuo dem selben mâl
eines turneis pflegen:
swer sich wolt bewegen,
daz er sich dâ liez schouwen
in dienste sîner vrouwen,
daz der kaem dâhin,
dem wurde ze gewin
sîner vrouwen danken.
die wîl mit den gedanken
der künec albreht umbe gienc
unde ouch mit den werken hie
der herzoge ruodolf,
nû kômen aber die bischolf
von brunne gevarn,
die dâ rednaer wârn
zwischen den kunigen beiden.
wie si wârn gescheiden
von dem künec wenzlâ,
daz sagten si dâ
von worte ze wort
dem von rôme ûf ein ort.
an sîn rât er dô saz.
er trahte unde mâz,
ob in sîn genuogte
unde ob dem rîche vuogte
diu ebenunge unde der suon,
die der von bêheim wolde tuon.
dô beheit ez im niht,
des beleip ez unverriht.
mit der red man hie
alle wîl umb gienc.
ze lest ez alsô ende nam,
daz man überkam
den künec albreht,
daz er ûf ein ende sleht
lieze wizzen algeriht,
swaz er wolt unde anders niht,
wolt der von bêheim daz tuon,
sô waere zwischen in suon;
waer aber, daz er sîn niht tete,
daz er danne vride het
von dem künec albreht
nâch des rîches reht
unde daz er vürbaz
niht wan vîntschaft unde haz
von dem rîch gewarten solde.
waz er daran tuon wolde,
daz sold er in kurzer stunt
her wider tuon kunt
der bischolf einer oder si bêde.
mit der selben rede
het ein end diu sprâch,
unde zehant darnâch
in trûrigen siten
die boten aber dan riten,
wand si sich des versâhen,
diu ebnung waer unnâhen.
der künec ouch niht lenger beit,
mit sînem sun er reit
zdem teidinc, daz gesprochen
was über sehs wochen
her ze gretz ûf die stîrmarc.
dar kom ein volc starc,
swer dehein unreht dolte
oder gewalt, der wolte,
daz im dâ geschaehe reht
...sô treip ouch dar hôher muot
manegen helt guot,
der in dem turnei dâ
wolt dien, daz im hernâ
sîn vrouwe kummer büezte
unde in baz grüezte,
denn si vor het getân.
des êrsten man began
der lântteidinge.
maneger nâch gelingen
in die schranne kam,
der dârinne schaden nam.
wie si diu teidinc triben,
daz lâze wir belîben
unde hôret rehte, wie
ez ze brunne gienc.
dô die boten komen wârn
unde der künec het ervarn,
wes künec albreht der vruot
gegen im hete muot-
des im ze tuon was ungedâht-
dô het im aber brâht
ein bote liebiu maere,
daz zuo im kunftic waere
von brandenburc marcgrâf herman.
des vreute sich der man,
wand er trûte sîn geniezen:
er begunde im entsliezen,
dô er kom zuo im her,
nâch der boten lêr,
der marcgrâve junc,
al die vorderung,
daz er niht lenger bit
unde gegen wienen rit,
ob erz mit teidingen
noch ze guot möht bringen.
des was der marcgrâf bereit.
gegen wienen er reit,
sîn wîp er dâ vant.
wand dô her ze lânt
diu küneginne kom geriten,
dô wart niht lenger gebiten,
si sant hinz branburc nâch der tohter.
mit deheinen dingen mohter
lieber niht geschehen,
wan daz si si solt sehen.
nû was diu marcgraevin ouch vrô,
daz ez sich het gefuogt alsô,
daz si komen solt zirer muoter.
sus vant der marcgrâve guoter
datz wienen sîn wîp.
Dccxxxviii . doch wart betruobt sîn lîp,
daz er dâ zehant
sînen sweher niht vant,
der nû her ze stîre was geriten.
unlânge wart gebiten,
nâch der küneginne rât
îlt er her nâch drât:
ze gretze kom er gestrîchen.
dâ enphie in vriuntlichen
sîn sweher künec albreht.
als er des het reht,
der herzog von ôsterrîch
sînen swâger tugentlich
in sîn lânt enphie.
unlânc darnâch ergie,
daz der marcgrâf herman
gegen sînem sweher began
reden umb sîn ôheim,
den künec von bêheim,
daz er dem waere
an sîn sachen niht sô swaere,
als er sîn het begunnen.
nû was der künec sô versunnen,
daz er im guotlich antwurte
unde doch, daz er spurte,
daz sîn muot swaere
gen dem von bêheim waere.
man behabt in kûme,
daz er dô tete sûme,
unz daz teidinc ende nam
unde daz diu zît kam,
daz man solt turnieren.
dô begunden sich zieren
die rîter alle gelîche
mit kleinâten rîche
ûf helm unde wâpenkleiden.
dô zuo den sîten beiden
der turnei wart gewegen,
wes iegelicher solde pflegen,
daz wart im enpholhen sâ.
niht lenger wolt belîben dâ
der marcgrâve herman,
daz er doch het gesehen an
des jungen vürsten tât
unde den êrsten turnei, den er hât,
ûf gegen bruck er reit:
daz im der sweher het verseit,
des er het gegert,
daz was im ein teil unwert.
der künec lie in rîten.
er selbe wolde bîten,
unz daz der turnei vür kaeme
unde daz er war naeme,
wie ez schuof der junge vürste.
tugent, manheit unde geturste
was sîn herze vol,
daz schein an manegen dingen wol.
der turnei wart hert,
geslagen unde gebert
wart dô manic man,
daz er dâ von gewan
turneis mâl.
dô wart gezogen ûf dem wal
einer her, der ander hin,
beide verlust unde gewin,
des geschach dô vil.
ouch saeh man an dem zil,
daz in dem turnei geschach
maneges alten hazzes râch
von den, die zuo den stunden
wol turnieren kunden
unde die ot wârn von swâben.
an einander die gâben
heimlich sicherheit,
daz ir deheiner dehein leit
dem andern taet noch var.
ich sag iu vürwâr,
dô der swâben sinne
die lântliut wurden inne,
die heten ouch sich vermezzen-
waer daran niht widersezzen
der künec unde gevorht,
ez waere dâ geworht,
dâ von sache waer geschehen,
als ich die hôrte jehen,
die ich bî dem künec sach haben.
die selben im den rât gâben,
daz er die helde zieren
niht lenger liez turnieren.
der künec daz tete
nâch ir rât unde bet,
die im habten enneben.
sus wart ein end gegeben
dem turnei unde dem schimphe
unde doch mit gelimphe.
dô diu kurzwîl ein ende het,
der künec an der stet
urloubt sich vlîziclich
von den hêrren allen gelîch.
den lobt er ze lesten
allen den gebresten,
den er dâ het vunden,
des wold er in kurzen stunden
werden enein,
ez waer grôz oder klein,
mit dem herzogen sînem suon,
wie er darüber solde tuon,
daz nutze waer dem lânt.
dâmit er zehant
îlte vaste dan
nâch sîner tohter man.
doch swie vast er gâht,
sô muost er bî der nacht
rîten wol drî mîle.
er pflac grôzer île,
ê er ze brucke kom geriten,
dâ sîn het gebiten
der marcgrâf hôchgeborn.
dem was noch alles zorn,
daz der künec niht het
geleist sîn bet.
swie sêre der tumbe
zurnde darumbe,
dô was der künec sô vruot,
daz er sînen muot
senfte mit guoter rede,
alsô riten si bêde
gegen wienen hin.
dâ enphie si diu künegin.
ir tohter man
der wolde von dan
des morgens vruo rîten,
dô hiez der künec in bîten,
unz er besprâch sînen rât
sô wolde er in drât
vertigen heim
zuo dem von bêheim.
diu nacht gienc mit vröuden hin.
des morgens dô nâmen in
der künec unde sîn râtgeben
heimlichen enneben
in die kapellen.
 <niht lenger wil ich dich hellen>,
der künec ze sînem eidem sprach,
 <waz schaden unde smâch
dem rîch in kurzer vrist
widervaren ist
von dem künec wenzlâ .>
er zalt im sunderlichen dâ
unde gap im vür allez daz,
daz im hete ze haz
der von bêheim geworben
unde wie nâch er was verdorben
von dem von hanegeu;
wie an der selben untreu
heten pfliht algelîche
er unde der von vrancrîche.
ouch macht er in wizzenhaft
aller der botschaft,
die im der bâbest het getân,
der im niht wolde lâzen
in ungern deheinen gewalt.
dô er im daz allez vor zalt
ûf ein ende gar,
dô sagt er im ouch bar,
daz er an den sachen
mit im niht möht gemachen
weder vrid noch suon;
er müeste nur tuon
nâch der vürsten râte,
von den er alsô gescheiden hâte,
als er in ouch dô verriht.
des genuogte den marcgrâven niht.
 <du solt mir machen sleht>,
sprach der künec albreht,
 <unde durchnehticlich verjehen,
wes ich mich sul versehen
an helfe gegen dir?>
 <sô sult ir wizzen von mir>,
sprach marcgrâf herman,
 <daz ich mit helfe niht wil lâzen
mînen ôheim,
den künec von bêheim.
wand ob ir vertrîbet den,
sô möht aber gên
iwer zorn unde iwer haz
an ander vürsten vürbaz
unde darnâch an mich>.
 <jâ, des gehabe dich,
daz ez dir wirt beschert
unde daz dich nieman dâ von nert,
ich schicke dir in kurzem zil
urliuges sô vil
gegen branburge heim,
daz der von bêheim
dîner helfe lutzel sich gefreut .>
 <dâmit mirz nieman ab erdreut>,
der von branburge jach,
dâr zuo der künec aber sprach
ze marcgrâf herman:
 <dînen vürsaz ich hân
von êrst unz an daz lest
allen wol gewest,
daz du mir reht als siu
nie wurde getriu,
als nû hie schînet offenlich.
nû hân ich ez ouch umbe dich
in der aht geschaffen,
daz dich nur die pfaffen
ûz dem lânt vertrîbent,
die mir teglich schrîbent,
waz du in tuost unrehtes.
des hân ich durchslehtes
erloubet von dem rîch,
daz si sich vesticlich
mit urliuc dîn wem,
unde swes si sich behêrn,
daz ist vorteils dîn ungewin>.
dâmit gienc der künec hin
von im ab dem rât.
der marcgrâf ouch drât
ân urloup ûz der burge schiet,
darinn er wîp unde kint hiet.
er reit ze herberg unde az.
darnâch zehant er ûf saz,
über die tuonou er gâht
unde vuor, dâ er het gedâht,
hinz brunn ze künec wenzlân.
einen êrbaeren man
der künec hin nâch sande
ze dem von bêheimlânde,
dem hiez er kunt tuon,
daz er im sîns bruoder suon
sande her ze wienen,
der sold im niht lenger dienen.
den boten nâch dem marcgrâven
sach man gegen brunne draven.
dô der marcgrâve kam
unde der von bêheim vernam
künec albrehtes muot,
dô dûhte dâ die sînen guot,
daz er sich sûmte niht,
er vüere algeriht
wider gegen prâge,
daran was er niht trâge.
Johansen den herzogen
hiez er gen wienen zogen,
unde zuo der selben vart
im schôn bereitet wart,
swaz er haben solde.
der künec unsanfte dolte,
daz er sîn solt wesen ân,
doch muost er in varen lâzen.
der künec wenzlâ
sîner swester sun dâ
vertigte mit manegem segen.
ich klage, daz in under wegen
niht vrâzen die wolf
unde von basel den bischolf.
het daz got gegeben,
sô möhte bî dem leben
noch lânge beliben sîn
künec albreht der hêrre mîn.
dô der het vernomen,
daz hinz wienen was komen
sîns bruoder sun johans,
selb er gegen im dans,
sînen ôheim er enphie.
alsô teten alle die,
die ûf dem hove wâren,
schôn sach man gebâren
gegen im die vrouwen.
in begund an schouwen
von sahsen diu herzoginne.
alsâ wang unde kinne,
munt unde nas
von sahsen sîn bas
allezsamt kuste,
in ze sehen si geluste.
des kunigs kint gemeine,
si waern grôz oder kleine,
diu wâren alle dô
sîner kunfte vrô.
ach, daz in niht ir herze seit
diu schedelichen herzenleit,
daz sît von im ergie!
nû lâ wir daz belîben hie.
ich wil iu sagen reht,
wie der künec albreht
schiet von dem lânde.
gen ungern er sande
unde hiez den hôhen sagen,
die des kindes pflâgen,
dem kuniclicher êr
der bâbst jach unde ouch er,
si solden daz wizzen,
belib sîn leben unverslizzen,
er wolde an dem naehsten summer
bringen in solhen kummer
den von bêheim,
daz er vürbaz gern dâheim
sînen sun liez
unde daz er den geniez
von ungern verkür.
unde dô diu botschaft kom vür,
dô wart ein geuden unde ein schal
in ungern über al,
daz si vil nâch verzagten,
die dâ vor sagten,
si wolden nieman zherren hân
wan den bêheimkunic wenzlân.
künec albreht ouch dô
mit den ungern alsô
der sache wart ze râte,
als balde unde als drâte
die unger vernaemen,
daz mit her ze velde kaemen
sîn her unde des herzogen,
sô solden si ouch zuo zogen
künec karl unde al sîn maht.
dô er daz zende brâht,
dô sande er ouch boten
ze kernden nâch herzog otten
unde sînem bruoder heinrîchen
...die liezen sich des niht bevillen,
ez kaeme dar durch sînen willen
Heinrich der kernaere-
wand herzog otten was ze swaere
sô gâhe reise ze rîten.
herzog heinrich in kurzen zîten
kom gegen wienen.
dâ hiez im ze willen dienen
sîn swester diu küneginne.
si brâht in des wol inne,
daz ir wille unde ir muot
gegen im was guot.
dô er wol gerastet het,
dô began er sîner bet
gegen dem herzog heinrich,
daz er im unde dem rîch
ûf den von bêheim helfen solde,
von dem daz rîche dolte
vil beswaerunge.
darüber lobt sich der vürste junge
mit den sînen berâten.
unde die wîle si die sprâche hâten,
dô wurden die swâben swinde
von kernden daz gesinde
an geuden unde an grojieren,
si solden turnieren,
unde triben daz sô lânc,
unz daz die kernaer betwanc
ir ellen unde ir schamen,
daz si den turnei nâmen.
der wart alsô gewegen,
daz eines teiles solden pflegen
die von der etsche über al,
von kernden unde ûz dem intal;
den andern teil solden haben
die von dem rîn unde die von swâben.
der wart dennoch ze vil.
dô teilt man an dem zil
hern heinrîchen von klingenberge
unde hern berenger von lândenberge
wol selp zehent disen zuo.
darnâch des naehsten tages vruo,
dô kômen si geriten
in ritterlichen siten
in die burc vür die vrouwen,
die solden spehen unde schouwen,
wer dâ taete daz beste.
unde dô die helde muotes veste
turnierens begunden,
darnâch in kurzen stunden
wurden die etschaere
satel allermeist laere,
alsô daz dehein swâb,
den man an iren teil gap
unde die sich zuo in teilt heten,
der sach man nie geretten
diser dehein,
alsô daz dâ wol schein,
daz unrehtlich gevaere
in dem turnei waere.
einen der kernaer gesint
denten vier hêrren swind,
doch kundens in mit ritterlichen dingen
nie ûz dem satel bringen.
dô begunden in der swâben
drî dâr zuo haben,
als der vierde gert,
daz er ein gespitzet swert
durch in staech datz dem slitze.
nû ersâhen ditze
der künec unde sîn swâger.
snelle unde niht trâger
der künec hin zuo rant,
ein palzat vuort er in der hant,
dâmit sluoc er in siu.
er sprach: < sagt an, umb wiu
welt ir ermorden disen man?
daz ist unritterlich getân>.
er rette in zorniclich.
nû sach der herzog heinrich
der sînen einen in dem ringe,
den mohten zwên niht bringen
ûz dem satel mit gewalt.
dô reit hin zuo ein helt balt,
der was sîner gesellen ein,
unde nam in bî dem bein
unde ruct in über den satelbogen
ze gesihten des herzogen.
der sprach zuo dem künec in zorn:
 <ich solde wol hân verborn
mîn reise her.
ist daz iwer ger,
daz man mich sô swinde
macht schadhaft an mînem gesinde?
ez wizzen alle die,
die den turnei teilten hie,
daz der von klingenberge
unde berenger von lândenberge
bî den mînen solden sîn:
hie an ist wol schîn
valschiu geselleschaft>.
der künec mit zorne wart behaft
unde schiet den turnei zehant.
der von kernden sant
ze herberg mit unsiten.
die sîn ouch kômen geriten
unde klagten im ir laster.
dô zurnd er dester vaster.
der künegin wart leit,
dô man ir klagt unde seit
ires bruoder unmuot:
 <daz solde hân behuot
von lândenberc der marschalch,
dem ich unde der künec enphalch
mînen bruoder unde al die sîn>.
si tete dem gelîche schîn,
daz si mit zorne was bevangen.
nû kom der künec gegangen
unde vant si weinunde.
sô er beste kunde,
wold er ir ez benomen hân.
von lândenberc marschalc herman,
an den kom si mit rede;
si sprach: < si sullen bêde,
der eidem unde der suon,
dem gelîche tuon,
daz nît unde untriwe
an irm herzen ist niwe.
mîn vröude waere klein,
solde an in zwein
ligen unser hûsêre>.
si strâfte sô sêre
von lândenberc den alten,
ân daz er witze kunde walten
unde ez guotlich kund übersehen,
im waere übel geschehen
von sîner kinde schulden.
doch kund man ir ze hulden
mit deheinen dingen
den von klingenberge bringen.
den von kernden ouch verdrôz,
daz im nâch der smaehe grôz
der künec, der in geladen het,
deheine bezzerunge tete.
die zît er vertreip
alsô, daz er beleip
in der herberge sîn,
daz er den künec unde die künegin
wol vier tage meit,
daz er ze hof niht reit.
der künec dicke zuo im sande
sînen rât unde mande,
daz er im kunt taete,
wes er sich bedâht haete
gegen bêheim umb die vart.
wes der von kernden dô wart
mit den sînen über ein?
die rieten ot alle gemein,
er sold umbsust nieman dienen;
man hete imz ze wienen
erboten in der mâz,
daz im daz vüegte baz,
ez waer der vorder dienst verkorn
denne mê hin zuo verlorn.
der von kernden dô bat
im die sînen geben rât
einer antwurt gefüege,
diu in des übertrüege,
daz in der künec albreht
niht ze sêre vêht
unde niht ze grôzen haz naeme,
unz daz er wider heim kaeme
gegen tyrol.
 <daz rât wir iu wol>,
sprâchen die etschaere,
 <iu ist daz nuzpaere,
daz ir die antwurt niht schieht
unde die sache zieht
gegen dem künec an diser vrist
an iwern bruoder, der elter ist
unde dem iur liut sint undertân
in dem intal unde am meran .>
der herzog sprach: < nû sî alsô .>
ze hove sand er dô,
die sîn rede solden tuon,
den hofmeister unde den trûtsuon.
hin riten die bêde.
dô des herzogen rede
dem künec vür kam
unde er ir antwurt vernam,
daz si die vart niht wolden loben,
vor zorne begund er toben,
der künec sprach: < ich weiz wol,
mins swâger râtgeben sint triun sô vol,
swâ er dem rîch gedienen möhte
als verre als im töhte,
daz er dâ von sich niht enburge!>
er sprach ze dem von rôtenburge:
 <nû gê ze dînem hêrren hin
unde sag, ich si ûf dem sin,
daz ich des niht well enpern,
ob siz halt tuon ungern,
sô wil ich doch dâ von niht lâzen,
diu künegin müez daz erbe hân,
daz mir nie verschidet wart,
von irem vater herzog meinhart;
unde swaz ich mê ze vordern hân,
daz wil ich ieze lâzen,
unz sich sîn diu stat birt,
daz geltens zît wirt .>
die boten mit den maeren
zuo den kernaeren
aber wider kômen,
unde swaz si dort vernâmen
von des kuniges munde,
daz sagtens an der stunde
herzog heinrîchen.
 <von hinnen sul wir strîchen>,
sprach der vürste hêr,
 <ê der vordrung werde mê>.
dô der ander tac kam,
der kernaere urloup nam
von dannen ze zogen.
ze sîm sun dem herzogen
sprach der künec albreht:
 <her herzoge, seht
unde lât iu sagen an diser vrist,
die wîl iur ôheim hie ist,
waz er des iwern hât inne:
sô ir schierist mugt gewinnen
silbers sehs tûsent marc,
sô ist krein unde diu marc
iu ledic her wider;
sô hân ich im sider
hûs unde urbar
Wîhselberc versetzet gar:
darüber sult ir sehen,
wes die brieve jehen,
die ich darüber hân gegeben,
unde sult darnâch streben,
daz ir ez lôset schier .>
 <her swâger, saget mir>,
sprach der künec albreht,
 <ob ir iht mêre darûf jeht
oder ze sprechen habt .>
 <die brief, die ir uns gabt>,
der von kernden sprach,
 <die gesagent wol hernâch
unser beider reht>.
dô sprach der künec albreht:
 <her swâger, mir ist komen vür,
an ir gebaerde ich ouch spür,
daz iwer râtgeben
allenthalben vür geben,
het ir mir niht geholfen
gegen künec adolfen,
ich hiete übel gevarn.
die darunder wârn
zuo der selben stunt,
den ist daz wol kunt,
daz er traht vil mêre
nâch herzog meinharts êre
unde nâch der herschaft sîn
danne nâch den lânden mîn.
dâ von sô weiz nieman ze reht>,
sprach der künec albreht,
 <wer dem andern an der stat
mê gedienet hât,
ir mir oder ich iu.
daz red ich umbe diu,
het ich niht geworben,
daz er waer verdorben,
ich waer als lîht beliben
bî dem mînem unvertriben
als ir bî iwerm lânde.
darüber ich wânde,
ich unde diu künegin
solden iur bester rât sîn
vür alle etschaere,
unde ouch die kernaere.
hiet ich gewest, daz ich nû weiz,
si waeren in deheinen kreiz
nie komen durch turnieren,
sol daz rîch verlieren
sînen dienest dâ von.
doch weiz ich wol, daz ich hân
von des rîches gewalt daz reht>,
sprach künec albreht,
 <daz ich bî des rîches hulden mac
gebieten nacht unde tac
dem rîch ze dienen den vürsten;
unde der in den getursten
ist unde in dem übermuot,
daz er sîn niht entuot,
swaz dem der vürsten urteil
gît ze verlust oder ze heil,
des gehab ich mich unde ouch er .>
der künec zurnet sô sêr
mit sînes swâger râtgeben;
der stuont im enneben
unde enweste, waz ze reden.
sich het zwischen in bêden
entrant vriuntschaft unde minne,
dô lie diu küneginne
ir witze schouwen;
si sprach: < man sol den trouwen
ouch etewenne volgen:
ir sult im niht sîn erbolgen
noch versagen umb die schulde
iwer unde des rîches hulde,
bruoder, volge du mir nû.
mîn bruoder ott unde du
sult iuch wol besprechen
unde ez alsô zechen,
daz ez vorsehe sult haben,
wen der künec kom ze swâben,
sô sult ez an den zîten
zuo im hinz ulme rîten
unde iuch verrihten guotlich>.
dô sprach der herzog heinrich:
 <der künec zurnet âne nôt:
swaz er noch ie gebôt
oder von mir wolde hân,
daz hân ich gerne getân
unde lâz mich noch niht bevillen,
ich hab des muot unde willen,
daz ich sînen vrum werbe,
daz ich dâ von ot niht verderbe>.
 <vrouwe>, sprach der künec dô,
 <ez lît zwischen uns alsô:
swie ich von des rîches wegen,
die mînes râtes pflegen,
manegen hôhen man
unde ahtpaer vürsten hân,
leien unde pfaffen,
die möhten des niht geschaffen,
swie halt diu sache laege,
daz ich mich als lîht bewaege
iur brüeder als si sich mîn.
ouch wart daz schîn,
daz ich mit deheiner hande werben
hab getrahtet ir verderben.
swaz mir guots ie gelihen wart
von dem herzogen meinhart,
darumbe hân ich im ze pfant
gesazt burge unde lânt,
die si habent noch hiute.
niht wan ir selber liute,
unde allermeiste die etschaere
sint ir verderbnus gevaere.
der nie in der geturste wart
gegen dem herzogen meinhart,
daz er in baet umb einen acker,
der ist nû sô wacker
unde dunket sich sô wert,
daz er guoter burge gert.
seht, swâger, wie daz sî bewant!
Kernden iwer lânt
waer irenhalben verlorn,
het ich iu mîn helf verkorn,
dô si sich sazten wider:
dô kunde si her nider
von der etsch mit deheinen dingen
mîn sweher ûz bringen,
daz man ez het undervarn.
etlich, die sô rîche wârn
unde sô vröudic datz tyrol,
der vienc her vridrich der kanol
einen ûf einem rosse grôz,
dô diser eine was unde blôz:
dô vuor er her durch den melm
mit verzimiertem helm
vor griven vluhtic ûz dem strît>.
die etschaer dûht, si heten zît
von dannen ze gâhen,
dô in der künec nâhen
an ir êre sprach,
wand dem daz laster geschach,
daz er sich alsô vâhen lie,
der was ze gesihte hie.
si wincten dem herzogen,
er solde von dannen zogen,
urloubs begund er gern,
des sach man in gewern;
ze herberg riten si zehant.
dô man gelôste iriu pfant,
von wienen stuont al ir sin,
heim zuo der etsche hin
liezen si in wesen gâch.
nû kom kurzlich darnâch
ze wienen in die stat
von salzpurc bischolf kuonrât,
den het der künec ouch besant
unde ze komen gemant.
sîner kunfte was er vrô.
er enphienc in alsô,
daz er dem bischolf bescheinte,
daz er in mit triwen meinte,
die hern kurzwîlen pflâgen,
daz si in zwein tagen
deheiner red begunnen.
darnâch der künec versunnen
an den bischolf helfe gert.
des wart er gewert
sô balde unde sô tugentlich,
daz der künec rîch
muoste billich danken im.
er sprach: < her von salzpurg, ich nim
iwern willigen muot,
den ir gegen mir tuot,
vür zweier andern vürsten tât.
habet ir niht guot stat
unde sît ir niht wol bereit
von des lîbes krankeit
dâhin selp ze varn,
sô sent mit iwern scharn
einen andern houbtman>.
dô sprach der bischolf: < ich hân
mich des vereint unde bewegen,
swaz ich dienstes mac pflegen,
der iu liep unde nutze ist,
dâ wil ich ze aller vrist
mînen willen zuo wenden,
als verre ich ez mac volenden.
ninder lebt der man,
dem ich des vür mich gan,
daz er dâhin var:
ich wil selbs mit iu dar>.
der künec den bischolf zehant
vuorte bî der hant
vür die küneginne stân.
er sprach: < vrouwe, diser man
sol hin vür sîn
iur bruoder unde der mîn:
mit sô guotlichen siten,
dô ich in begunde bitten,
hât er mich gewert,
swes ich an in gert.
sîn williger muot
mir verrer baz tuot
denne diu vurderunge.
het von kernden der junge
die rede halb enpôrt,
die ich von im hân gehôrt,
swes ich ie ze haben pflac
oder swaz ich noch gehaben mac
von des rîches wegen,
dâ müest er an hân gephlegen
mit mînen kinden erberehtes:
daz sol nû haben durchslehtes
unser gevater der bischolf .>
den herzogen ruodolf
hiez man komen dar.
er sprach: < her sun, nû nemt war,
disen man ich iu hiute
vür alle die liute,
die ich lebent erkenne,
nâch mir ze vater benenne
unde zuo dem hôhsten râtgeben,
unde sich, daz âne widerstreben
ân sînen rât iht tuost:
geschiht daz, des muost
du iemer geniezen,
unde lâ dich niht verdriezen,
ez sî nâhen oder verre,
swaz hin vür gewerre
sînem goteshûs oder im,
sun, daz selbe dir nim
ze smaehe unde ze herzenleit
unde lâ dich deheiner arbeit
niemer bevillen
ze tuon sînen willen>.
Dccxxxix . der herzog dô sprach:
 <herr, ich hân darnâch
lâng getrahtet her,
daz ir, ich unde er
wurden sô vereint,
daz er uns mit triwen meint
unde wir hinwider in.
daz kaem uns ze gewin,
des weiz ich die wârheit wol,
wand er ist triwen vol>.
dô sprach diu künegin wîs:
 <her, durch iwern prîs
sult ir einez tuon
unde bevelht im iwern suon,
daz er in hab an kindes stat .>
dô sprach der bischolf kuonrât:
 <swaz ich hân unde vermac,
daz wil ich vür disen tac
im ze dienste kêren;
helfen, dienn unde lêren
wil ich iemer mêre in
witze unde sin.
niht wan der tôt,
sust mac dehein nôt
mich niemer mê geirren
noch dâ von gevirren,
ich tuo ez mit triwen,
unde muoz mich iemer riwen,
daz ez niht ê geschehen ist>.
nû wart vür die vrist
zwischen in diu vriuntschaft
sô wurzend unde berhaft,
heten si gelebt tûsent jâr,
ez waere dehein vâr
noch dehein haz
darunder vürbaz.
nû het der bischolf einen sit,
daz im staete volgten mit
leien unde pfaffen,
die er im zuo hiez schaffen
durch rât die kôrherren.
dem capitel zêren
der bischolf daz tete.
swaz er der het
zder zît bî im dô,
die enputen hin heim alsô
hinz salzpurc diu maere,
wie gar der künec waere
unde ir bischolf vereint.
swaz ich mit rede hân bescheint,
daz enputens allez dar.
der bischolf hiez nemen war,
die dâ pflâgen sîner amt,
die solden allesamt
dâr zuo helfen unde dienen.
daz si im schüefen hinze wienen
kost in sîn hûs.
dâ wold er haben pûs,
die wîl der künec dâ lac
unde deheiner unmuoz pflac.
des danct im von reht
der künec albreht.
der sande boten, die strîchen
nâch bischolf emichen,
der hêrre was ze vrîsingen;
den begund er ouch bringen
hinze bêheim an die vart.
darnâch im geseit wart,
nâch dem er ouch sande,
der von babenberc waer in dem lânde
ze kernden her in;
der kom ouch gen wienen hin.
in enphienc der künec unde tete
gegen im sîne bet,
daz er die reise mit im vüere.
 <ungerne ich verlüere>,
bischolf wulfinc sprach,
 <durch mînen gemach
den liunt, dâ ie inne wârn
mîne vorvarn,
die mit triun dem rîch
ie dienten williclich.
her künec, des sît ouch ir
gewartend von mir.
ich wil ouch in kurzen zîten
heim gegen vranken rîten-
dâ kum ich wider ziu-
umb niht wan umbe diu,
daz ich die mînen ûz bring>.
des danct dem bischolf wulfinc
der künec albreht,
als er des het reht.
der künec in dem rât
sînen sun bat,
den herzogen von ôsterrîch,
daz er sich kostlich
zder hervart lieze schouwen:
 <ir sult mir des getrouwen>,
sprach herzog ruodolf sîn suon,
 <daz ich daz beste tuon,
daz ich volenden mac>.
der künec wol drî tac
an heimlichen rât saz,
daz er dem sune mâz,
vor zalt unde las-
dâ diu künegin ouch bî was-
wie er sich solde stellen.
er begund im ouch vor zellen,
mit wie getânen dingen
er ûz solde bringen
grâven, vrîen, dienstman,
swaz er der möht gehân
in ietwederm sînem lânde;
swaz man aber der erkande,
die im niht wâren undertân,
wie er sich begân
des dinges mit den solde:
ob der von ortenburge wolde
die hervart niht begrûsen,
sô sold er in behûsen
hinze portenouwe.
daz het erworben mîn vrouwe
unde geret diu küneginne
dem von ortenburc ze minne;
dem was si daran vurderlich.
iedoch het ez verzogen sich,
daz ez sich niht gefüegen kunde
unz an die stunde,
daz der grâve meinhart
gelobte die hervart
ze dienen von ortenburge.
ouch der von hiunburge
einer hûsung lânge gert.
der wart er ouch gewert:
Arnvels man im liez,
dô er die hervart gehiez.
der künec dem herzogen ouch riet,
ê er von im schiet,
mit wie getânen dingen
er solde ûz bringen
den von pazzouwe
unde den bischolf von seckouwe.
dô daz allez wart verriht,
dô ensûmt er sich lenger niht:
gegen swaben zuo der vart
schier er bereit wart,
die küneginn er hie
bî dem sune lie
unde vuor er selp dâhin.
der sun beleite in
unz gegen stein.
dô wart der künec enein,
daz er rapoten von urvar
daz lântschrîbamt gar
hie ze stîre lie.
der nam zuo sich hie
ze gesellen einen burgaer wacker,
von pazzouwe hern gundacker.
grôz guot im die gâben,
hie mit vuor er gen swâben.
got im guot geverte geb
unde daz er lânge leb!
mit triun wunsch ich im des.
nû lât iu sagen, wes
der künec von bêheim
sich rihte dâheim.
dô der den sînen seit
die gelegenheit,
wie diu sache laege,
daz im waer unwaege
Albreht der rômaere,
daz was etlichen swaere,
etlich ez ouch huop unhôch:
swie in gelucke vlôch,
daz zaltens in ze heil.
ir was ein michel teil.
die aber im daz bescheinten,
daz si in mit triwen meinten,
die rieten im, er solde baz
gen den ungern versuochen daz,
waz er an in gehaben möhte
unde ze welhen staten im töhte
daz grôze guot, des man sô vil
hete in kurzem zil
den ungern gesant,
daz er die nû mant,
wes er von in gewarten solde.
dô sprach der künec, er wolde
ez versuochen gern,
sît si sîn niht wolden enpern.
gegen ungern er sant
einen man wîs erkant
zuo den ungern vruot,
den er sô grôzez guot
het gegeben niulich.
die mand er vlîziclich,
daz si im mit helfe waern bereit,
wand im hete widerseit
ân schuld unde âne reht
von rôm der künec albreht.
grâf yban im dô enpôt,
er liez sich des deheine nôt
irren noch deheine vorhte,
swaz man im ze schaden worhte
in ungerischen kreizen,
dâ sîn sun waer künec geheizen,
dâ waer er des unverzigen,
ez müeste ûf der wâg geligen
lîp unde guot durch in.
daz er aber kaem dâhin
durch iemannes laden
dem von ôstrîch ze schaden,
des enmöht er niht getuon,
wand ez laeg in solher suon
zwischen in beiden,
wurd diu vriuntschaft gescheiden,
daz er des wurde schadhaft,
wand sîn guot unde sîn herschaft
laeg sô gar an ôsterrîch,
daz man im allertegelîch
grôzen schaden taete,
des er dehein lôsung haete
von dem von bêheim die lenge;
wand daz urliuc waere strenge,
daz ein ieglich man
mit sînem nâchgebûrn müest hân.
dô der bote spurt,
waz er het an der antwurt,
îlund er dans
zdem bruoder grâf ybans,
der herke was genant.
von dem der bot zehant
schône wart enphangen.
unde dô unlânc was ergangen,
dô begund er reden
...die botschaft sînes hern.
die hôrt der grâve gern.
nû weiz ich rehte niht,
ob si sich heten geriht
zder antwurt mit einander:
...weder minner noch mê
die antwurt, die er
hôrt ûz grâf ybans munde.
der bot in kurzer stunde
ir aller antwurt vernam,
darnâch er hinz oven kam
zuo des kuniges sun von bêheim.
der enpôt sîm vater heim,
dô im der bote vor gelas,
wie ir antwurte was,
unde sprach: < du solt niht verdagen
du solt mînem vater sagen,
waz ich im enpiute.
hât er êre, guot unde liute,
dem sold er baz gelîche tuon
an sînem eigen suon
unde liez sich daz erbarm,
daz ich bin sô arm
hie zungern an triwen,
daz mich iemer muoz riwen,
daz ich im bin sô unmaere.
ich leb in solher swaere,
alle die mir wonent bî,
die wizzen wol, daz ich vrî
bin der gewizzen,
wen mîn tac werdent verslizzen
unde wenne man mich sô handelt,
daz sich mîn leben wandelt.
die wîle bî mir sint
die burgaer unde iriu kint,
sô wert ez doch ettewaz;
sô aber sich gefüeget daz,
daz diu nacht gêt an
unde daz ie der man
heim vert zuo gemach-
dâ hân ich ez nâch-
sô siht man allernehticlichen
liute umb daz hûs slîchen,
die mich wellent ermurdern.
wil sich nâch mir niht vurdern
mîn vater von bêheim,
sô wil ich hin heim,
hin heim komen ê,
als der künec andrê
ûz wienen kom sô kluoc,
daz er ein kutten an truoc
in der ahte, als er waere
ein bruoder der wilhalmaere.
ouch sag im ungelogen,
er sî rehte betrogen
mit der unger geheize:
ûz des lândes kreize
dienent si im niht,
daz er sich darnâch riht,
unde schaff umb helfe anderswâ>.
dâmit der bote sâ
vuor wider heim
gegen bêheim.
der künec kûm erbeit,
daz im der bote seit
von ungern diu maere,
wie er gevertigt waere.
dô er diu vernomen hât,
dô het er aber rât.
der künec sprach zuo den sînen:
 <ir hêrren, nû lât schînen,
ob ir mir sît getriu
unde vêht mich niht umb diu,
daz ich iu niht gevolget hân.
swaz ich daran hân getân
unz her an diser vrist,
mir selp daz allermeistic ist
komen zungemach.
nû rât mir darnâch,
wie ich dâmit tuo,
als die sache ligent nuo>.
nû giengens hin unde her
mit dem rât entwer,
iedoch ze leste
dûhte si daz beste,
daz er die hern besande
von ietwederm lânde,
unde sô daz geschaehe,
daz er vil eben besaehe,
waz er an in möht gehân,
unde sande denne gegen pôlân
über al zuo den vürsten,
unde die man in den getursten
under in vunde,
daz si im zuo der stunde
helfen unde dienen wolden,
die solde er versolden
unde alsô vergewissen,
daz er ir niht möht vermissen
durch deheinen kummer
ûf den naehsten summer;
daz selbe ouch ze sahsen taete.
unde sô er daz volendet haete,
sô solt der bote draven
gen branburc zdem marcgrâven,
daz er ân alle wâg
ûf sant jörgen tac
waere bereit
ze varn, swan man im seit.
unde sô daz her kaem ze hûf,
sô sold er sich machen ûf
unde solt hinz ungern kêren
unde sînen vrum dâ mêren
mit leien unde mit pfaffen;
unde sô er den het geschaffen,
sô sold er an den wîlen
her wider heim îlen
mit allen, die er möht gehaben,
ê der künec kaem von swâben
unde sîn sun von ôsterrîch.
der rât in allen gelîch
beheite, die dâ sâzen.
dô siz al gemâzen,
der von bêheim lenger niht erwant,
êrbaere boten er sant,
die an witzen wârn volwahsen,
hinze pôlân unde sahsen,
gen brandenburg unde brezlâ
unde hiez werben dâ
allez, daz ich ieze las
unde des er ze râte worden was.
daz volfuort er mit île.
in der selben wîle
unde der bêheim des pflac,
der von rôme ouch niht stille lac.
ich hân alsô vernomen,
dô er ze ulm was komen,
nâch dem von kernden er sant.
der kom sâ zehant.
der künec in aber bat,
als er ê getân hât,
daz er im solde dienen.
reht als er im ze wienen
geantwurt het,
alsam er aber tete,
sô daz der künec wol sach,
swie lâng er im sande nâch,
daz daz waere verlorn.
si schieden sich mit zorn.
der künec in unmuote dô
sprach zuo dem herzogen sô:
 <liez ich ez durch iwer swester niht,
ich het mich schier mit iu verriht.
doch wizzet sicherlich,
sît ir dem rîch
ab gêt ze disen stunden,
des ir im sît gebunden,
sô gewart des von mir,
als balde unde als schier
ich sîn gewinne muoze,
ich setz iuch sîn ze buoze.
des habt iu alle die enphor,
die iuch trîbent ûf daz spor,
daz ir iuch setzet wider mich,
die von der etsche meine ich,
die des sint râtgeben,
daz ir dem rîch welt widerstreben
dienstes unde triwen.
daz muoz noch geriwen
etliche under in>.
dâmit kêrt der künec hin
unde der herzoge hêr.
allen enden sande er,
dâ er sich guotes hin versach,
daz si in liezen wesen gâch
unde balde zuo im kaemen
unde ûzrihtung naemen
zuo der hervart.
schôn ûz gerihtet wart
der beier herzog otte.
swaz er mit sîner rotte
solde vüern in bêheimlânt,
daz wart im allez benant.
von wurmze unde von strâzpurge,
von spîre unde von ougspurge
dise bischolfe ziere
dem künec lobten alle viere
selp dâhin ze varn.
swaz der andern wârn,
die dâr zuo niht tohten,
daz si selbe dâhin mohten,
die hulfen im mit liuten alsô,
daz in sîn genuogte dô.
zuo im kom gedrabt
von vulde der abt,
den verriht er aller dinge,
daz er im solde bringen
vunfzehen ros grôz.
den künec ze geben niht verdrôz
von wirtenberc dem grâven rîch,
den verriht er êrlich,
daz er die vart solt lâzen,
unde den lântgrâven von elsâzen,
die hêrren von winsperge,
von heierlôch unde liehtenberge.
Albreht der künec kluoc
den ganzen winder genuoc
het er ze schaffen
mit leien unde mit pfaffen,
daz er si schône alle gelîch
zder vart verrihte êrlich.
im kômen liut von manegem lânde.
daz ich die alle nande,
daz waere ein arbeit swaere,
dâ lutzel vrum an waere;
doch wil ich si an diser stunt
in der mâze machen kunt,
daz sîn nieman irre gêt.
swaz swâben ritterschefte het,
Vranken unde elsâzen,
unde swaz hêrren sâzen
in der wetrei über al
unde den rîn ûf unde ze tal,
die brâht der künec alle
an die vart mit schalle,
unde al die lântvogte sîn
die teten solhen dienst schîn,
des den künec genuogte.
ich enweiz, wie ez sich im vuogte,
daz guot, daz dô gegeben wart
zuo der selben hervart,
wâ erz gewan.
der künec manegem man
armuot machte buoz.
mit diser unmuoz
den winder er vertreip,
swâ er beleip.
sam tete ouch hie zôsterrîch
Ruodolf der vürste lobelich
grôzer unmuoze pflac:
an swem dehein êre lac,
der wart dâr zuo verriht,
daz er sich solde sûmen niht,
sô der winder naem ein ende,
daz er mit werlicher hende
wolt zehant varn
mit allen sînen scharn
zuo der tîe staden
dem von bêheim ze schaden.
Dccxl . nû hôret aber sâ,
wie der künec wenzlâ
vuor mit den dingen.
dô der summer verdringen
den winder begunde,
an der selben stunde
brâht er sîn her ze hûf
unde machte sich ûf
über die march.
mit sînem her starch
kêrt er âne twâl
gegen oven ze tal.
dô daz die unger vernâmen,
ze hove si kômen
zirem hern dem jungen;
si wânden in waer gelungen:
der alte künec wenzlâ
braeht in aber sâ
mit im an dem zil
guotes sô vil,
daz si aber wurden rîch.
si gebârten gar dienstlich
gegen dem jungen irem hêrren,
den hiezen si ûz kêren
sînem vater enkegen.
schôn sach man sîn pflegen
grâf yban unde sîn geslehte:
mit aller irer mehte
sach man si ûz kêren
dem von bêheim zêren,
dô er wart enphangen.
unde dô daz was ergangen,
daz der sun enphie den vater,
vlîziclichen bat er,
die wîl sîn her ze velde laege,
daz er selp doch gemaches pflaege
ze oven in der stat.
grâf yban ouch des selben bat
unde lobt, er wold in alle weg
haben in sîner pfleg
unde in huote grôz,
unde alle sîn genôz
daz selp lobten ze tuon.
dô kêrt mit sînem suon
hinze oven bin heim
der alte künec von bêheim.
dâ erbuten sich die burgaere
in solher gebaere,
daz er des selben muoste jehen,
als vil er kunde spehen
unde an liuten ûz nemen.
er lie sich wol gezemen
der guoten handelunge.
der alte künec unde der junge,
dô die etlich wîle
gephlâgen kurzwîle,
dô wurden si enein
under in zwein
unde mit ir heimlichen râtgeben,
wie manz solde an heben.
unde dô si des berieten sich,
darnâch kurzlich
der künec die hôhen unger bat
alle komen an sînen rât
unde sprach zin: < ir hêrren,
wîsen unde lêren
sult ir mich unde mînen suon,
wie wir den dingen tuon,
daz mîn sun mêre
gewaltes unde êre
gewinne hie ze lânt.
ez waere übel bewant
der grôze gewalt mîn,
sold ein solhez walhelîn
als karl der junge,
daz der von hinn verdrunge
mînen sun unde mich.
ich weiz wol, daz ich
mê liute unde guotes hân,
denn al sîn geslehte ie gewan.
nû bin ich komen darumbe,
daz der selbe tumbe
ûz dem lânde werde gejeit>.
ditze er in vor seit
durch anders niht wan umbe daz,
daz si geloubten dester baz,
daz er dâ wolde belîben
unde den welhischen künec vertrîben.
dô het er anders gedâht:
al sîn sin unde sîn traht
stuont, daz er heim
den sun braeht gegen bêheim
unde daz er solhiu pfant dâ naeme,
dâmit er zuo kaeme
des guotes unde der grôzen hab,
die er hinze ungern gap,
unde daz er des gewalt het,
ob er an der wet
den sun sande her,
swenne sô er
verrihte sich vriuntlich
mit dem bâbst unde mit dem rîch,
daz man im des lândes gunde:
swenn er des enphunde,
sô wold er hinwider in.
einen listigen sin
er darüber nam.
dô der naehste heilic tac kam,
zuo dem sun hôrt man in jehen:
 <her künec, wenne sol ich sehen
iuch gekrônten gên vor mir,
daz ich doch saehe, wie ir
under der krône waert gestalt?>
dô sprach der junge künec balt:
 <her, swenn iu beheit,
sô bin ich sîn bereit:
ob ez iu morgen gevelt,
sô tuon ich, swaz ir welt .>
der alte sprach: < daz sî .>
die hêrren, die im sâzen bî,
die sprâchen zuo der stunde
mit gemeinem munde:
 <hêrre, sît ir sîn gert,
sô sult ir sîn werden gewert
an dem tage morgen.
der bischolf sol besorgen,
daz er selber tuo
daz amt morgen vruo>.
dô der ander tac erschein,
die pfaffen gemein
iren künec sân
vuorten mit in dan
in einen sageraere,
dâ daz saeldenbaere
kleinât inne was.
die offen bîht man im vor las
von êrst hinz ende gar,
darnâch truoc man dar
einen roc heiligen,
der was der saelden niht verzigen,
in het selp getragen an
der heilic künec stephan,
unde ein kleinât wert,
sant stephanes swert,
gurt man umb den hôchgeborn,
darnâch zwêne sporn,
die sant stephan der süeze
het getragen umb sîn vüeze.
darnâch sazte man im schône
ûf sîn houbt die heilic krône,
die sant stephan truoc ûf sîm houbt:
diu ist dem künec erloubt
ze tragen niht mê,
nur sô er
got dienen wil sunderbâr,
zdem meisten drîstunt in dem jâr.
in einer hant er truoc
sant stephans arm, der ist kluoc
in lûterm golde verwiert
unde mit gesteine geziert.
in der andern hende sîn
truoc er daz zepter guldîn,
daz dâ zuo der krôn gehôrt,
des heilikeit ist unbetôrt.
vor dem künec jungen
schône wart gesungen,
dô man in sô gen kirchen wîste.
sîn vater sêre prîste
umb die gewonheit die pfaffen.
nû het er heimlich geschaffen,
daz dehein unger darumbe weste,
daz zwei tûsent man der geste,
die dâ ze velt lâgen hie vor
ûzerhalp der burctor
beinzigen in die stat riten
unde vor der kirchen biten,
unz daz man gesunge gar,
unde daz si des naemen war,
sô sîn sun unde er
ûz der kirchen giengen her,
daz si in mit der krône
sazten ûf ein pfert schône
unde in vuorten ze herberge
mit sô getâner kerge,
daz si die unger niht underdrungen,
unz si den künec jungen
in sîn hûs braehten hin.
swaz man daran enphalch in,
daz geschach wol in der aht,
als sîn der künec het gedâht.
dô diu messe ûz kam
unde man den segen genam,
die pfaffen giengen her vür
mit dem künec vür die tür
aber mit gesange.
dô mohtens mit gedrange
niht komen vürbaz.
ûf ein pfert dô der künec saz,
sam tete der künec wenzlâ.
hin zogten si sâ
mit einander an im gemach,
in ein kemnâten was in gâch.
swaz der junc künec dô an het,
daz wart sâ zestet
vlîziclich behalten
von künec wenzlâ dem alten.
die hôhen ungerischen grâven
hiez man ze hove draven
unde mit dem künec ezzen,
ouch wart dâ niht vergezzen,
die bischolf unde ander prelâten,
die dâ gesungen hâten
vor dem künec messe,
swaz man der wesse,
die luot man zuo des kunigs tische,
von wiltpraete unde von vische
was zuo dem zil
bereit sô vil,
daz si alle heten genuoc.
nâch ezzens man dar truoc
vil kleinât kostlich,
diu teilt der künec rîch
den ungern mit sîner hant.
dâmit der tac dâhin verswant.
unde dô der ander tac kam,
der künec aber nam
rât zuo den hêrren
unde bat sich si lêren,
wie er dem dinge taete,
daz sîn sun haete
gewalt in dem lânde
unde daz man in ein künec nande.
nû heten die unger muot,
in solt daz aber ein guot
unde ein itniwe hab
dem künec gewinnen ab,
unde mit maneger hande trugen
daz dinc si verzugen
von tage ze tac.
die wîl der künec des hie pflac,
die wîle wolt niht müezic sîn
von ôsterrîch der hêrre mîn.
dô der des summers enphant,
dô legt er sich zehant
ze velde mit sînen scharn.
daz die bêheim zungern wârn,
des west er alle gelegenheit.
darumbe schuof er sicherheit
zuo marchecke der stat,
wand der wec dâ nâhen vür gât
von ungern hinze bêheimlânde;
darumbe er dar sande
ze huote driu hundert man.
mit den andern vuor er dan
vrech unde muotes vrî
über die tî.
ûf daz bêheimisch ertrîche
legt sich der vürst ûz ôsterrîche
mit einem ahtpaeren her.
mit volliclicher zer
lac der vürste dâ.
nû bâten in sâ
mit vlîze unde minniclich
von liehtensteine her heinrich
unde swaz er vriunt dâ het,
einer zîtlichen bet,
daz im der herzog des gunde,
sô wolden si in kurzer stunde
mit kraft unde mit sinne
Nikolspurc gewinnen
dem von liehtenstein herwider,
unde tâten ez ouch sider,
dô imz der herzog erloubt.
wande in het beroubt
der selben veste ein bêheim,
der in geladen het hin heim:
der vienc in, dô er saz
ob sînem tisch unde az.
dô daz alsô wart getragen an,
des sach man trûren künec wenzlân.
dô man die burc het gewunnen,
von ôsterrîche die versunnen
mit menlichen siten
einen woldan riten
vür brunn unde in dem kreiz,
daz ich vürwâr weiz,
daz in lânger vrist
ein roup niht genomen ist
sô grôz an der zal,
als dô zuo dem mâl
vor brunne wart genomen.
dô der roup was komen
zuo dem gesinde,
dô liebt dem her swinde
des roubes gewin.
si riten hin in
in vrechem muote stolz
unz hinz dem durrenholz
unde rihten vil wegen.
wes si dâmit pflaegen,
daz wil ich iu sagen.
ir wegen sach man tragen
her ûz allertegelîch
ein getreid unzellich,
daz in der hervart
allez daz geriht wart,
daz wegen mohten geleisten.
si roubten unde reisten
Merhaeren unde bêheimlânt,
daz man halt nindert enphant,
ob liut dârinne waeren.
an der marche zuo merhaeren
enhalp der tîe wâc
ein veste nâhen lac,
was jazlawiz geheizen;
swaz in drîer mîle kreizen
edler liute wârn,
die wâren dar gevarn
durch vristen den lîp.
edler wîp
wol zwei hundert in einem turn
ir lîp dâ verlurn
unde ander liute vil,
die zuo dem selben zil
in der veste verdurben.
wie die von ôsterrîche wurben,
des verswîg ich iu niht.
si wurden dâr zuo verriht,
daz si an einem morgen vruo
ungewarnet randen zuo.
des erschracten die innern.
ir vröude sich minnern
vor leide begunde,
si gerten an der stunde,
daz man si teidingen liez.
daz selbe man in gehiez.
unde dô man reden began,
dô muote man si an,
daz in ze swaere was ze tuon;
sus mohten si vrid noch suon
mit deheinen sinnen
über nacht gewinnen,
den vride man in widerseit.
unde ê si bereit
ze deheiner wer wurden,
dô hete man ûf hurden
hin an getragen viwer.
des wart in vröude tiwer.
den vorhof zunde man an,
unde dô daz holzwerc verbran,
dô mocht daz nieman understên,
daz viwer begunde gên
über den beslagen zoun
hin in, dâ die vroun
in dem turne wâren.
jaemerlich gebâren
an manegen wîben man sach.
ach wê unde iemer ach!
in ein steinîn herze
müeste der smerze
sîn gegangen unde der rê.
dô in diu hitze tete sô wê
unde daz viwer gegen in wiel,
etlich vrouwe dô viel
her ab durch genesen
unde wolt des tôdes über wesen.
daz manege gerou sider:
wande sô si her nider
vallende kômen,
die schiltkneht si dô nâmen
unde ouch die vrîheit
unde machten si der kleit
nackent unde bar.
dô der schame nâmen war
die reinen vrouwen guot,
die ouch her ab heten muot,
dô kêrten si hin wider dan.
manic getriwer man
bat her ab ze vallen sîn vrouwen:
sô si danne muoste schouwen,
wie man den hin niden tete,
sô kêrt si wider an der stet.
...vor leide unde vor jâmer grôz
unde umbevie mit den armen.
seht, ob daz waere zerbarmen!
ê denn der man daz wîp lie,
williclich er mit ir gienc
in den bittern tôt,
der doch ûz der nôt
ab gevallen waere.
ach der herzenswaere,
die dô geschâhen
dô in daz viur begunde nâhen,
daz si heten deheinen trôst,
der si des tôdes erlôst,
dô nam ie der man sîn wîp
unde umbevie iren lîp
unde dructe in an sîn herze.
den mannen der wîbe smerze
tete wirser denn ir selber tôt.
daz selbe ouch gebôt
ir triwe den vrouwen,
daz si sich liezen schouwen
bî den mannen verderben
unde in dem viwer sterben.
der liute was wol siben hundert,
dô man si besundert
alle mit der zal,
die dâ verbrunnen über al.
swer sô nâhen kam,
daz er hôrt unde vernam
daz jaemerlich geschrei,
daz dem niht brast enzwei
sîn herze, des wundert mich.
manic stimme jaemerlich
hôrt man ûz dem viwer.
daz was sô ungehiwer,
daz der sûs unde der krach,
der dort oben geschach,
die vînt hie niden muote.
dô daz viwer sô luote,
hin ûf ruoftens alle
vor jâmer mit schalle:
 <kêret wider, kêret wider
durch got unde lât iuch her nider,
ê ir verderbet in dem rôst!>
nû was leider aller trôst
an in verloren gar:
daz viur schier machte bar
von holze daz gemiwer
unde hete si daz viwer
getriben unden in den turn,
dâ von si den lîp verlurn,
sô daz dâ nieman genas.
dô ez gar erloschen was,
ez erkuolte kûme in drîn tagen,
dô was allerêrst ze klagen
diu leidige geschiht
unde diu jaemerliche angesiht.
man erbat den herzogen,
daz er erloubte dar ze zogen
die bêheimischen diet,
unde swer dâ iemen hiet,
der in daran wânde,
der suocht den ûz dem brande.
alrêrst huop sich ungehab,
dô man die obristen getruoc ab,
die daz viwer het gereichet an:
dô man die gerûmte dan,
swaz ir dâ lac unden,
die wurden alle vunden
gar ersticket von dem rouch.
nû heten si vunden ouch,
die dâ wâren behaft
mit williclicher geselleschaft
vant man die selben armen
zeinander mit den armen
beslozzen unde geflohten,
daz si niht enmohten
von einander gevallen.
des muost über wallen
manic ouge, dem der smerze
gienc in sîn herze
vor jâmer unde vor leide.
ach, wie ein ougenweide
dem dô wart bekant,
der dâ muoter unde vater vant,
bruoder oder swester.
manic man muotes vester
muost riwe dâ bescheinen
unde vor leide weinen,
der die barmunge sach.
dô daz suochen geschach,
dô vant der kneht den hêrren sîn;
vetern, ôheim unde geswîn,
swer den dâ ligent vant,
dem wart jâmer bekant.
Dccxli . vor boesem luft unde wâz
muost sich hin nâher baz
daz her legen ab dem wal.
diser jaemerlicher schal
wart enpoten zehant
in der unger lânt
dem künec von bêheim,
wie man im hie heim
worhte spât unde vruo:
saech er niht dâr zuo,
der selbe bot im seit,
er gewann solch arbeit,
die er niht überwunde.
hernâch in lânger stunde,
dô der künec vernam
die botschaft, diu im kam,
sêr er der erschrachte.
gen den ungern er machte
sîn rede harte guot,
daz im ze tal waer muot
ûf den welhischen künec ze varn.
dem sach man in gelîch gebârn.
sîn her brâht er ze hûf
unde macht sich dâmit ûf
eines morgens vruo.
die unger, die im riten zuo,
die muosten mit im kern:
etlich tetenz ungern,
etlich huop ez unhôch.
dô der künec von stat zôch
unde dô man sich des versach,
er kêrte gegen der tîzach,
dô kêrt er gegen bêheim
die gerihte wider heim.
den ungern er klagt,
im waer vürwâr gesagt,
sich hete der von ôsterrîch
geleget niulich
im ze schaden in sîn lânt:
den wold er zehant
von dannen vertrîben;
sîn her wold er lâzen belîben
unde widerkêre tuon
her ze oven mit sînem suon.
den ungern sagt er blôz,
im kaem ein her sô grôz
von sahsen unde von pôlân,
daz er wol rât möht gehân
des hers, daz er dâ het.
daz er die rede alle tete
niht wan durch listen
unde durch etlicher sache vristen,
daz verstuonden etlich unger wol
unde grâf yban witze vol;
etlich westen ouch darumbe niht
unde vuoren mit im algeriht,
welhen end er wande.
unde dô er sînem lânde
kom sô nâhen,
daz er darin mocht gâhen
in einem tage schiere,
dô legte sich der künec ziere
ze velde nider ûf den plân.
dô hiez man ze hove gân,
swaz dâ der grâven waere,
unde von oven die burgaere.
der vienc er wol zehen.
gen den hôrt man in jehen,
si wolden an sînem sun hân
boeslich unde übel getân,
unde verrâtens umb sîn leben,
des hôrt man in schulde geben
einem, hiez lazlâ,
der was der hôhist dâ
an vriunden unde an êren:
der muost gevangen kêren
unde sechzehen der besten,
die si in der stat westen,
der künec enphalch zehant
grâf ybanen daz lânt
unde burge unde veste,
swaz man der weste,
die er het in gewer.
hie mit der künec unde sîn her
den ungern urlaebe gap.
nû kom der bischolf von rab
zuo dem künec unde bat,
daz er die krôn unde diu kleinât
von dem lânde niht vuorte.
die bet er dicke ruorte,
si was aber verlorn.
der künec sprach in zorn,
die krôn nieman solt behalten
noch billicher walten
denn der künec sîn suon,
der solt dâmit tuon,
swaz in diuhte guot;
der het ouch vesten muot
hin wider ze komen.
hie mit wart urloup genomen,
die unger kêrten wider heim,
der künec gegen bêheim.
grôzes îlens er pflac,
dâ der von ôsterrîche lac.
dem kômen sîn spehaere
unde sagten im diu maere,
der von bêheim vüer dâher,
unde sagten im, daz er
vuort wol zehen tûsent man
unde wold in mit strît bestân.
nû was von ôsterrîch der vürst
in solher manheit unde geturst,
daz er sîn gerne het gebiten
unde mit im gestriten.
daz widerrieten im gemeine
grôze unde kleine,
die sînes râtes pflâgen dô.
die sprâchen alsô:
 <hêrre, seht, waz ir tuot,
unde verkieset den muot.
gedenkt, daz ir lobt vlîziclich
iwerm vater unde dem rîch,
ir sult mit iwern scharn
mit im hin in varn
unde ân in niht.
hât er in sîner pfliht
von ungern deheine maht
mit im her brâht,
sô vüeget uns an disen zîten
mit im niht ze strîten.
ir sult iuch ûf wegen
unde hin nâher legen
ze iwerm lânde baz .>
nû gedâht der herzog an daz,
daz in sîn vater bat,
daz er dem bischolf kuonrât
an allen dingen volgen solde.
die bet er ervollen wolde.
von walsê hern uolrîch
bat er vlîziclich,
daz er ringe liute naem ze sich
unde kêrte ûf der vînde strich,
dâ sold er prüeven unde spehen
ir gelegenheit unde sehen.
dâmit vuor er sâ
wider gegen lâ.
her uolrîch von walsê
zwei hundert oder mê
nam er ze sich unde reit,
daz er ir gelegenheit
rehte besach.
in einem buschach
lac er verborgen
an dem selben morgen,
dô der von bêheim
hin vür zogt wider heim:
der het von ungern deheine maht
unde was im ouch vil ungedâht,
daz er ieman iht wolde tuon.
het er vride oder suon
vor handen gewest,
daz hiet in gedûht daz best.
er het ab gestrîchen sô gar,
daz krefte wâren bar
ros unde liute.
ich sag iu bediute,
waer ez im niht sô sêre
verboten ûf sîn êre,
er het sô vil gebrochen ab
den bêheimen ir hab,
daz er sîn vrum het gehabt.
alsô kom heim gedrabt
von ungern künec wenzlâ.
nû gefriesch man sâ
über al drât,
daz diu kleinât,
der daz lânt ze horde jach,
der von bêheim in gâch
het gefuort von dem lânt.
swâ man die verlust bevant,
dâ was klage über al.
nû heten sich vor mâl
die unger gemachet ûf.
mit grôzem her ze hûf
wâren die grâven her komen,
von den ir ê habt vernomen,
die den welhischen künec heten inne,
dem bâbst ze liebe unde ze minne,
unde warten teglich zin,
wan der von bêheim kaem dâhin,
als er sich vermezzen het.
die selben grâven sâ zestet
den sibenburgaeren hiezen sagen
unde ouch herzenlichen klagen
des lândes schaden unde leit
unde die houbetsmâcheit,
die daz lânt het genomen:
diu krône, diu von himel komen
was unde daz swert
unde ander kleinât wert,
an den manic jâr unde tac
des lândes saeld unde êre lac,
der het si beroubet dâ
von bêheim künec wenzlâ.
wolden daz rechen
von sibenburgen die vrechen,
die dem kunicrîch
getriu unde dienstlich
ie gewesen wârn,
sô solden si niht lenger sparn,
si waeren ûf mit in,
wand si wolden dâhin
mit dem von ôsterrîche
ze dienst dem rômischen rîche
vüern künec karln den jungen.
waz ob im alsô gelunge,
daz si bekaemen rehtes
mit der helfe künec albrehtes
umb iriu kleinat, swaz der was,
diu der von bêheim an sich las
unde vuorte von dem lânde?
der erzpischolf ouch sande
sînen boten dar
unde enpôt in vürwâr,
swer vüer in dem vursatze
dem von bêheim ze tratze
in andâht unde in riwe
umb dise verlust niwe,
die daz lânt het getân,
der solde darumbe hân
antlâz aller sîner sunde.
an der selben stunde,
dô man in daz seit,
dô wurdens al bereit,
die ze sibenburgen sâzen,
die man sach in den mâzen,
daz si tohten ze wer.
dâmit gewan ein grôzez her
künec karl der junge.
mit diser samenunge
der künec von walhen vuor von stat.
der ugram dô hât
gesament allenthalben
wol zehen tûsent valben,
die er brâht in sîner schar;
sô brâht der grâve lucas dar
aht tûsent velbischer diet,
die er staete hiet,
swelhen end er kêrte.
grâf amodeus dô mêrte
mit zwein tûsenden daz her;
dô vuorte grâve lazamer
wol vier tûsent, die man sach.
Unger, zôkel unde walach
aht tûsent gezalt
der herzog über walt
mit dem her dâhin sande
zêren dem lânde;
der weibot lazlâ via
ûf den künec wenzlâ
mit künec karl sande dan
wol aht tûsent man.
sô heten im lâzen
die von bôzen unde von râzen
wol siben tûsent bogen,
die man dô mit sach zogen.
dô sanden die sibenburgaere,
ob ir niht mêre waere,
wol sechzehen tûsent dar,
die zageheit wâren bar.
der bischolf wâren siben,
die die reise triben
unde ouch selber riten mit.
wie vil mit ieglichem rit
werlicher liute,
der kan ich ze diute
die zal niht gesagen;
ân swan si stille lâgen
unde heten deheine sprâch,
dô wârn si, als ich sach,
an dem rât die besten.
von dem êrsten hinz dem lesten
begâben si den künec nie.
dô si sich gesamten hie,
alle die ich hân genant,
sîn widerbot ieglicher sant
grâf ybanen unde allen den,
von den si jâhen gên
den schaden unde den ungemach,
der ungerlânde geschach
von der bêheimischen herschaft,
die grâf yban unde sîn geselschaft
hinz ungern heten geladen.
ûf der selben schaden
vuoren si sô unbescheiden,
rehte als si waeren heiden,
bî der tuonou her ûf.
dô gienc ez ze hûf.
swaz grâf yban an gehôrt,
daz wart gar zestôrt,
verbrant unde geroubt;
wand ez was in erloubt
unde geboten ze tuon.
si jâhen, weder vrid noch suon
gewunn er von in niemer mêre
umb die vlustpaeren sêre,
die si von im heten genomen.
dô her zuo prespurge komen
was daz gesinde,
dô gâhte zuo in swinde
der von ôsterrîch.
der vürste lobelich
enphie die unger schôn,
daz er danc unde lôn
von in darumb enphie.
unde dô daz ergie,
dô begund man reden
zwischen den vürsten bêden,
die unger heimlich
besprâchen lânge sich,
wes si heten muot.
möht man in daz guot
unde gewis machen
mit sô getânen sachen,
daz ez in wurd behalten
unde als si inz vor zalten,
sô wolden si volvarn-
hôrt, waz die sache wârn-
unde kaemen ouch niht vürbaz,
man vergewiste in daz:
daz der künec albreht
mit minne noch mit reht
der bêheim willen taete
noch dehein ebnunge haete,
in wurd ân widerstreben
ir krône wider gegeben
unde diu andern kleinât,
diu in hin in gefuort hât
der künec von bêheim;
unde daz man si wider heim
liez varen, swan si diuhte guot,
sô daz man niht an si muot
belîbens lenger vrist,
nur als ir gewonheit ist,
daz ist ûf sant michêles zît,
die wîl daz weter alsô lît,
daz man ûf dem velde nimt,
swaz den pferden zezzen zimt;
diu dritte sach was diu:
swen man braehte siu
ab der wîte an die enge,
daz man breite unde lenge
des êrsten gaebe staet,
daz sîn ir her genuoc haet,
unde daz nieman ir hab
an den vurten braeche ab,
swâ si riten bî einzigen;
unde swâ man si saech ligen,
dâ solde man in lâzen
rûm in der mâzen
als vil als si wolten,
daz si niht pfrancsal dolten.
diu vunfte sache, die die unger
unde ir künec junger
muoten ze vergewissen in:
wie getânen gewin
si gewunnen mit roube,
daz si den mit urloube
vüerten heim durch geniez,
daz in deheinen widerdriez
die tiutschen daran tuon solden;
swaz aber si verkoufen wolden,
dâ solt si nieman irren an,
ez waeren wîp, kint oder man.
diu sehste sach was diu,
daz man in lobt, swâ siu
mit den tiutschen riten hin,
daz man des roubes gewin
in rehte teilte mit
nâch gewonlichem sit.
diu sibent sach diu was,
die man dem herzogen vor las:
swâ si riten in ein stat,
der under in iht ze koufen hât,
daz si dem rehten kouf gaeben,
unde ob die heiden nâch irm gelaeben
lebten ...
daz in daz nieman smaechlich
underseit noch wert;
unde swaz in wurd beschert
von roube oder anderm guot,
daz man si nâch irem muot
lieze mit gebârn
unde nâch irm site varn.
des antwurt in dô
der herzog alsô,
er wolde kurzlich
darüber berâten sich.
die sînen er dô bat,
daz si im gaeben rât.
über der unger bet.
ie der man dô ret,
swaz in daran dûhte guot.
doch mit vereintem muot
hiezen si den ungern sagen,
si möhten des niht vertragen,
daz si in des herzogen lânde
mit roube unde mit brande
taeten deheinen unfuoc.
si heten roubens stat genuoc,
sô ir her starc
kaem über die bêheimischen marc.
ê möht ez sich niht gefüegen.
des liezen si sich genüegen.
die sache alle siben
wurden in dô verschriben.
dô daz geschehen was
unde man die brief gelas,
dô muost der herzoge gâhen,
sîn insigel daran hâhen.
die ir insigel daran gâben,
die die unger wolden haben,
die hêrren ich iu nenne,
swaz ich ir erkenne:
ez was der grâve von hiunburge
unde grâf meinhart von ortenburge
unde der junge von schounberge
unde der marschalc von lândenberge.
dannoch was ir mê:
die drî von walsê
unde der alte missouwaere
unde her dietrich der pilichtorfaere
unde die drî von potendorfe
unde her kalhôch von eberstorfe,
her otte von zelkinge
unde her albreht von kuonringe
unde sîn bruoder her heinrich
...ouch was mit der gemeine
her ruodolf von liehtensteine
unde her hertnît von pettouwe
unde her otte von haslouwe.
noch was der unger bet,
daz die vier stet
Wienne unde heinburc,
diu niustat unde prespurc
daz selbe reht begiengen
unde ir insigel daran hiengen.
nâch irer bete daz geschach.
dô man die hantveste sach,
diu was lânc unde wît,
an ietweder sît
des vürsten insigel was niht vrî,
im hiengen zwelif andriu bî.
sus was der insigel über al
vunf unde zweinzic mit der zal.
dô in der brief verriht wart,
dô beschiet man in die ûfvart
enhalp der tuonouwe in,
dâ solden si kêren hin,
daz hie dishalp dehein vreise
geschaech von ir ûfreise.
dâmit zogten si vür sich
zuo der tîe den strich
ûf gegen lâ.
nû verrihte sich der vürste sâ,
die wîl er dâ was,
von trens mit grâf mathias,
daz er im vüerte dan
mê dan driu tûsent man.
hiemit zogt ouch dar
mit den andern diu schar,
gen wienen sach man zogen
Ruodolfen den herzogen,
dâ bereite sich der ziere
unde vuor hin wider schiere,
gen lâ îlt er swinde.
dâ spîst man daz gesinde.
darnâch vuor er drât
wider an die alten stat,
dâ er ê was gelegen,
dâ wold er bîte pflegen,
unz daz die hêrren alle gelîche
von stîre unde von ôsterrîche
zuo im kaemen dar.
nû was diu ungerische schar
ouch hin zuo komen,
dâ wart von vernomen
grôzer ungemach,
der von in halt geschach
in des herzogen lânde.
swaz von roube unde von brande
von in mohte geschehen,
daz waere dannoch übersehen,
waer gewesen niht
diu jaemerliche geschiht,
diu dâ ergie an den liuten.
nieman mac bediuten
die unbarmherzikeit,
die man alle von in leit.
ez was ein herzenklag,
si vuorten alle tag
gebunden an seile
arme liute veile,
die si viengen in ôsterrîch
unde teten den sô jaemerlich,
daz ez muost erbarmen
rîchen unde armen,
der si gerne hiet gekouft,
ê si der êren waern bestrouft.
an der valben bant
manic man sîn wîp vant ...
des er leider niht vant stat;
kouft er si dan niht drât,
sô viengens ouch den man
unde bunden in hin an
an daz seil zuo dem wîbe.
si begunden an manegem lîbe
sô lesterliche nôt,
daz si sich selbe tôt,
ê sis lite lenger.
ez was ein jâmer strenger
an ze sehen unde ze schouwen:
sô si vuorten swanger vrouwen
über lânge velt wît,
den nû komen was diu zît,
daz si bern solden diu kint,
sô jeiten si si als swint,
daz si die vruht muosten lâzen
ligen ûf den strâzen
unde mit dem tôde ringen.
sô sis denn niht bringen
verrer enmohten,
die sich sô heten ervohten,
sô sluogen si in ab diu houbt.
alsô wart des lebens beroubt
manic wîp swanger.
ez ist ein wec niht lânger
zwischen der tî unde lâ:
staete heten si dâ
gevangen liute veil.
durch ir sêle heil
kouften ins die liute ab
mit maneger hande hab.
ze lesten vunden si den sin,
daz si ir gevangen vuorten hin,
dâ die liute nâch ir alten siten
wider unde vür riten:
sô die armen danne nieman trôste,
der si koufte oder lôste
unde nâch irm willen wolde geben,
zehant nâmens in daz leben.
den kranken unde alten,
die si niht mohten behalten
noch gefüern zuo der tizach,
an den daz mort geschach,
daz noch al die solden klagen,
die getriwe herze tragen.
diser mortlicher rê
tete den hêrren wê,
die ir liute dô erkanden
in sô jaemerlichen banden.
die sprâchen alsô
zdem herzogen dô:
 <hêrre, uns ist des ze muot,
ob ir dem dinc niht anders tuot,
daz man uns vürbaz
unser liute lâz
ledic unde ungevangen,
an den ist ergangen
solher jâmer unde nôt-
die dâ niht sint tôt,
den ist daz leben unmaere,
wand in der tôt lieber waere
denn hin vür daz leben-
wir müezen darumbe geben
den lîp, ê wir dolten die lenge
disen ungemach strenge.
wir gedagen der liute,
die si uns habent noch hiute
gevangen zôsterrîch:
ez ist ze hôrn unkristenlich,
daz wir müezen an sehen,
daz den liuten alsô sol geschehen,
die von bêheim sint geborn.
hât ir hêrre verlorn
umb deheine schulde
des rômischen kunigs hulde,
dâ sint doch unschuldic an
die armen liute, dâ man an
begêt solch unbilde.
diu geschiht wilde
sold uns ze sehen leiden
an juden oder an heiden .>
dô sprach der pilichtorfaere,
swelher der waere,
der dehein unzuht hie
an den valben begie,
daz der vil reht ê besaehe,
waz im darumbe geschaehe
an lîb unde an der hab,
swer dem künec legte ab
den dienest, den er von im het.
dô er alsô dâr zuo ret,
daz vervienc man niht wol.
der herzoge sprach: < man sol
sich darüber berâten>.
die hêrren des bâten
alle gelîche,
swaz von ôsterrîche
liut dâ gevangen waeren,
daz man möht bewaeren,
die soldens ledic lâzen.
darüber dô sâzen
die râtgeben gemein
unde wurden des enein,
daz in ein bot taet kunt,
daz zuo der selben stunt,
dô ez mit in wart versliht,
dô waer ez alsô verriht,
daz si deheinen schaden
dishalp der tîe staden
solden tuon dem lânt.
nû waer daz wol erkant,
daz si zôsterrîch
ein volc unzellich
heten gevangen
unde an den begangen
solhe untât,
die man niemer hât
ê mâlen gesehen.
dô der rât was geschehen,
ze boten gesant wart
von ortenburge grâf meinhart.
der reit zuo in hin
unde warp gegen in,
swaz man in werben hiez,
daz er sîn nihtes liez
belîben ungeret.
dô er sîn botschaft getet,
dô jâhen si vür den munt,
in waeren unkunt
diu gemerke der lânt.
si möhten iriu pfant
niht gesetzen umbe diu,
des dâ bedorften siu.
den valben der sit
unde den ungern volgte mit,
swâ si kaemen hin
durch roubes gewin,
dâ stüend in nâch liuten der muot
mê danne nâch dem guot.
swer valben unde heiden
von dem site wolde scheiden,
der müest arbeit dâr zuo haben.
dehein ander antwurt si gâben.
dô daz erhôrten die hêrren,
die wolden an si kêren
vîntschaft unde haz.
kûm underfuor daz
der herzoge ruodolf
unde von salzpurc der bischolf.
Dccxlii . der herzog mit sînen scharn
gerne het gevarn
ze bêheim in daz lânt.
dô was im unbekant
des kunigs muot unde wille,
etlich in hiezen ligen stille,
unz daz er vernaeme,
wen der künec kaeme.
dô rieten etelich,
er solde müezlich
an des gemerkes krumbe
alles varen umbe,
unz er erfüer die wârheit,
wen der künec wurd bereit
ze komen her nider.
des volgt er dô sider,
gen wîchartesslac
von dannen, dâ er lac,
diu her beide kêrten.
dâ von sich aber merten
der bêheim vreise.
mit maneger grôzen reise
alsô vuor daz her starc
enhalp der bêheimischen marc
vür unde wider,
ob der künec kaem her nider
darumbe grôz kriec wart:
er waer ûf der vart,
des jâhen die eine,
sâ jach diu gemeine,
er waere noch ze swâben.
alsô wart erhaben
under dem her grôzez wetten.
etelich ez dâmit heten,
der künec kaeme schiere;
dawider jâhen viere,
sîn vart waer widergenge:
sus wert der kriec strenge
unz an sant michêles tac,
dô der herzoge lac
bî einer stat, ist gmunde geheizen.
an den selben kreizen
lac der her curtois.
nû was hinz dem budwois
der künec unde sîn her komen.
daz darüber niht het vernomen
Ruodolf der muotes veste,
unde ê iemen darumbe weste,
an sant michêles tage vruo
dô reit der künec zuo.
zweinzic pfert oder lutzel mê
brâhte er mit im her.
dô manz in dem her vernam,
daz der künec her kam,
des vröut sich meniclich.
schôn unde lieplich
künec albrehten hie
der künec von ungern enphie
unde sîn sun herzog ruodolf
unde von salzpurc der bischolf,
darnâch alle, die dâ wâren,
mit worten unde mit gebâren
erzeigten, daz si wâren dô
sîner kunfte vrô.
Dccxliii . nû het der grâf lucas-
mit dem der valben was
dô diu groeste schar,
unde die halt wâren dar
komen mit ander herschaft,
die wâren alle samhaft
zuo im geslagen,
dô si in hôrten sagen,
daz er heim wolde zogen-
gesant zuo dem herzogen,
daz er weste daz,
er wolde niht vürbaz
noch verrer mit im gâhen:
der winder waer ze nâhen
unde waer nû hin diu vrist,
ûf die der unger reht ist
ze belîben in der hervart-
wand ûf sant michêls tac wart
ze belîben bescheiden
den valben unde den heiden-
unde er kaem niht verrer ab stat.
swie vil in der herzoge bat,
daz galt niht umb ein hâr.
unde dô der künec kom dar,
dô kômen liute âne zal
von ôsterrîche über al
unde bâten in sâ zestunt,
mit jâmer weinund
vielens im ze vuoz,
daz er in taete buoz
ires herzen swaere.
dô vrâgt der künec, waz in waere.
 <herr, uns habent gescheiden
die valben unde die heiden
von vröuden unde von êren.
in jâmer unde in herzensêren
sech wir gevangen swint
wîp unde kint,
als sis wellen von hinnen vüeren .>
barmung dô begunde rüeren
künec albrehtes herze,
darin gienc der smerze
unde der ungemach,
den er an den liuten sach.
der künec an der vart
den grâven meinhart
zuo den ungern sande,
daz er si baet unde mande,
daz si vüeren vürbaz
unde daz si bedaehten daz,
daz si gesâhen noch nie
deheinen vînt hie,
der die bêheim an gehôrt.
swie wîse red unde wort
vür gap der grâf meinhart,
doch mocht er an die vart
mit deheinen dingen
den lucas nie bringen.
der künec unde swaz der andern was,
dô man den vor las
...die lobten durchslehtes,
si wolden volvarn,
ân die mit dem lucas wârn,
die kund nieman behaben.
die antwurt, die si gâben,
dô man die dem künec seit,
der sant hin wider albereit
unde hiez vordern albediute
alle die liute,
swie die wâren geheizen,
die si datz ôstrîch in den kreizen
heten gevangen.
dô diu vordrung was ergangen,
dô wart den valben zorn.
vil nâch het verlorn
der von ortenburc den lîp.
die gevangen man unde wîp
ruoften im nâch,
daz er irn ungemach
künec albrehten klagte.
ein valbe dô vrâgte,
waz ir rede waere,
dô sagt im der tulmetschaere
ir meinunge,
daz si nâch lôsunge
zuo dem künec sanden.
vîntlich si dô randen
den von ortenburge an.
doch kom er von dan,
er enpôt aber sider
dem lucas hin wider,
daz er wizzen solde,
daz in der künec wolde
die gevangen lâzen vüeren niht,
daz er sich darnâch riht.
dâmit reit er her.
dem künec sagt er
alliu diu maere,
wie ez dort ergangen waere.
nû het daz her drât
gerucket von stat
unde wârn die vürsten mit irn scharn
vür den gretzen gevarn
unde branten daz untûr
unz an die rincmûr.
der künec dô zehant
die hêrren besant
unde gebôt in vesticlich
bî sînen hulden vlîziclich,
daz si mit menlichen siten
des nachtes hin riten,
swâ si vunden die heiden,
die solden si scheiden
von lîbe unde von leben,
woldens in niht wider geben
die gevangen, die man kande
von ôsterrîch dem lânde.
der künec dem sun riet,
dô er von im schiet:
 <sun, ob ich dir liep bin,
sô sende balde dâhin
durch got unde erwende,
daz in daz ellende
si niht vüeren in ir banden
die gevangen von dem lânde,
unde wizze sicherlich,
sold ich alliu rîch
überwinden mit in,
den vrum unde den gewin
wolde ich ê vermîden,
ê ich daz wolt von in lîden,
daz geloubigiu diet
sus von dem kristentum schied,
als die leider scheiden,
die die valben unde die heiden
vuorten an ir gemach
von hinnen über die tîzach>.
hiemit der künec curtois
reit gegen dem budwois,
dâ sîn her lac.
nû hôret, wes hie pflac
der herzog ruodolf.
von salzpurc den bischolf
unde swaz der andern hêrren was,
alle er zesamme las,
den legt er vür sâ zestet
des kuniges unde sîne bet.
dô was ir deheiner
grôzer noch kleiner,
er lobt die vart an der zît
ân von pettou her hertnît,
der widerret ez sêre.
er sprach: < mîn triu unde mîn êre
hân ich in vür iu
versetzet umbe diu
ze gewisheit unde ze pfande,
daz man si von dem lânde
ân allez beswârn
sol heim lâzen varn:
swâ man daz wil brechen an in,
dâ wil ich niemer komen hin>.
dem vürsten hôchgeborn
was diu rede zorn.
er sprach: < zwâr, her pettouwaere,
wir dunken uns sîn als gewaere,
als ir iuch dunket wesen.
ist daz indert gelesen
an den hantvesten,
die wir gâben den gesten,
daz si mit urloup
sô getânen roup
sullen nemen gewalticlich
über al in ôsterrîch,
als si habent getân,
wîp, kint unde man,
die si wellen vüeren hin,
sô sulle wir si lâzen in;
ist ez aber dâ ungelesen,
sô müezen in kummer wesen
die valben unde alle die,
die si niht wellen lazzen hie.
ich weiz daz vürwâr wol,
sît man ez allez reden sol,
man saech iuch anders gebârn,
waere iu widervarn,
her hertnît von pettouwe,
solch schade zuo pulstrouwe,
als an diser vrist
dem missouwaer geschehen ist
unde etelichen mêre>.
 <jâ, vil lieber hêrre>,
sprâchen alle gelîche
die hern von ôsterrîche,
 <wir müezen iemer klagen,
wurd ez von uns vertragen
den valben unde den heiden,
die sô von hinnen wellen scheiden,
daz si iu deheinen dienest habent getân
unde uns doch wîp unde man
wellen nemen durch irn übermuot
unde uns oeden unser guot.
daz muoz uns iemer riwen.
an êren unde an triwen
sî wir als gereht alzît
als von pettou her hertnît>.
diu rede, diu von im ergangen
was, diu vil übel vervangen
von den hêrren allen wart.
hie mit slihte man die vart
unde verrihte die reise,
wer den valben ze vreise
unde ze schaden solde draven.
von ortenburge den grâven
nâmen ze houbtman,
die dâ zogten dan.
nâch der bete des herzogen
sach man si zogen
spâte von dem gretzen
an solhen vürsetzen,
swaz mit îlenden siten
die valben heten geriten
allen einen tac,
daz wolden si mit jag
rîten bî der nacht,
daz si mit irer maht
vruo an si kaemen
unde râche an in naemen
umb ir schaden unde laster.
si muoten sich dest vaster,
daz ot sis erriten.
dô wart niht gebiten,
si riten al die nacht,
swaz si mit irer maht
mohten erziugen.
ez ist âne liugen,
swaz ich iu sag,
an dem andern mitten tac,
dô wurden si si sihtic an.
zêther, wie si îlten dan
unde wie si begunden gâhen,
dô si die valben sâhen
vor in hin ziehen.
si wolden niht sêr vliehen
die vermalditten valben,
dô si einhalben
sâhen die vurrennaere.
Perhtolt der emerbergaere,
der sich zallen zîten
menlich ze beiden sîten
lie sehen unde erkennen,
daz der vür solde rennen,
dâ was er geschaffen zuo.
der was vor den andern vruo
komen an die veigen,
der begunde in erzeigen,
daz diu vriuntschaft waer klein.
unde dô in erschein
nur sîn eines baniere-
ûf des veldes riviere
was gelegen ein grunt,
darin die valben an der stunt
zeinander bunden all ir wegen,
ob si des siges pflaegen,
daz sis ganz vunden-
die gevangen si bunden
in die wegen vaste
mit stricken unde mit baste
unde wolden sich gewert hân.
ûz dem grunde ûf den plân
kômen si mit île.
darnâch in kurzer wîle
sâhen si dort her
ie lenger ie mê
der hêrren banier gâhen.
swaz si ersâhen,
vil wol si die erkanden.
zehant si dô wânden,
daz her waere allez ûf
...unde gâben versengelt
vluhtic über velt.
nû het man vor vesticlich
verboten meniclich,
daz nieman vür îlen solde,
wand manz dâfür haben wolde,
si wolden dâ bîten
unde mit den tiutschen strîten.
unde dô des niht geschach,
swen man dô sach,
dem an si stuont sîn sin,
dem erloubt man ze îlen hin,
daz er in daz wirste taete,
des er ze tuon stat haete.
des meniclich was vrô.
 <an si, hêrre!> schrei man dô,
daz si alle waern verlorn.
ein stetelîn heizet horn,
dâ erreit man ir ein teil.
der valben unheil
wuohs ie lenger ie baz.
die ze vliehen wâren laz,
der wurden an dem nâch jagen
wol vunf hundert erslagen.
ich waene, daz sich iemen burge
ze horne unde zegenburge:
ûz den steten liefen dan
kint, wîp unde man,
unde swaz die valben vanden,
die von den wunden
waeren wol genesen,
die muosten des tôdes wesen.
diu wîp unde diu kint kleine
diu lâsen ouch steine
ûf dem velde allenthalben,
dâ si die valben
vol nider mit knulten
unde ze tôde multen.
swer dehein barmung het,
der îlte sâ zestet
in den grunt zden wegen;
wâ die gevangen laegen,
des nâmen si war
unde zefuorten gar
alliu iriu bant.
sîn muoter dô maneger vant,
diu vant den vater, dîn . den man
alsô ersuochten si den plân-
der vant daz wîp, der daz kint;
die vor an vröuden wâren blint,
die vuoren heim alle
mit vrôlichem schalle,
gnâd unde danken wart verjehen
den, von den ez was geschehen.
dô der âbent âne gienc,
dô kômen alle die,
die mit nâch jagen
der valben heten vil erslagen
unde die niht verrer mohten komen.
herberge wart genomen
bî horne vil nâhen.
ein klôsterlîn si dâ sâhen
in den selben kreizen,
was altenburc geheizen.
darin legten sich die hêrren;
von einander niht verren
daz ander gesinde lac.
unz an den vunften tac
heten si dâ bît,
unz man nâch gewonlichem sit
geteilt des roubes gewin.
des kom vil dâhin
unde kom doch niht halbes dar,
daz den heiden gar
aller hande hab
wart gebrochen ab:
des wart in verlorn,
swaz hinz egenburg unde horn
wart gefuort unde getragen,
die hêrren ouch dâ lâgen
darumbe, daz die wunden
wurden gebunden
unde bestetent an gemach,
unde dô daz allez geschach,
dô kêrt diu geselleschaft
vrech unde manhaft
sigbaer unde kurtois
vür den budwois.
dâ lâgen nû hêrlich
driu her sunderlich:
daz eine, als ich ê gedâhte,
daz der von rôme dar brâhte,
daz ander heten die unger:
Karl ir hêrre junger,
der hete des guot reht,
daz er dem künec albreht
was mit triun geholfen,
mit herzog ruodolfen
was daz dritte her dâ,
dem wart gesaget sâ,
wie ez dort was ergangen,
schôn wurden si enphangen;
daz siz sô heten geschaffen,
des vreuten sich lein unde pfaffen,
aber der ugram
harte sêr erkam,
dô im wart geseit
vür die wârheit,
daz enschumphieret was
sîn swâger grâf lucas.
mit alsus gesamten scharn
sach man den künec varn,
dâ er hin het gedâht.
wand im was vür brâht,
swenn er kaem in bêheimlânt,
mit werlicher hant
wold im enkegen sâ
von bêheim künec wenzlâ
unde wolde mit im vehten.
darumb den künec albrehten
mocht des erwenden nieman,
er îlte vür sich dan.
ez bedorfte lânger stunde,
ob ich mich underwunde
der unmuoz unde der arbeit,
daz von mir wurd geseit,
wâ ûf der reise wedel
ieglich nachtsedel
unde ieglich walstat
ditze her hât
unde waz dô allez ergie,
wen man dô sluoc oder vie,
wer dô genas oder starp,
wie ieglich hêrre dô warp
selp unde mit den sînen,
daran man manheit sach schînen
dô des an dem zil
geschach harte vil,
des ich niht allez mac geschrîben,
des muoz ez belîben
ungeseit von mir.
Albreht der künec zier
komens hinz den kutten pflac
an sant lucas tac;
an einem suntac der stuont.
als die bewegen tuont,
riten die helde tiwer
alumb nâch ebentiwer,
wand ir was mê denn genuoc,
die menlich wârn unde kluoc
zaller ritterlicher tât.
die darin geschaft hât
künec wenzlâ der guote
dem berge ze huote,
der kom her ûz ein teil
unde versuochten ir heil.
ez half si aber kleine,
wand ez was sô gemeine
daz gewelde allenthalben
mit tiutschen unde mit valben
daz velt allez bedaht.
unde sô ez nâhente der nacht,
dô kêrt ze herberge
der künec vrî vor erge
unde allez daz her âne pûs.
datz sedlitz in der künegin hûs
der künec selbe lac,
al die wîl er pflac
ligens alumbe dâ:
daz der künec wenzlâ
kaeme dar durch strîten,
des wolde man dâ bîten.
er enkom aber niht,
wand er was dâr zuo unverriht,
unde wâvon, daz wil ich iu sagen.
er hete vor manegen tagen
gesant die boten sîn
hinz swâben unde zuo dem rîn
unde anderswâ nâch ritterschaft.
des künec albrehtes kraft
die widersâzens alle gelîche
arme unde rîche,
dâ von er nieman dâ gewan,
wan der einige man
grâf ruopreht von nazzou.
ob ez iht sêr gerou
von bêheim den künec,
daz er dem helde vrumic
sîner tohter niht gunde?
jâ, vür die selben stunde
gerou ez in harte,
daz er in dâmit beswârte,
daz er in niht wolde lâzen
wesen sîner tohter man,
daz er die êrlich gemehelt het.
waz er an im tete,
daz habt ir vor gelesen wol,
dâ von ez nû belîben sol.
dô der von bêheim weste,
daz im niht kômen geste,
dô enwest er, wie gebârn.
daz im der bêheim wârn
ein michel teil gehaz,
vil wol west er daz:
ze swie getâner zît
er in einen strît
mit in waere komen,
sô het er schaden genomen,
als si teten sînem vater.
heimlichen rât hât er,
wie er gebâren solde;
wand ob er verdolte
solich ligen in sînem lânde,
des hiet er laster unde schande;
waere aber, daz er strît
unde den drîn hêrren widerrit,
sô waeg ez ungelîch.
der bêheim sumelich
sprâchen zdem künec in zorn:
 <unser rât wart verkorn,
dô râtens zît waer gewesen,
dô liezt ir iu vor lesen
den von basel unde ander pfaffen,
si wolden iuz alsô schaffen,
daz ir waeret sicher gar
vor des rômischen kunigs vâr.
die siht man nû ninder hie>.
manic rede dô ergie
dem von bêheim zitewîz.
die aber dâr zuo heten vlîz,
daz si senften sînen swaeren muot,
si sprâchen: < herr, uns dunket guot,
sît ir ze strît niht tugt,
swaz ir liut gehaben mugt
von dem lânde oder geste,
in die stat unde ûf die veste
sult ir teilen siu.
waz mugen die vînde iu
geschaden vürbaz?
si habent getân allez daz,
daz si mohten volenden.
ir mugt daz niht gewenden,
daz nû geschehen ist;
sô mugen ouch si lenger vrist
in disem lânde niht belîben:
si beginnent nû hinnen trîben
zadelshalp diu kost
unde der starke vrost,
den der winder in diu lânt
hât her vür gesant .>
Dccxliv . dem künec wenzlâ tete ande,
daz er in sînem lânde
vîntlicher geste
sô vil ligende weste.
die sînen er bat,
daz si im gaeben rât,
daz im die grôzen smaehe
etwaz ze ringen geschaehe,
daz hernâch iht wurd geseit,
ez waer vermiten durch zagheit,
daz dehein haz noch gevaere
den vînden erboten waere,
die mit roube unde mit brande
sô lânge in dem lânde
im waeren gelegen.
dô si den künec sâhen pflegen
vor leide solher ungehab,
allerêrste im dô gap
ein sîner suppan-
der was ein junc man,
von der lippen genant,
er wart sît wol erkant
allen von dem rât,
den er dem künec dô tât,
wand im der künec iemer mêre
tete liebe, guot unde êre-
dô der den ernst ersach
zuo dem künec er sprach:
 <der schade unde daz leit,
den iez iur lânt treit,
den solt wir alle gelîche,
arme unde rîche
anden vür iu;
unde, her künec, umb diu
zilt tac unde nacht,
daz ir all iwer maht
zuo einander bringet.
waz, ob uns gelinget
an den vîanden?
ich lâz mirz enplânden,
als verre mich wert daz leben>.
dô die andern râtgeben
an disem man erhôrten,
daz er mit werken unde mit worten
die sache sich sô an nam,
allerêrste si gezam,
daz si mit gemeinem schalle
dem künec lobten alle,
si wolden sunder beiten
darumbe arbeiten,
daz sîn leit wurde gerochen.
diu zît wart gesprochen
ûf den vierden tac.
der künec unmuoze pflac.
boten sach man in senden,
in die stete allen enden,
swer dâ werlich waere,
daz der niht verbaere,
er kaeme snelliclichen
hinze kolne gestrîchen,
daz bî der elbe gelegen ist.
zuo der selben vrist
diu botschaft ouch geschach
zden kutten unde zder iglach:
dâ hiez man bediuten
über al den bercliuten,
swer sich erkant strîtpaere,
daz der niht verbaere,
er liez sich werlich vinden dâ;
darumb der künec wenzlâ
in ze vrum unde zêren
ir vrîung wolde mêren
in allen sînen lânden,
unde swaz si erkanden
in wesen nutze unde vrum
an êren unde an rîchtum,
daz selbe er in wolde
bestaetigen, als er solde,
rehte nâch irem willen.
nû liezen sich niht bevillen
die erzliute alle gemeine,
si waeren grôz oder kleine,
si bereiten sich an der zît
sô gar ûf den strît,
daz si wolden sterben
oder sigenunft erwerben.
Dccxlv . dô der künec betrahte,
rechent unde ahte,
waz er liut möht gehaben,
als imz geschriben gâben
die burgaer ûz den steten,
dô vant man, daz si heten
mê dan hundert tûsent man,
die ze vüezen kômen dan:
sô zalte man besundert
driu tûsent unde zwei hundert
aller zagheit bar,
die ze rossen kômen dar.
die dâr zuo kunden,
ez alsô schicken begunden,
dâ der künec von rôme lac,
dar sold an dem dritten tac
daz vuozvolc mit irer maht
vür komen bî der nacht
unde sich an die enge legen,
der solde ouch mit êre pflegen
von der lippen her heinrich;
der lobte vlîziclich,
er wolt sich müen dest mê,
durch daz im taete wê
sînes hêrren laster,
sich arbeiten dest vaster
die gest unde die suppan.
den gap man zhoubtman
grâf ruoprehten von nazzouwe.
der künec het herschouwe
an dem ertac
ûf dem velt vor prâg,
unde ûf die mitwochen
wart diu zît gesprochen,
daz si sich solden ûf wegen
unde vür daz her legen,
unz daz die geriten
an si kômen unde strîten.
nû huop sich ouch drât
der künec wenzlâ von stat:
sîn leit wert im ungehab.
manegen segen im gap
hin nâch wîp unde man.
dâmit schiet er von dan.
Dccxlvi . nû lâz wir in varn.
got müez die bewarn,
die dâ kriegten nâch dem reht.
wes der künec albreht
in der vriste pflac,
die wîl er vor den kutten lac,
daz belibe unverswigen.
er lie die hêrren stille ligen
unde schuof, daz si im kaemen zuo
an dem maentage vruo.
daz geschach, als er in bot.
wie er jâmer unde nôt
prüefte den besezzen,
darûf was er vermezzen.
an sînen rât er las,
swaz der vürsten dâ was,
unde die hêrren alle gemeine,
si waeren grôz oder kleine,
er begund si alle bitten,
daz si in menlichen siten
erschînen durch sînen willen
unde liezen sich niht bevillen
den berc mit sturme gewinnen
unde verderben, die dâ waeren innen.
daz gebôt er vesticlich
dem herzogen von ôsterrîch
unde aller der rotte,
die dar brâht herzog otte,
der beier herzoge.
sô lobten mit ir bogen
die unger unde die valben,
den bercliuten allenthalben
wolden si tuon sô wê,
daz jâmer unde rê
den besezzen wurd gemêrt,
die wîl der sturm wert.
von salzpurc bischolf kuonrât
sprach, dô in der künec bat:
 <hêrre, dô ich vuor von heim,
dô bewac ich mich hie zuo bêheim
ze leben nâch iwerm muot.
ez sî übel oder guot,
dâmit iu gedienet ist,
daz tuon ich nû unde zaller vrist .>
dô sprach der von wirtenberc:
 <her, welt ir sturmen den berc,
daz müezt ir tuon âne mich:
ez wirt ein dinc unbillich
unde ein sache wilde,
daz ditze unbilde,
als ir hie welt schaffen,
niht understênt die pfaffen.
herr, ich hân iu gesworn
unde belîbet unverborn,
ich rât iu daz beste.
dise bercliut sint geste:
diser ist von pôlân,
der ander von pomerân,
der dritte von mîhsen,
der vierde von pilsen,
der vunfte ab der schebniz,
der sehste von der gribniz;
sô gesamnet diet
umbsust von dem leben schied,
dâr zuo hundert tûsent man unde kint,
die ûf disem berge sint
unde all unschuldic sint daran,
swaz wider iuch hât getân
von bêheim der künec hêr.
ez waer hin vür iemer mer
iu unde dem rîch ein missewende,
daz sô manic mensch ellende
alsô solt verderben
unde umbsust ersterben.
edel künec, umb diu
wil ich râten iu:
hât umb sîne schulde
iur unde des rîches hulde
verboren unde verlorn
von bêheim der hôchgeborn,
der sol des alsô râch enphâhen,
daz wir ûf in slahen
in strît nâch ritters reht>.
dô sprach der künec albreht:
 <niht anders ich gerte,
wan daz er mich strîtes werte:
darumbe her was mîn vart .>
dô sprach der grâve eberhart
von wirtenberc genant:
 <sît ir im in daz lânt
habet her geriten
nâch vîntlichen siten,
mac in daz niht ûf erwegen,
sô sult ir iuch legen
ze prâge vür die stat:
sô wirt er lasters sat,
ob erz niht widertuot>.
der rât dûht dô guot
die hêrren alle gelîch
unde bâten vlîziclich
den künec albrehten,
daz er taet nâch sînen alten rehten
unde nâch sîner tugent kraft,
daz er iht schadhaft
die armen bercliut machte,
sô daz er si swachte
an guote unde an lîp
man unde wîp
unde diu kleinen kint,
die hie zden kutten sint.
dem künec zorn geswant.
dô er sô dicke wart gemant
an sîn alte güete
unde barmherzic gemüete:
daz bewegt im sunder wanc
den muot unde den gedanc,
sô daz er sich lie erbarmen
die ellenden armen
unde gedâht sich anders rechen
an den bêheim vrechen.
dô der rômisch vogt
vür die kutten zogt,
daz ergie an dem suntac,
unde dô er dâ gelac
ganzer tage viere,
nû kom im vil schiere
ein spehe unde seite,
wie man sich bereite
gegen im mit strîte:
dô enhet er lenger bîte
denn die einen nacht.
die bêheim mit ir maht
vereinten sich der kerge,
daz si im in die herberge
wolden rennen unde loufen
unde daz her bestroufen
des lîbes unde des leben.
nû wârn etlich râtgeben
dem künec wenzlâ bî,
die des niht wâren vrî,
si waern geheime unde gereht
von rôm dem künec albreht,
dâ von im zaller stunt
wart gemachet kunt
der rât unde diu geheim
des kunigs von bêheim.
alsô geschach ouch dô.
si enputen im alsô,
belibe er dô lenger,
sô wurde im vil strenger
gemacht diu heimvart.
dô des inne wart
künec albreht der vruot,
dô dûhte in daz guot
unde sîn heimlichen rât,
daz er sich hüeb von stat
unde doch gemechlich,
ob man listiclich
mit deheinen dingen
die bêheim möhte bringen
von dem vuozvolc hin dan.
dô ez tagen began
des pfinztags enzît,
dô hiez an der wît
der künec sîn wartliut spehen,
ob iemen wurd ersehen
in solher gebaere,
daz im vehtens muot waere,
daz man sich ouch riht dâr zuo.
des selben tages vruo
der künec albreht
gap ritters amt unde reht
wol vunfzic mannen,
ê er schiet von dannen.
dâmit daz her ûf brach
unde vuor mit gemach
ân aller hande île.
kûme über zwô mîle
legt sich nider daz her
wol bereit ze wer,
ob iemen kaem geriten,
daz mit dem wurd gestriten.
künec albreht der wânde,
er möhte in dem lânde
lenger belîben;
dô begunden in ûz trîben
die hôhen hêrren alle gar,
die sagten im, unde was ouch wâr,
der vrost waer nû sô grôz,
daz die knehte blôz
niht möhten gearbeiten.
die unger ouch seiten,
waz in daz swaerist was,
daz der rîf daz gras
het nû gederret sô sêre,
 <daz sîn diu ros niht mêre
gezzen noch geniezen mugen:
dâ von wir niht mê tugen
ze velde belîben hie .>
daz ez dem künec alsô gienc,
daz er in bêheimischen kreizen,
als im wart geheizen,
an den liuten niht vant-
wande mir ist wol erkant,
daz er was getrôst sêre,
swenn er dar taet kêre
unde vür die kutten kaem geriten,
daz denne niht lenger biten
die selben burgaere,
si taeten, daz im liep waere,
sô daz si kêrten an in-
den selben ungewin
het understanden dâ
von bêheim künec wenzlâ,
wand er was gewarnet vor,
daz etlichen daz ôr
von im hin umbe hienc.
nû sach man wol, wie ez gienc.
Albreht der künec vruot
er gedâht in sînem muot:
 <sît ich bin betrogen,
sô wil ich ûz zogen
unde alsô her wider komen,
daz von mir râche wirt genomen
umb daz unde umbe mê!>
hin vuor der künec hêr.
dô man ze burdnitz kam
unde dâ herberg nam,
die nacht man dâ lac.
an dem andern tac
der zwelfpoten âbent was,
sant simons unde judas.
dô nam urloup heim ze varn
mit den ungerischen scharn
künec karl der junge.
mit sîner samnunge
kêrt er gegen der march.
daz ander her starch
über den wolfsperc kêrte.
swer den bêheim mêrte
leit mit roube oder mit brande
in ietwederm lânde,
der was dem künec genaeme.
ich hôrt, daz her kaeme
gevarn hinz der iglach.
vor vroste dô geschach
liuten unde rossen wê,
wand ez viel ein grôzer snê.
wie lânc der lac, des weiz ich niht.
daz her vuor algeriht,
man sach ez bî einzigen ligen.
an dem tage aller heiligen
kom man her ze ôsterrîch.
dô erloubt man meniclich
hin heim ze varn.
swaz der hêrren wârn,
die dâ muosten über tuonouwe,
ze niunburc unde ze stadlouwe,
her, hin unde dar
alumb an diu urvar
die liute teilten sich,
daz ot si kurzlich
kaemen über daz wazzer.
lutzel was ir lazzer,
dem her ze stîre was gedâht,
si strîchen mit aller maht
her heim, des heten si reht.
von dem künec albreht
unde von dem herzogen ruodolf
von salzpurge der bischolf
urloubt sich sô vriuntlich:
der künec unde der von ôsterrîch
an stete vriuntschaft niwe
lobten bî ir triwe;
der künec ân underwint
enphalch sîniu kint
dem bischolf kuonrât.
er kêrt ouch an der stat
gegen wienen den strich.
herzog ruodolf vreute sich
unde vant ouch vrôlich dâ
die herzogin blâncâ:
wand von der ûzerkorn
ein kint was geborn
Ruodolfen dem herzogen.
diu vröud im schiere wart enzogen,
wand ez verdarp
darnâch schier unde starp.
man ahte unde spurt
nâch kristes geburt
die zal an den jâren,
daz der driuzehen hundert wâren
unde in dem zweiten darnâch,
daz ditz allez geschach.
Dccxlvii . nû merket ande speht,
wie nû gefuor künec albreht.
al die mit im wârn
von swâben gevarn,
der wâren zuo der stunt
siech unde ungesunt
in der aht sô vil,
daz si zuo dem zil
ir îlen muosten lâzen;
ouch schuof man in zden strâzen
an allen dingen den rât.
swaz der künec ze schaffen hât
in dem lânde zôsterrîch,
daz verriht er snelliclich,
als er sîn stat vant,
unde huop sich zehant
ûf die slâ hinnâch,
dâ man die sînen sach
under wegen ligen.
nû was im niht verswigen
alliu diu wârheit,
wie mit gunterfeit
herzog ott der beier hêrre
unde etlich mêre,
der bî im was gelegen,
vuor ûf al den wegen,
die er mit sînen scharn
in bêheim was gevarn.
nû schein sîn witze daran,
swie wol er sich sîn versan,
daz in der beier niht meinte,
daz er im doch niht bescheinte
deheinen vîntlichen haz,
unz erz versuochte baz.
der künec sande boten hin
datz herzog otten, die in
solden laden her;
dâ solt der künec unde er
mit einander werden verriht,
daz zwischen si niht
kaeme vürbaz
weder kriec noch haz.
die boten hin riten.
dô wart ouch niht lenger gebiten,
den künec unde den herzogen
sach man dô dâhin zogen.
unde dô er her ze welse kam,
als schiere man daz vernam,
nû brâhten ouch die boten
von beiern herzog otten.
den enphienc der künec schône.
den worten unde dem dône,
den ir ietweder hie
ûz sînem munde lie,
daz herze niht gehal,
wand ir ietweder stal
dem andern ûz den ougen
sînes herzen tougen.
unde daz dem alsô waere,
daz prüeft an disem maere,
daz ist wâr unde ungelogen,
daz von beiern dem herzogen
der von bêheim het gelobt,
ob er des urliuges obt,
daz gegen im truoc
Albreht der künec kluoc,
ob er im dâr zuo taete
helfe unde raete
an den selben sachen,
sô wold er in machen
gewaltic zehant
künec in ungerlânt.
daz wurd im sus gemachet sleht:
swenn er im gaebe al diu reht,
diu man in sach haben dâ
unde sînen sun wenzlâ ...
lîp unde guot mit getursten
unde wold ouch ander vürsten
in sîn helfe bringen
unde wold ouch darnâch ringen
mit der slihte unde mit trug,
daz er dem künec enzug
sîn naehst vriunt unde die besten.
vrîen unde entvesten
begund er âne underwint
von bêheim des kunigs kint
von kernden herzog heinrich.
...sîne boten sant
unde tete im bekant,
daz in der künec albreht
hazte unde vêht
mit samt sînem sun ruodolfen,
daz er im niht het geholfen
ûf der bêheim schaden.
...aller der vorhte,
die im der künec worhte
unde die er gegen im trib,
daz er dâheim belib
unde zuo dem künec niht kaeme,
unz er von im vernaeme
sîn lêre unde sîn rât,
wand er wold an der stat
hinz tyrol zuo im komen.
swaz ir habt vernomen,
wie mit dem künec wenzlâ
herzog ott warp dâ,
des wart künec albreht alles inne
unde pflac doch der sinne,
daz er im ninder tete gelîch.
die beier vlîziclich
zwischen in bêden
begunden darûf reden,
daz der künec niht vermit,
er verrihte sich mit guotem sit
mit herzog otten irem hêrren,
daz er nâhen unde verren
wurbe iemer mêre
sîn vrum unde sîn êre
unde sîner kind alsam.
der künec wol ûz nam
an herzog otten gebaere,
daz list unde gevaere
bî aller der rede was,
die man im dô vor las,
doch unvermeldet ez beleip.
den künec man darûf treip,
daz er ein grôzez guot benande
dem vürsten ûz beierlânde,
unde vür daz selbe guot
wold im der künec vruot
burge versetzet hân.
die beier den künec an
eine sache sêre triben:
swes dô schuldic waer beliben
der künec an der geheize,
daz er in des lândes kreize,
daz ôsterrîche ist genant,
herzog otten ze pfant
sazt burge unde stet,
die er gerne het.
darnâch sach man si ringen
nur ûf den gedingen,
daz sîn der künec niht taete
unde daz er dâmit verworht haete
ûz sînem dienste ze kern.
er het gesehen niht sô gern,
sam daz der künec versprochen het
ze leisten sîne bet.
Albreht der witzen vol
verstuont die meinunge wol;
doch was er sô karc,
daz er die verstentikeit barc
in sînem herzen unde hal.
sîn rât besand er über al
unde legt in die sache vür,
daz er mit williger kür
dem beier nâch sînem muot
wolde setzen vür daz guot
burge oder stet,
swâ er aller gernist het:
daz si im rieten dâr zuo,
ez waer spâte oder vruo,
swenn er gelôste disiu pfant,
daz man im si wider gaeb zehant
unde daz im daz wurd unverseit,
wie getâne sicherheit
si darüber vunden.
nû enwesten noch enkunden
...wie man des kuniges kinden
daz vergewissen möhte,
daz diu gewisheit töhte,
daz man in zehant
widergaeb diu pfant,
swen man si gelôste.
der künec sich selbes missetrôste,
daz er des vundes kunde walten,
dâmit er waere behalten.
dô si alsô giengen entwer
dârinne hin unde her,
daz si dar ûz mit nihte
kunden vinden dehein gerihte,
dâmit si waern behalten,
dô sprach zuo den alten
des kuniges râtgeben,
der ie nâch tugenden kunde streben,
Ruodolf künec albrehtes suon:
 <ich wil iu einen rât tuon,
doch ob er iu niht beheit,
sô vergebt mir die tumpheit:
ich aht in mînem muot,
daz suochen, daz hie tuot
gegen uns der beier karc,
daz si ûf einen list starc
...swaz er uns hât gegeben vür,
daz sî uns ze swaere,
unde mit der gevaere
wil er sich ziehen ûz den sachen;
daz sul wir im enwiht machen>,
der von ôsterrîche sprach:
 <her künec, nû lât iu wesen gâch
unde heizt im an der stunt
iurn rât machen kunt,
swes er hie hât gegert,
des werd er alles gewert,
unde doch in solher ahte,
daz er selp betrahte,
welhe gewisheit
uns werden vür geleit,
der uns mug gezemen
darüber ze nemen,
swen wir ditze guot geben,
daz uns âne widerstreben
wider werd zehant,
swaz wir im setzen ze pfant;
daz lât in selp ervinden,
sô müge wir enphinden
unde erkennen dâ bî,
wie sîner meinunge sî .>
der rât dûht den künec guot
unde vreute sich in sînem muot,
daz sich der junge man
ûf daz dinc wol versan.
sâ zehant er tete,
als er gerâten het.
die rednaer zehant
wurden gesant
mit der botschaft
zder beier geselleschaft.
dô herzog otte vernam,
daz der künec daran kam,
daz er zuo im zwîvel het,
des erschrac er sâ zestet.
dô sprach er: < nû sich ich wol,
daz ich dem künec getrûwen sol
niht wan alles guotes,
sît er ist des muotes,
daz er mir getrûwen wil,
des die sînen dunkt ze vil.
die von schellenberc noch von walsê,
die mugen uns niemer mê
mit einander vermengen.
wârumbe sold ich ez lengen?
sît mir der künec an disem zil
burg unde stet getrûwen wil,
sô hân ich ouch des reht,
daz diu gewisheit werde sleht
über daz guot,
daz mir der künec ze helfe tuot>.
Otte der listic man
alrêrst zagen began,
wie er von dannen kaeme
unde doch daz dinc niht ende naeme,
sît der künec het undervaren daz,
daz er vürbaz,
gegen im het dehein werwort,
unde ob er die vriuntschaft zestôrt,
daz an der gevaere
der künec unschuldic waere.
Dccxlviii . nû hôret, wie ez ende nam.
sît daz der künec kam
ze wienen her wider heim
mit dem her von bêheim,
sît wart er sêr gebeten-
die vürsten daz teten-
daz der künec ze reden
zwischen in bêden
den vürsten noch gunde,
ob man iht des erfunde,
dâmit des hazzes burde
zwischen in geringet wurde,
unde het geworben daz
herzog ott ân underlâz.
des het der künec hie
vor verhenget nie
unz an der stat,
dô er den tac hât.
dô bat vlîziclich
von vrîsinc bischolf emich,
mit samt ruodolfen dem herzogen
dem beier zuo zogen
unde ze werben einen suon.
wie gern er daz wolde tuon,
manegen eit er des swuor.
ich sag iu, wie er vuor.
er hiez dem künec alsô sagen,
er wolde in kurzen tagen
sîne botschaft
werben mit triwen kraft
gegen bêheim;
unde swenn er kaeme wider heim,
sô wold er im kunt tuon
oder sînem suon
dem herzogen unverzeit,
wie getân gewisheit
er im tuon solde
oder welhez er nemen wolde,
burgel oder pfant,
umb daz guot, daz im benant
unde geheizen wart.
dâr zuo der künec gebârt,
als noch die wîsen tuont.
swie wol er sich verstuont,
waz der von beiern meinte,
doch er im bescheinte
mit rede unde mit gebaere,
als ob er deheiner hande vaere
sich versaehe gegen im.
ûf mîn triwe ich daz nim,
man hete ir lutzel vunden,
die sô guotlich gebâren kunden
gegen einem, der sô trug
unde sô manic untriu vür zug,
als dô tete herzog otte.
daz er noch gedig in spotte,
daz dient er waerlich
an dem künec ellensrîch.
guotlich was daz scheiden
zwischen in beiden.
herzog otte an den wîlen
mit dem balde îlen
dem gelîche tete,
als ob er sâ zestet
gegen bêheim wolde varn
unde sîn êre dâ bewarn
Albrehten dem künec
unde sînem sun vrumic
von ôstrîch dem herzogen.
hin sach man in zogen
gegen lândeshuot,
daz urloup was guot,
daz er dô von dem künec nam.
unde dô er hin heim kam
unde sich dâ lie nider,
dô enpôt er hin wider
dem künec albrehten,
er solde sich gerehten
ein andern wec ûf ze varn:
er wolde daz wol bewarn,
als vil er kunde unde müeste,
daz sîn lânt iht werde wüeste
von den reisen, die er staete
durch daz lânt ze beiern taete.
über al in beierlânde
die sînen er besande
unde hiez in alsô sagen,
er möhte niht vertragen
den schaden noch die verlust,
daz der künec, swenn in lust,
mit sînem her manicvalt
durch beiern mit gewalt
rite unde vüere.
daz er dâ von niht mê verlüere,
darumbe er nû trabt
mit aller sîner maht,
daz er den swâben werte
ûf durch beiern ir geverte.
die beier, als er in gebôt,
irret des deheine nôt,
si leisten sâ zestet,
swaz er in geboten het,
unde wolden im gern
volhelfen sîner êrn.
dô der künec albreht
vernomen het ze reht
herzog otten botschaft,
mit zorne wart er behaft;
er sprach: < swaz er uns hât getân,
vil wol ich mich des versan
unde west ich ez ouch lânge wol.
darumbe ich doch niht sol
mîne reis vermîden.
wir müezen nû lîden,
swaz uns ze lîden geschiht>.
er huop sich algeriht
mit dem her ûf die strâzen.
nû wolde ouch niht lâzen
herzog ott, er tete,
des er sich vermezzen het.
swaz er liute mocht gehaben,
die schuof er an einen graben
in einer sîner gegent.
dâ het er sich gemegent,
sô er beste mohte:
swer ze deheiner wer tohte,
der muoste wesen dâ.
nû kêrt der künec sâ,
dâ die beier lâgen
unde der huote gegen im pflâgen.
eines tages vruo
die swâben riten zuo
unde wolden beschouwen,
wes si in selben getrouwen
gegen den beiern solden.
durch versuochen si wolden
an den graben rîten.
nû getorsten niht gebîten
die vröudigen:
dô die swâben zuo sigen,
dô entwîchen si hin dan
unde triben hin an
daz vuozvolc vor in.
alrêrst îlten dô hin
die swâben, dô si daz sâhen,
schiezen, stechen unde slahen
an si si begunden.
in vil kurzen stunden
die beier die vluht gâben,
des twungen si die swâben.
die begiengen an der vluht
an den beiern solhe zuht,
daz herzog otte den gewin
lîhte het getragen hin
unde behalten die hab,
die er den swâben brach ab.
Dccxlix . dô der künec erwacht,
dô het man im gemacht
den wec sô gerûme,
daz er âne sûme
kêrte, swâ er wolte,
daz er niht arges dolte.
nû lâz wir in varn;
got müez in bewarn
unde behüeten, swâ er kêre.
ich wil iu sagen mêre,
wie sich die bêheim begân.
dô der künec kom von dan,
dô gebârten etlich
Bêheim dem gelîch,
als ob in waer gar leit,
daz in daz her entreit,
mit dem si wolden hân gestriten,
in velschlichen siten
giengen si irm hêrren mit,
als noch ist etelicher sit.
nieman was dâ
dem künec wenzlâ
sô getriu unde sô gereht
als von nazzou grâf ruopreht.
des selben im got niht engunde,
wande in in kurzer stunde
begreif ein siechtum sô grôz,
der in des lebens machte blôz.
mir wart alsô gesagt,
daz in der künec klagt
sêrer denne deheinen lîp:
vater, muoter noch wîp,
der deheines tôt
an im sô klagbaer nôt
pruofte noch machte.
sîn herz in jâmer krachte
unde pflac grôzer riwe
umbe die untriwe,
die er vor an im begie,
daz er im die niht enlie,
die im ze konen was gegeben.
zwâr unde solde si noch leben
unde waer ouch er genesen,
sô waer im liep gewesen,
daz der selbe man
sîn tohter solde hân.
des mocht ot nû niht gesîn.
des kunigs tugent wart schîn
an sîner bivilde.
nie herze wart sô wilde,
hiet ez die klag gehôrt,
die der künec enpôrt,
in müest ez ouch klagen.
swâ man die lîch sach tragen,
dâ gienc der künec alles mit.
er wart niht nâch dem sit
bestat, als man grâven sol:
die bivilde hiet wol
ein hôher künec verguot genomen.
wer möht des alles zende komen,
daz dô geschach?
vil kurzlich darnâch
sach man hinze prâge zogen
Otten den herzogen,
der wart dâ wol enphangen.
unlânge was ergangen,
daz er sîn teidinc huop an
mit dem künec wenzlân,
mit dem er sich verrihte,
daz er sich zuo im pflihte
mit brieven unde mit eide kraft
einer ewigen vriuntschaft.
noch sach man in mêre tuon.
herzog meinhartes suon,
den kernaer heinrîchen,
den het er listiclichen
von dem künec albrehten brâht
in künec wenzlâs pfâht.
der lobte im ze miete
die eltist tohter, die er biete,
ze vâr dem künec albreht.
er gap im ouch alliu diu reht,
diu dem bêheim wârn benant
ûf kernden daz lânt.
ich waen, ez sî niht beliben,
ez stê vor geschriben
unde hab ez ê geseit,
wie ein sicherheit
wîlen gemacht wart
zwischen dem herzogen bernhart
unde mit einem künec kluoc,
der ze bêheim krône truoc,
der het ein oug verlorn,
darumb der hôchgeborn
der einoug künec was genant.
der unde der von kerndenlânt
wârn gesippe alsô nâhen,
daz si des bêde jâhen,
si taeten ez billich:
hantveste von dem rîch
si darüber gewunnen,
swelhem got des niht engunne,
daz er erben erwurbe
unde alsô sturbe,
des selben erbe unde lânt
dem andern solde sîn benant.
die selben hantveste
in sîner gewalt weste
noch der künec wenzlâ;
die selben gap er sâ
ûf offenlichen
von kernden herzog heinrîchen
unde alliu sîniu reht.
ob der künec albreht
von sînen ungenâden
wolt bringen an schaden
Heinrîchen den kernaere,
vür die selben gevaere
sold im sîn daz beste
diu reht unde diu hantveste.
herzog ott tete mêre:
er gap dem künec die êre,
daz er zehant
gegen vrancrîch sant
unde sich an der stunde
mit dem künec dâ verbunde
mit staeter triwen kraft
einer niwen vriuntschaft.
ein râtgeben het er,
von basel bischolf peter,
den selben pfaffen trugenhaft
kôs er zuo der botschaft;
der was behende unde reht
ze alliu diu, daz unsleht
unde untriu genant ist.
der huop sich an der vrist,
heimlich wec er reit,
die gemeinen strâzen er vermeit,
als ein boeswiht tuon sol,
der aller untriu ist vol.
klein ez doch vervie.
Dccl . hôrt, wie ez im ergie.
man wart des wol inne,
daz er zungewinne
von rôm dem künec vuor.
darumb vil maneger swuor,
der dem künec albreht
von schulden was gereht,
kaeme er in an,
ez waer umb in ergân.
lâge unde huote
sazte im der vruote
grâf ruodolf von sargans.
eins tags man in erdans
an dem selben geverte.
niht anders in ernerte,
wan dô er si ersach,
den gen im was gâch,
ê si kômen an in,
dô warf er die brieve hin
in ein buschach,
daz sîn in der êrsten gâch
niht schieden von dem leben.
dôs in heten umbegeben,
er wart von in gevangen.
dô daz was ergangen,
vil balde muost er kêren
mit in zirem hêrren.
dô besuochte man in sâ zehant
unde dô man niht envant
die brieve bî im,
er hiez bald îlen hin,
dâ si in êrste vunden;
ob si die brieve vinden kunden,
sêr der grâve si des bat.
vil nâhen bî der stat,
dâ si in ze vâhen pflâgen,
die brieve verworfen lâgen.
si suochten unz an die stunt,
daz si begriffen den vunt.
des si wâren vrô.
ich klag, daz ez alsô
nâch sînem willen gienc,
ich mein, dô man in vienc,
daz man dô niht zehant
die brieve bî im vant:
sô waer sîn leben verlorn
in dem êrsten zorn;
des dô leider niht geschach.
die brieve man niht ûf brach,
dem künec man si zehant
alsô versigelt sant;
aber den bischolf
wolt der grâf ruodolf
als einen ketzer hân versoten.
dô wart ez im verboten.
daz tete der künec umbe daz,
daz im niht wurden gehaz
ze rôme diu pfafheit.
ez muoz mir iemer wesen leit.
daz man dô niht riht
über den boeswiht,
der daz rîch het an gerâten.
nû hôret, waz si tâten.
den bischolf man ledic lie;
aber zwêne grâven hie
von hôher unde vrîer art,
von dem einen an gesprochen wart
der von vrancrîch
vor gerihte kemphlich;
dô sprach der ander dâ
ûf den künec wenzlâ
umb den unbillen mein,
daz si bêd wurden enein
des rîches schaden ze werben.
ze rehte solden si verderben,
die dâ still oder offenlich
an rieten daz rîch
unde sîn majestât
beswârten mit deheiner tât.
Dccli . der red sî hie genuoc.
von basel der kluoc
vorhte sich sô sêre,
daz er niht mêre
getorste hie belîben.
diu vorhte in begunde trîben
ûz des kunigs gebiet.
sîn karger sin im riet,
daz er hinze rôme reit
unde der maere dâ erbeit,
wie ein ende naem der haz.
die wîle vuogte sich daz,
dô er kam mit der vart,
daz der bâbest siech wart.
dô daz gefriesch der baselaere,
daz er erzens meister waere,
daz tete er zuo der stunt
des bâbstes vriunten kunt.
die wâren des vil vrô
unde ahten ez alsô,
daz in zehant
der bâbest besant,
unde lobten im zuo der stunde,
ob er im gehelfen kunde,
des müest er iemer haben vrum:
Basel daz bistum
wold er im verkêren,
zuo grôzen êren
wold er in schiere setzen
unde der arbeit ergetzen,
die er mit im het.
nû underwant sich sâ zestet
des bâbstes bischolf peter.
grôze kunst het er
ûf all erzenîe list.
nû vuogt sich in der vrist,
daz des tôdes die gemeine vart
vuor von meinz bischolf gêrhart,
unde die zuo dem mâl
ze meinze heten die wal
einen bischolf ze wellen,
die mohten niht gehellen
under in über ein
unde begunden sich zwein.
si wurden sô geil,
daz ietweder teil
einen bischolf nam.
dâmit der kriec ze rôme kam.
nû het in der vrist
der von basel einen list
unde sînen kargen sin
im gekert ze gewin
mit den cardinalen,
daz si zuo den mâlen
gegen dem bâbest sînen vrum
wurben umb daz bistum.
daz bieten gewendet gern
von meinze die kôrhern.
dô lie er sichz ot kosten:
...dem gap er an dem zil
unde gehiez im sô vil
guldîn vlorîn,
daz er in dâmit zôch hin.
dô er bestaetigt wart
unde bereit ze der heimvart
her ze tiutschem lânde,
der bâbest bî im sande
brief dem künec albreht,
daz er dem bischolf waer gereht
unde gegen im verkür,
ob er sîn hulde ie verlür.
des wold er im vlîziclich
danken sunderlich.
ach hêrre, sant mertîn,
nû muoz ich klagent sîn,
daz dînem goteshûs sint beschaffen
die ungetriwisten pfaffen,
die man vindet ûf erden,
ze meinze bischolf ze werden.
der ist nû der drit,
dem der liunt volgt mit,
daz er in allen kreizen
der ungetriwist ist geheizen,
den man hât erkant
über alliu tiutschiu lânt
vor unde sider.
nû kêr wir hin wider
Dcclii . mit dem maere gegen bêheim.
herzog otte vuor heim,
er verdiente baz die miet:
dem von bêheim er riet,
daz er vunf hundert marc zehant
dem von wirtenberge sant,
daz er wurde ungereht
von rôm dem künec albreht
unde daz er wurd sîn dienaere.
wie nutze im daz waere,
sô vil er im des vor seit,
unz er im bereit
varunder hab
vunf hundert marc gap
dem von wirtenberc ze bringen-
mit sô getânen dingen
wand er sich ze vristen-
daz in mit sînen listen
herzog otte brâht
dem von bêheim in sîn pfâht.
swes in gebeten het
sîn muom diu küneginn elspet
ze reden ûf suon,
als er lobt ze tuon,
daz was von im verkêrt.
dô er den haz wol gemêrt,
den er solt hân gemachet sleht
zwischen dem künec albreht
unde dem von bêheim,
dô vuor er wider heim.
Dccliii . nû lâz wir in varn.
wil in got bewarn,
daz muoz er ân mîn bete tuon.
einem stiuraer solher suon
dem gand ich des himelrîches
baz denne des ertrîches.
ich hân nû lânc verdeit,
daz ich niht hân geseit,
waz die unger teten,
dô si verloren heten
ir kleinât rîch,
diu in gewalticlich
der von bêheim enphuorte.
darumb daz lântvolc ruorte
sô ungefüeger zorn,
daz si wolden hân gesworn
ûf grâf yban ein hervart.
dô er des gewar wart,
dô erzeigt der grâve karc
sîne witze starc
unde maneger hande list,
wie er gewunne vrist,
daz er niht verdurbe,
unz daz er gewurbe
gegen bêheim ettewaz,
dâmit er der unger haz
gegen im gestilte.
arbeit in niht bevilte,
swâ si hete stat.
den von vezprim er bat
zden andern bischolfen rîten,
die zuo den zîten
spâte unde vruo
künec karlen legten zuo:
an die er werben hiez,
daz man den haz liez
in einem vride stân
gegen dem grâven yban
almeist ze einem jâr;
sô wold er nemen war,
ob er mit deheinen dingen
daz möhte zuo bringen,
daz diu kleinât alle gelîche
zungern in daz kunicrîche
wider wurden brâht;
unde swenn erz alsô geaht,
daz daz alsô geschaehe,
daz man im denne verjaehe
der lântherren suon.
niht anders wold erz tuon.
der selbe bischolf überkam
die hêrren, die dâ wâren gram
grâf yban umb ir verlust-
darumb het in ir brust
trûren gehûset,
daz es grâf yban begrûset;
des gienc im nôt ein teil,
doch geschach im daz heil,
des im gehalf sîn list-
im wart gegeben vrist,
als er ir gert,
wart er ir gewert
durch daz, ob er in der stunde
ettewaz erfunde,
dâmit gestillet wurd ir zorn,
daz si diu kleinât heten verlorn.
unde dô daz was geschehen,
dô begunde spehen
der listige man,
ich mein den grâven yban,
wes er erdaehte,
dâ er daz dinc mit zuo braehte.
er geviel ûf einen sin
unde sande gegen beiern hin
ze otten der beier hêrren,
ob er sich grôzer êren
getorste underwinden
im unde sînen kinden:
die unger alle gelîche
irem kunicrîche
heten erkorn
daz kint hôchgeborn
von künec wêlâns geslehte;
nû des sîn vater niht enmöhte
von sîn selbes lând enpern,
nû heten si aber gern
ze künec einen man
geborn von künec wêlân,
der waer dâr zuo ir rehter erbe.
waer er nû sô bederbe,
daz er sich liez gezemen
die arbeit an ze nemen
ze werben umb daz kunicrîch,
des wold er im sicherlich,
sô er beste kunde,
volhelfen in kurzer stunde.
an den brieven stuont sô vil,
des ich an disem zil
gesagen mac noch enkan,
wan daz stuont offen daran,
ob er mit sînen sinnen
ab dem von bêheim möht gewinnen
die krône, diu von sant stephan
der unger kunicrîch erbt an,
sô het der vürste junge
deheine irrunge,
er wurd ein künec mehtic
in ungern unde gewaltic
liute unde lânt.
dô herzog ott ervant
an den brieven unde las,
wie im daz dinc gemachet was,
des vröut er sich herzenlich.
die boten er êrlich,
die im grâf yban sande,
vertigt wider ze lânde;
swâ er weste oder kunne,
dâmit er gewunne
des selben mans vriuntschaft,
des vleiz er sich mit kraft
lîbes unde muotes.
er het niht sô guotes,
daz ot dâr zuo töhte,
daz er im gesenden möhte,
ez wart grâf yban gesant.
er huop sich ûf zehant
gegen bêheim ze varn,
wand im diu maer gesagt wârn,
daz dâ siech laege
unde grôzer krancheit pflaege
künec wenzlâ der alt,
darumbe îlt er balt.
Dccliv . ez was ergangen niht ein jâr,
daz im was ze vâr
künec albreht mit scharn
in sîn lânt gevarn,
unde sît der zît het er
von tac ze tage iemer mê
an dem lîbe ab genomen
unde was nû dâr zuo komen
unde dâr zuo gedigen,
daz sich die erzte sîn verzigen.
man begund etlichen hêrren
daz dinc ze übel kêren
unde die schulde geben,
er verlür von gift sîn leben
unde mit wunderlichen sachen,
als ich iu wil kunt machen.
man het arcwân
gen einem wîbe wolgetân,
diu kunde videln unde singen
unde was ze solhen dingen
hubsch unde kluoc
unde het ouch list genuoc
zaller parât unde zallen sachen,
dâ sich diu wîp mit kunnen machen
den man liep unde wert.
sô ir der künec selp gert
zuo dem werc der minne,
sô het si die sinne
unde sô lustlich sit,
dâ si sich im liebte mit,
daz si sîn grôzlich genôz.
swenn er ir aber entslôz
minniclichen smerzen,
den er truoc in herzen
gen andern wîben oder magt,
swenn er ir daz sagt,
dâ dient si im sô liebe an,
daz si dâmit gewan
envollen sîne vriuntschaft.
si warp ouch heimlich botschaft
von im ze hôhen vürsten,
si was ouch in den getursten,
daz ers durch spehe sant
dick in andriu lânt,
unde darumb si im wart
sô liep unde sô zart
unde sô gar heimlich,
daz si die hêrren alle gelîch
darumbe hazzen begunden:
si het sô gar überwunden
gen dem künec iren willen,
daz er sich niht lie bevillen
iren willen ze begân.
er lie daz durch nieman,
er gap ir sô vil guotes,
daz si gewan ze vil muotes.
der rîchtum machte si sô hêr,
zwelif pfert oder mê
ze dienst ir wârn bereit
...unde ein kamerwagen
muoste ir mit tragen
ir kleider unde ir kleinât.
dô erz alsô gemachet hât,
dô wart gezigen des
diu selbe agnes-
diu gap im der werlde lôn:
den vogel valscher dôn
unde des reizens valscher blic
bringet in des tôdes ric;
alsô geschach dâ
dem künec wenzlâ-
die im niht guotes gunden,
von den wart überwunden
diu selbe agnes.
grôz miete zêch man des,
si het an ir gemachet,
daz si sich selben swachet.
wâ nû, minne unde dîn kraft!
hâstû kunst unde meisterschaft,
sô rîch ditz unbilde
unde dise sache wilde.
Minne, wie hâst dûz verdolt,
daz daz ie geschehen solt,
daz man mischte kunterfeit
zuo der gruntlôsen süezikeit,
die diu minniclichen wîp
tragent an irm zartem lîp.
Minne, lâst dûz ungerochen,
sô wirst du besprochen,
du habest in verrâten,
als wîlen die rômaer tâten,
die einen keiser alsô trugen,
daz si ein kint mit gift zugen,
unz daz diu magt zart
minnebaere wart
unde ir der keiser bî gelac.
zehant er sterbens pflac.
daz was doch ein ander maere!
daz kint die rômaere
von jugent alsô zugen hin,
daz si im die gift zdem munde in
einzigen unde meisterlichen
gâben unde strîchen;
aber diu stat,
dâ schâch unde mat
aller sorgen wirt
unde diu die vrouwen ziert
mê denn golt unde edel gesteine,
beleip dâ valsches eine;
niht als diu vâlentinne,
diu ûf die munz der minne
solch valscheit het geslagen,
der noch ist ze klagen.
dâ von bit ich alliu wîp,
daz si hazzen iren lîp
umb die grôzen missetât,
die si her an begangen hât.
der mâne unde diu sunne
sullen ir niht gunnen,
daz si ir glast bedecke,
swâ si sich enplecke;
die sterne unde daz virmament
unde diu vier element
sullen der wesen gram,
die der untriu gezam,
daz si sich selbe swachte
unde iren klâren lîp machte
unrein unde ungenaeme
unde sô gar widerzaeme,
dô der künec bî ir lac
unde minniclicher dinge pflac,
dâmit er vröude wand erwerben,
daz er dâ von muoste sterben:
wand er vûlen began
an der stat, dâ sich die man
vor scham ungerne sehen lâzent.
deheiner erzenîe bant
kom vor scham an in nie,
unz in der siechtum übergie
unde er sich missetrôst,
er waer unerlôst
aller genist.
Dcclv . in der selben vrist
sach man zuo zogen
von beiern den herzogen,
des was der künec vrô.
mit im begund er dô
sîn dinc allez schaffen.
nâch rât der leien unde der pfaffen
sîniu erbelânt
diu schuof er zehant
ze haben unde besitzen dâ
sîm sun dem jungen wenzlâ.
herzog otte dô began
knien vür den siechen man
unde bat in vlîziclich,
ob er der unger kunicrîch
wolde ander ieman
vür sînen sun lâzen hân,
daz er im sîn danne gunde,
dô sprach an der stunde
künec wenzlâ der kranc:
 <diu antwurt sol niht wesen lânc.
ôheim, ich gan dir sîn wol.
daz wil ich dir, als ich sol,
erzeigen sunder list>.
er gap im an der vrist
alle die hantveste,
die er in sîner gewalt weste
über ungern daz lânt;
ouch gap er im zehant
an ungern alliu sîniu reht,
diu im gemachet wâren sleht
von den ungern algemein.
der ie miltes herzen schein,
den selben ouch dô niht bevilte
ze wegen grôze milte.
daz wart wol schîn an der stat.
diu êrbaeren kleinât,
der unger zepter unde ir krône
het er gehabt sô schône,
als si des wol wâren wert:
diu gap er im unde daz swert
unde den roc, den dô gehabt het an
der heilic künec sant stephan.
dennoch er mêre tete
durch herzog otten bet:
er lie im ledic alle die,
die er in vancnusse hie
mit im gefuoret hât
von oven ûz der stat:
daz wâren hêrren êrbaere
unde die hôhisten burgaere,
die wolt der künec wenzlâ
umb ir untriwe dâ
haben lâzen verderben
unde in vancnuss ersterben,
die man sô sach tuon
datz oven wider sîn suon,
dem si heten gesworn.
daz wart allez verkorn
durch otten den herzogen.
der lie si wider heim zogen
gesunt unde gar ledic,
daz si im gehulfic
waeren hernâch,
als ouch von in geschach.
bî sîm lebentigen lîbe
lobt der künec ze wîbe
sîn elter tohter minniclich
von kernden herzog heinrich
unde beschiet im, waz er wolde,
daz man im geben solde
durch sîner triwen prîs.
der künegin von kalîs,
diu bî im het ein tohterlîn,
der muoter unde dem kindelîn
beschiet er ûz ir hab:
heimstiur unde morgengâb
wart dô in beiden
bestaetigt unde ûz gescheiden.
swaz man im vor las,
daz sîner sêle nutze was,
dô er daz allez gewarp,
darnâch kurzlich er starp.
waz hulf, ob ich daz lânge seit,
mit wie getâner rîcheit
man den künec werden
bestatte zuo der erden?
daz ist als mêre vermiten.
daz man mit kuniclichen siten
in bestaten sol,
daz het er verdienet wol
mit maneger tugent ûz erkorn,
die der hôchgeborn
mit miltikeit begie.
die er het gerîchet ie
unde von armuot schiet,
die sungen manic klageliet
mit grôzer zeher gusse
sînem lop ze gehugnusse
klagebaer unde lobelich,
Vrouwenlop meister heinrich,
der ûf die kunst ist kluoc,
unde ander singaer genuoc.
ditz ergie, dô man spurt
nâch kristes geburt
driuzehen hundert jâr, sô man jach,
unde in dem vunften darnâch.
Dcclvi . dô daz maere kom geflogen
von ôsterrîche dem herzogen,
dem was leit sîn sterben,
wand man in staet sach werben
mit getriwer pfliht,
daz si waern verriht
der künec albreht unde er.
mit grôzer herzensêr
was bevangen sterclich
herzog ruodolf von ôsterrîch.
wande sît er kom hin heim
ûz der hervart von bêheim,
sît der selben stunde
siechen begunde
vrouw blâncâ sîn wîp,
diu im als sîn lîp
was liep wol von schulden,
wand si nâch sînen hulden
unde nâch der liute gunst ranc.
daran ir ouch wol gelânc.
wand sît diu saeldenrîche
kom her von vrancrîche,
vleiz si sich aller tugent.
ein vrouw in solher jugent
wart vor nie gesehen,
der man von schulden muoste jehen,
daz si sô manegen wîs
rung nâch zwîvaltigem prîs,
gotes unde der werlde hie;
ie doch ir vor von herzen gienc,
swaz got gehôret an.
des lie si durch nieman,
si pflac sîn von aller ir maht
beide tac unde nacht.
dâr zuo was si guot,
diemüetic unde rein gemuot,
kiusche unde barmherzic gar.
alles wandels bar
hete si got gemacht.
an allem prîse ungeswacht
was diu saeldenbaere.
nû sehet, wie im waere
dem herzogen ûz erkorn,
dô er die hôchgeborn
muoste verliesen
unde ir geselschaft verkiesen.
ein ieglich tugenthafter man,
der ie herzenliep gewan,
der betraht in sînem herzen
den senelichen smerzen,
den der vürste kluoc
von schulden nâch ir truoc.
dô si niht genesen mohte,
wîslich si betrahte
nâch rât der leien unde der pfaffen,
waz si solde schaffen
durch got unde umb ir gesinde.
die ellende swinde
ir vrouwen zuo den stunden
klagen begunden.
mit grôzer andâht si verschiet.
ich weiz wol, daz ze miet
daz himelrîche wart gegeben
umb ir saeligez leben,
des sî ... pflac.
...ir bivild ergie,
als si des was wert.
swelhez ir gesinde gert
ze varn gen vrancrîch,
die vertigt man êrlich;
die aber wolden wesen hie,
an den der herzog begie
tugent, diu im wol gezam.
dô sîn klag ein ende nam,
dô wart im gerâten,
die wîsen hern daz tâten,
er solde senden sâ
zdem jungen künec wenzlâ,
dem sold er erzeigen daz,
daz dehein haz
waere zwischen in.
die boten, die er sant hin,
den wart enpholhen dô,
si solden werben alsô,
von im unde von der küneginne,
wold er si haben in minne,
sô wolden si in meinen
mit lieb unde daz bescheinen,
daz si im zallen stunden
triwe waern gebunden
von sippe unde von art.
den boten ouch enpholhen wart
vlîzic von in bêden
mit dem von bêheim ze reden
unde mit sînem rât,
sît ez sich sô gefüeget hât,
daz sîn vater waere tôt,
sô waer ouch im des nôt,
dô er mit sîner konen
solt vurstlichen wonen,
daz er in kurzer stunde
sich sîner vrouwen underwunde,
die im ze rehter ê
gap der künec andrê,
der krône truoc in ungerlânt,
dem si ze tohter wart genant.
diu selbe hîrât
geschach ze wienen in der stat,
dô sîn vater künec wenzlâ
ze gegenwarte was aldâ
unde manic ander werder man.
 <daz ichs hinz her gezogen hân>,
sprach diu küneginn elspet,
 <durch die triwe ich daz tete,
die ich billich solde tuon
mînes hêrren swester suon>.
Dcclvii . der der botschaft solde pflegen,
der hiez von castel her dietdegen,
versunnen was er ein man,
unde von symaning her johan.
die zwêne ze allen stunden
ir rede wol vür bringen kunden.
die bêde man dô hin sant.
ze brunne man den künec vant,
der niulich weis was worden.
nâch wîser boten orden
kunden si gebâren.
dô si enphangen wâren-
genuoc trage daz geschach-
ie doch kurzlich darnâch
si ze hove riten.
nâch rehten hovesiten
volfuorten si ir botschaft.
des kuniges geselleschaft,
an die er nihtes tete,
die wâren dâ zestet.
im was nieman sô heimlich
als von kernden herzog heinrich
unde ott der beier hêrre.
swaz ir dô was mêre
an des jungen kunigs rât,
hieten sis gehabet stat,
si hieten gerne daz gesehen,
daz ein einung wer geschehen,
als billich waer unde reht,
zwischen dem künec albreht
unde ires lândes vürsten.
dô was in den getursten
von beiern der karge,
daz er ez ze arge
verkârte algelîche,
swaz der von ôsterrîche
unde sîn muoter diu küneginne
dar enputen in dem sinne,
daz si gerne heten gesehen,
daz ein solch einung waer geschehen,
daz ez vridlich waer gestanden
in ietweders vürsten lânden,
als daz billich waer gewesen.
dô man begunde lesen,
swaz von ôstrîch dar was enpoten,
dô hiez herzog otten
der junge künec wenzlâ
über ieglichez antwurten dâ,
als in dûhte guot.
ûz einem hôhen muot
der antwurt er begunde pflegen,
daz ez hêrren dietdegen
von castel niht beheit:
wie getâniu leit
der künec albreht het getân
sînem vater künec wenzlân,
des im sêr was geholfen
von herzog ruodolfen,
der zôsterrîche hêrre was;
herzog otte her vür las
allez daz er kunde,
daz bî deheiner stunde
künec albreht het getân
dem alten künec wenzlân,
swie doch der künec albreht
nur vuor mit reht
unde ouch anders niht gebârt,
wan als im erteilet wart.
nû lât iu kunden diu maere,
wie der antwurte waere,
die herzog otte tete
nâch des jungen kuniges bet.
er sprach: < disiu kint
von irem vater mir enpholhen sint
dennoch, dô er sich wol versan
unde ander nieman.
solt ich die lâzen volgen
den, die in ie erbolgen
unde irem vater sint gewesen?
der künegin brief sint gelesen:
diu raet, als ir gunst stât,
disem künec ein hîrât,
diu mich niemer dunket guot,
als mich wîset mîn muot:
vriunt noch guot möht er gewinnen
von der selben welhinne,
ob er die hîrât taet,
als im diu künegin raet>.
dô sprach der von castel hie:
 <zwâr, si kom ze walhen nie;
ir vater truoc krône
in ungerlânde schône,
daz si mîn vrouw gezogen hât,
der künec wenzlâ si des bat
unde ouch der künec andrê.
wie ez hernâch ergê,
daz gesech wir ouch wol;
aber diser hêrre sol>,
der von castel sprach,
 <im gedenken darnâch,
welhez in baz vür trüege,
oder welch rât im baz vüege,
des kunigs oder iwer.
im raet etlicher hiwer,
daz in geriwet hin ze jâr>.
 <daz lât iu wesen als ein hâr>,
sprach herzog otte algeriht,
 <her castellaer, iu vüeget niht,
daz ir die hêrren strâfet hie.
iur her, der künec, an uns begie,
ein ungenâde swinde,
daz er sîner swester kinde
niht gunt, daz man in nande
künec in ungerlânde;
nû wil erz doch einer wesen,
der vor im wol trût genesen .>
dô sprach von castel der zier:
 <daz waeret lîhte gerne ir!
daz gêt iu niemer zuo,
ez ensî, daz iu der bâbest tuo
sîn gnâde daran,
daz er bit unde man
den künec albreht,
daz er iu sî durch in gereht>.
maneger hande red ergie,
der ich aller hie
niht mac gesagen noch enwil,
wan dô si gereten vil,
dô nam der herzog ott
durch guotlichen spot
den castellaer unde vuort in snelle
in ein schoene kapelle,
darinn er stênde vant
diu kleinât ûz ungerlânt
ûf einem altar enpor
unde kerzen brinnen dâvor.
er sprach: < castellaer, nû speht,
allez daz ir hie seht,
des nimt mir iwer hêrre niht,
swaz halt anders geschiht.
vor leien unde vor pfaffen
gegeben unde geschaffen
hât mir der junc künec unde der alt,
swaz in rehtes was bezalt
zungern an dem kunicrîch
unde disiu kleinât lobelich,
âne diu dehein man
datz ungern künec wesen kan.
ouch jâhen die unger alle,
daz ich in wol gevalle
ze künec unde ze hern.
daz si mich haben gern,
des hân ich die allerbeste
brieve unde hantveste
von den ungern algemeine.
beidiu grôz unde kleine,
pfaffen unde leien
ân alles kriegens zweien
si mich habent geladen.
ez mac in komen ze schaden,
swer mir daran irrung wil tuon,
ez sî der künec oder sîn suon,
von ôsterrîch der herzog.
daz ich gegen ungern zog,
swer mich des irren wil,
dem kumt noch daz zil,
daz ez in geriwen mac>.
diu rede ringe wac
von castel hern dietdegen;
er sprach: < sich muoste iur bewegen
der künec albreht,
dô ir nâch vriundes reht
datze linze von im schiet
unde iuch sît anders beriet.
dâ von si iu geseit:
âne grôz arbeit
komt ir durch ôsterrîche niht;
unde ob halt daz geschiht,
daz ir nâhen oder wît
einen andern wec rît,
dennoch werdet ir hin nâch
gewaltiger künec niemer dâ
under mînes hêrren danc.
si wurden doch nie sô kranc
diu herschaft von ôstrîch,
si habe sich êrlich
der unger erwert:
dâ wirt umb verzert
driu hundert tûsent marc oder mêre,
daz iu dehein grôz êre
zungern iemer widervar,
daz sag ich in vürwâr>.
hiemit ein ende het ir rede,
die si dâ heten bêde.
Dcclviii . die boten man wider heim
vertigt von bêheim
reht in der gelegenheit,
als ich vor hân geseit.
der künegin hôchgeborn
unde irem sun was zorn
an den bêheimischen knaben,
daz er sich niht wolde haben
an den bezzern teil.
ez kam im sît zunheil.
swaz rede dô ergie,
die sagten die boten hie.
der herzog zuo dem mâl
gebôt über al,
swaz man urvar erkande
in ôsterrîch dem lânde,
daz man der hüete starc.
manic huot man barc
in graben unde in buschen,
ob sich wolt vertuschen
der beier unde verbergen
mit listen unde mit kergen,
daz in daz vertrüege niht.
er gebôt algeriht,
swer in an kaeme,
daz im der benaeme
beide lîp unde guot.
unde dô man alsô behuot
der tuonou urvar,
des wart der beier gewar.
wand ze wienen was ein man,
dem grôz güete het getân
der künec unde sîniu kint,
der wart an triwen sô blint:
er was vor ein armer snîdaere,
nû macht in sô ahtpaere
der herzog unde diu herzoginne
mit grôzem gewinne,
sô gar wâren si im holt,
unz daz der selp meister perhtolt
schutzenmeister wart.
dâ bî er verspart
guotes sô vil,
daz er darnâch in kurzem zil
ze wienen wart rihtaere.
dâ bî wart er triwen laere
unde des herzen sô unreine,
daz nihtes sô kleine
noch sô tougenlich
in dem hove zôsterrîch
ergie noch geschach,
er enput ez sâ darnâch
bî heimlichen boten
hinz brunne herzog otten.
mit dem selben man
truoc ouch herzog otte an,
wie er über kaeme,
daz er niht schaden naeme,
wand ez alsô betraht was
mit dem grâven mathias,
den man von trensche nant,
daz im versetzet was daz lânt
enhalp tuonou über al,
ob er dâ wolt ze tal,
ande waer man in an komen,
im waere lîp unde guot benomen.
Dcclix . dô im alsô diu übervart
allenthalp versetzet wart,
einen list nû ervant er
nâch des schutzenmeister lêr,
der ez manegen end entworf.
enhalp tuonouwe zenzestorf
ûf dem hûse was gesezzen
ein beier vermezzen,
der het die herschaft in sîn pflegen
von des von vrîsingen wegen:
mit dem selben man
truoc der schutzenmeister an,
grôzez guot unde miet
er im ze nemen riet
von der beier hêrren,
der in ze grôzen êren
mit helflichen dingen
heimlich möhte bringen,
ob er sich bewaege
des gemachs, des er dâ pflaege.
sô vil er im des vor
rûnte in sîn ôr,
unz daz der selbe man
verhengen began
unde die gâbe nemen wolt,
die im gehiez meister perhtolt:
dem swuor er bî got,
daz von im herzog ott
bî tage unde bî nacht
wurde über brâht
wol gesunt von hinnen.
ouch wart der schutzenmeister innen,
daz der herzog zehant
maneger hande spehe sant
hinz brunne in die stat.
als balde unde als drât
die beier ûz riten,
die ungern heten vermiten,
si heten zehant
vor im her gesant
unde heten geseit
sîn gelegenheit.
waz tete der ungetriwe dâ?
heimlich botschaft sand er sâ
hinze brunn unde warnt in des.
der künec ulixes
sô vil schalkeit kunde niht,
als man herzog otten giht.
hôret, wie er tete.
dô im sîn dinc verrihtet het
nû zenzestorf meister perhtolt
alsô, swenn er über wolt,
daz in daz niht ensoumte,
daz sîn diu spehe goumte,
unde er daz allez weste,
nû ervant er zeleste
einen list unde einen sin,
dâmit er kaeme hin.
deheinen tac verlag er,
er reit mit des kunigs jager
vruo ûz birsen unde jagen.
die spehaere, die dâ lâgen,
dâmit macht er irr sô gar,
daz si niht kunden nemen war,
ze wie getânen zîten
er dannen wolde rîten,
wand er alle nacht
hin wider heim gâht
unde doch sô listiclich,
daz diu zît staet was ungelîch,
an der er kam ze herberge.
daran er pflac grôzer kerge:
etwen kam er ze vesperzît,
sô het er etwenne bît,
unz daz diu sunne under gâht,
sô kam er etwen bî der nacht,
etwenn er über nacht beleip.
dâmit er die spech vertreip,
daz in zaller stunt
sîn gevert was unkunt.
unde rehte zuo der vrist,
dô man sich aller minnist
sîner reise versach,
dô lie er im wesen gâch.
bereit mit allen dingen
grâf uolrich von schalklingen
unde lutzel liute mêre
mit im dannen kêre
gegen ungern tâten.
als si gewont hâten,
sus jâhens zuo den zîten,
si wolden birsen rîten
die gewonlich vart.
er bat, daz man sîn wart
mit dem âbentezzen.
sîn vart wart sô gemezzen,
daz weder kant noch geste
iht darumbe weste,
daz er kern wolt gen ôsterrîch,
ân von kernden herzog heinrich
unde der junge künec wenzlâ.
diu kleinât si heten dâ
in gemachet schône,
die heiligen krône
in ein liderîn taschen
gelîch einer vlaschen,
darin lac diu krône wert;
daz zepter unde daz swert
diu barc man listiclich
in ein vaz, daz was gelîch
einem kocher zeinem bogen
mit zager überzogen,
bî sîner sîten er ez vuorte.
grôziu sorge in ruorte,
wie er ez braehte hin,
daz man iht irte in,
daz lie er an got.
hin reit der herzog ott
birsen in den vorst,
nieman getorst
sîn geverte sagen,
den tac sach man in jagen,
unde dô im kam diu nacht,
dô îlt er unde gâht
gegen ôsterrîche hin.
ez was an saelden sîn gewin,
daz im ûf der strâzen breit
des nachtes nieman widerreit,
als gar man im was gram.
dô er hinz enzestorfe kam,
dâ sîn der wirt warte,
den het belânget harte,
des im nôt gienc:
er vorhte, daz er hie
grôzen schaden naeme,
ob er vor tags niht kaeme
zuo den scheffen gevarn,
diu im vergewist wârn,
sô belib ez unverborgen.
nû buozt im der sorgen
herzog otte dô.
er kam, des was er vrô.
mit swiu meister perhtolt
den burcgrâven het versolt,
daz lobt er im selp dâ
herzog otte sâ,
wie er wolt vurdern in.
hiemit îlten si hin.
hinze den albarn
zwei schef im bereit wârn.
ie doch, dô der schefman
die sach zogen hin an,
die im wârn unerkant,
dô sprach er zehant
von enzestorfe zuo dem wirt:
 <ich weiz wol, daz iuch verbirt
alliu untriwe;
ir wizt wol daz gebot niwe,
daz uns allen ist gegeben
über guot unde über leben
bî des vürsten huld zerfullen,
daz wir nieman über vüeren sullen,
âne den wir wol erkennen.
heizet sich dise nennen,
die an daz schef wellen>.
 <si sint mîn gesellen>,
sprach der von vrîsingen,
 <ich sol si ze hove bringen
hinze wienen zdem herzogen>.
alsô wart der verg betrogen.
dâ was anders niht an,
si über vuorte der schefman.
unde dô die helt vermezzen
ûf diu pfert wârn gesezzen
unde von dannen wolten,
dem vergen wart vergolten,
der herzog im ein pfert gap
unde sprach: < geselle, dich wol gehab!
swer dich der maere vrâg,
vürwâr dem du sag,
ich sîz von beiern herzog ott.
dâmit gesegene dich got>.
wem leider denn dem vergen was?
daz er vor vorhten genas,
daz was wol ein wunder.
die beier wâren munder,
sô daz si sich sûmten niht,
si îlten algeriht
gen oedenburge hin.
nû widerfuor in
ein grôz ungemach.
dô si kômen über die lîtach,
dâ sich scheident diu lânt,
dô vermisten si zehant
der malhen liderîn,
dâ diu krôn guldîn
inne was verborgen.
nû wâren si in sorgen,
wie si varen solden,
ob si hin wider wolden,
daz waer in ungewerlich:
lîht het der von ôsterrîch
heizen nâch jagen;
dâ enkegen si wâgen,
ob si sus riten hin
unde diu krône belibe hinder in,
sô waer ir arbeit verlorn,
der vürste wolgeborn
sprach: < nû müeze sîn got pflegen!
ich wil sterben under wegen
oder die verlust vinden .>
er wolde niht erwinden.
dô er gereit mit île
kûme eine mîle,
dô vanden si die krône
ligende schône,
dâ si in was enphallen.
vor vröuden dô schallen
die beier begunden,
daz si die verlust vunden,
ze grôzen saelden si daz mâzen,
wande die selben strâzen
vuor die wîle her unde dan
beidiu wîp unde man.
Dcclx . dô im diu krône wider wart,
er kêrte wider an die vart,
dâ er hin het gedâht.
gegen im dô gâht
von wienen ein burgaere.
wer der hêrre waere,
des vrâgt er einen kneht.
herzog ott daz speht
unde ruoft dem burgaer her.
er sprach: < geselle, ich binz der,
der in kurzem zil
datz ungern künec werden wil.
Otte bin ich genant
herzog von beierlânt.
ob sîn ieman dich vrâg,
dem selben daz sag.
hâstû mich vor nie gesehen,
sô lâz ich dich spehen>--
gewissiu wârzeichen
begund er im dô reichen:
er enplect daz houbet über al
unde zeigt, dâ er was kal-
 <sich, dâ erkennet man mich bî>,
sprach der muotes vrî.
der burgaer neiget im unde gâht,
unde dâ er het gedâht,
reit er snelliclich.
nû hôrt er zôsterrîch,
daz man allenthalben huot
an der tuonouwe vluot,
daz man iht über lieze zogen
von beiern den herzogen.
dô daz der burgaer vernam
unde hinze wienen kam,
dô sagt er diu maere,
daz der beier über waere.
den herzogen kam daz an.
der besant den selben man
unde vrâgt in, waz er hiet geseit.
dô beriht er in der wârheit,
waz dô was ergangen.
mit zorne wart bevangen
aller der rât,
den der hof hât,
mit samt herzog ruodolfen.
wer im über het geholfen,
sagte ouch der koufman,
daz daz het getân,
der zenzestorfe saz.
dô ahte man unde mâz,
daz der selben schulde
sô billich nieman enkulde
als meister perhtolt.
vür wiu manz anders haben solt?
ez waer diu schuld ir zweier,
wand der selbe beier,
ûf den diu schulde wart gesprochen,
hete in der vordern wochen
gehabt lânge pûse
in des schutzenmeister hûse,
unde daz erfuor man hernâch,
daz ir heimliche sprâch
was an dem zil
gewesen al ze vil.
der wârzeichen was genuoc,
dâ man die ungefuoc
an in beiden bî erkant.
dô wart al zehant
meister perhtolt gevangen.
daz ez im übel waer ergangen,
dâfür manz wol het.
dô was al sîn bet,
daz man imz dâr zuo braehte,
daz sich der herzog niht vergaehte.
sô listic was er muotes
unde weste sô vil guotes
dâ heim in sîner kisten,
daz er sich wol trût gefristen,
ob er nur die wîle het.
nû horet, waz er tete.
beinzigen er zehant
ieglichen râtgeben besant;
er gehiez sunderlichen
sô vil ze geben iegelichen
bereit sunder borgens,
daz ir deheiner des morgens
anders niht riet,
wan des er vrum hiet.
si sprâchen: < herr, ez waer niht guot,
daz iwer zorniger muot
taet in einer gaehe
disem man dehein smaehe,
diu iuch gerûw hernâch.
lât iu niht wesen gâch.
ez kan iemer sô ergân,
hât er dehein schulde daran,
ez werd offenbâr etwenne;
ervindet ir denne
zuo im deheine schulde,
sô sol er iwer hulde
haben verworht unde verkorn
unde sol ouch haben verlorn
beidiu lîp unde guot .>
des vürsten reiner muot
lie sich des erbitten,
er sprach mit guoten siten:
 <ich tuo, daz iu gevalle,
doch sehet dâr zuo alle,
daz der künec iht darumbe zurn;
wande ob wir verlurn
darumbe sîn hulde,
sô müest diu leste schulde
ûf iu allen belîben .>
nû begunden siz trîben,
unz daz der zorn
gegen im wart verkorn.
swelch hêrre in der mâz
bî deheinem urvar saz
unde dô hiete übersehen
die übervart, diu dâ geschehen
was von herzog otten,
den hôrt man dô vil spotten
umbe sîne trâcheit.
dô herzog otte hin gereit
unde er volkom über daz wazzer,
ein bote niht lazzer
kom hinz brunne gerant
unde tete dâ bekant
dem kunige diu maere,
daz der beier über waere
unde mit gewârheit komen hin.
daz zalt er nû vür gewin
unde vuor dâmit gen prâg,
swaz des gesindes dâ lac,
daz herzog otten gehôrte zuo,
daz wart des andern tages vruo
gevertiget hin nâch.
dô diu spech gesach
von ôstrîch des herzogen,
daz si sus wârn betrogen,
diu kêrt ouch mit île
von dannen an der wîle
hinz ôsterrîche wider.
dem herzogen si sider
sagten vil maere,
wie listiclichen waere
herzog otte komen hin.
daz vervienc in
der vürste hôchgemuot
ein teil niht verguot,
wand in bezornte daz,
daz si niht baz
sîn vart heten vernomen.
sus was er hin komen,
nû sî diu red verborn
umb des herzogen zorn,
wie grôz der waere unde wie vil.
den wac an dem zil
herzog otte kleine,
balde unde niht seine
îlte er dâhin,
unde dô er kom hin
zoedenburc geriten,
mit îlunden siten
strîchen boten dan,
die grâven yban
teten kunt diu maere,
daz in daz lânt komen waere
von beiern herzog ott.
grâf yban des got
danc unde lop sagte,
ie doch er die boten vrâgte,
ob er brâht mit im hât
des kunicrîches kleinât,
zepter, krône unde swert,
diu von bêheim der künec wert
von ungern gefuoret het.
unde dô man im kunt tete,
daz diu der beier het brâht,
grâf yban dô gâht
gegen oedenburc zehant,
dâ er herzog otten vant,
den enphienc er minniclich.
schoene kleinât rîch
der gap im dô genuoc
grâf yban der kluoc.
grâf yban durch kerge
in die herberge
mit anderen prêsant
dem herzogen sant
manegen meidem unde bogen.
darnâch muost er mit im zogen
heim in sîn hûs.
darab kleine grûs
der von beiern nam.
dô er mit im kam,
hart schône er sîn pflac.
von tage ze tac,
spâte unde vruo
die unger riten zuo
unde enphiengen disen man:
daz si im undertân
hin vür wolden wesen,
des wart im vor gelesen
unde gestabt manic eit.
mit guoter gewârheit
bî tage unde bî nacht
wart er hinz oven brâht,
dâ enphiengen in gemeine,
grôz unde kleine,
die burgaere von der stat.
darnâch mit gemeinem rât
an kunigs stat si im swuoren.
nû hôret, wie si vuoren.
der von beiern was sô karc,
daz er diu kleinât barc,
sô daz er nieman wolt getrouwen,
die er si lieze schouwen.
dô sich des versan
der grâve yban,
dô begunde er daz schaffen,
daz die bischolf unde ander pfaffen
gemeiniclich zuo riten
unde begunden bitten
herzog otten alle
mit gemeinem schalle,
er solt hinz wîzenburge gâhen
unde dâ enphâhen
die wîch unde die kroenunge.
darüber sîn meinunge
der von beiern in seit,
er sprach: < mir waere leit,
daz ich gedig in deheinen spot,
die wîle sich in mîn gebot
die sibenburgaer niht neigent
unde mir den dienst erzeigent,
des si zallen stunden
dem künec sint gebunden .>
nû hôrt, waz dô geschach.
ein heimliche sprâch
der grâf yban nam.
zuo der sprâche kam
der hôhen hêrren vil;
dis all, die zuo dem zil
niht mohten dâr zuo komen,
als ich hân vernomen,
die sanden ire boten dar.
dô si sich gesamten gar,
grâf yban der kluoge
mit heimlicher gefuoge
tete zuo der stunt
den hôhen hêrren kunt
unde sprach: < ir hêrren mîn
ich wil nû ledic sîn,
der gelubde, diu ich hân
iu unde dem lânt getân,
unde wil nû haben iwer hulde
des, des ir mir gâbet schulde,
ez waer komen von mînem rât,
daz ir diu kleinât
hetet verlorn,
diu von bêheim der hôchgeborn
ûz ungerlânde vuorte.
darumb mich sêre ruorte
iwer aller haz.
dô lobt ich iu daz,
ich wolde darnâch ringen,
daz ichs wolt wider bringen
diu kleinât in daz lânt.
nû tuon ich iu bekant,
daz ich her wider brâht hân
diu selben kleinât unde den man,
der si innen hât.
nû werdet selp ze rât,
wie ir si gewinnet wider .>
mit der rede er sich sider
zôch von den sachen.
er wolde sich unschuldic machen
gegen den teilen beiden.
sus sach man in dannen scheiden.
Dcclxi . doch ê er dannen kêrte,
die hêrren er lêrte,
daz si ân underlâz
etwê gefüegten daz
mit den sibenburgaeren,
daz si diensthaft waeren
unde ouch ze hêrren zelten
herzog otten den erwelten,
unz man diu kleinât manicvalt
brâht in des lândes gewalt.
nû hôret, waz si teten,
ein bischolf wart gebeten,
daz er dâhin strich
unde vil wîslich
die sibenburgaere
verrihte der maere,
wie nutz ez waer dem rîch,
ob si kurzlich
hin ze hove vüeren,
unde künec otten swüeren.
nû was ein grâf in ungerlânt,
der was kokoz genant,
der het künec karl den jungen
gevangen unde betwungen
in sîner gewalt,
unde swaz im noch was bezalt.
guotes, swie daz hiez,
den selben geniez
der selbe grâve in nam.
des wart man in beiden gram
künec karl unde dem kokoz.
enez unde ouch daz
der bischolf wart vür legen
den, die man sach pflegen
des râts der sibenburgaere,
daz ez unredlich waere:
dem rîch solt wesen undertân
ein ieglich lântman.
mit maneger gefuoc
unde mit guoter êre kluoc
man die sibenburgaere brâhte,
daz ir rât hin gâhte
mit manegen êrbaern boten
zuo dem künec otten.
die machten im gewisheit
irer undertaenikeit,
daz si wolden werben iemer mêre
sînen vrum unde sîn êre;
unde sô er die wîhe naeme,
daz er danne zuo in kaeme,
sô leisten si im volliclich,
des si gebunden waern dem rîch.
allerêrst dô daz ergie,
der künec sich wîhen lie.
durch die wîhe brâht er schône
ir zepter unde ir krône.
diu kunicliche wîhe,
daz im diu baz gedîhe,
denn dem mans von êrst jach zuo,
dem got sîn gnâde tuo.
Dcclxii . dô er die wîch enphangen hât
ze wîzenburge in der stat,
dô het der bischolf des sin,
er solde wîsen hin
ze sîner gewarhalt
diu kleinât manicvalt,
diu daz rîch gehôrten an.
dô wart ez anders getân.
Otte, der nû künec was,
diu kleinât zuo im las,
vlîziclich er si verbarc.
von wîzenburc der bischolf karc
die bischolf alle zuo im nam,
unde swaz pfaffen dar kam,
alte unde junge,
zdes kunigs kroenunge,
mit den gienc er zehant,
dâ er künec otten vant.
mit dem er wîslich begunde
sîner rede zuo der stunde.
er sprach: < hêrre, dich bittent hiute
alle dîne lântliute,
der du hiut an diser vrist
herr unde künec worden bist,
daz du dich umb nennest sâ
nâch dînem enen wêlâ:
des nam ist dir nû geslaht,
sît dich got hât brâht
zuo den êren, der er pflac,
dâ von dich nû nieman mac
gescheiden vürbaz.
ouch solt du wizzen daz,
daz alle liute jehent,
die dich ie sehent
nâhen unde verren,
die dînen anherren
habent erkant,
der künec was in ungerlânt,
die jehent waerlich,
si saehen nie sîn sô gelîch
dehein vruht ze irem stam.
gewinnestû sînen nam,
sô sî wir sîn mit dir ergezt .>
der bischolf hete in gesezt
mit rede in den hôhsten trôn,
daz ot im diu krôn,
zepter, roc unde swert,
des er dô ze haben gert,
in sîn gewalt waere komen.
dô künec otte het vernomen
der bischolfe bet,
nû horet, waz er tete.
zuo dem bischolf er sprach:
 <herr, ich wil mich darnâch
gerne berâten:
swaz ander künec tâten,
dâmit si iu allen
mohten gevallen,
des selben wil ouch ich
gerne vlîzen mich>.
der rede wâren dô
die unger alle vrô
unde huoben aber sân
die ander bete an
wîslich unde wol;
si sprâchen: < her, man sol
dir ze wizzen machen sleht
des kunicrîches reht.
ez ist alsô gewant,
diu kleinât, diu daz lânt
hât ze hêrtum,
swelch künec sînen vrum
dâmit schaffen wolde
anders dann er solde,
der ist mit grôzem schaden
darnâch schier überladen
umb die selben sunde.
des hab wir urkunde
an dem naehsten künec andrê:
dô der niht wolde mê
diu kleinât lâzen ligen hie,
dâ si gelegen wâren ie,
dô starp er zewâre
in dem selben jâre;
wie ouch dem künec wenzlâ
sîn dinc ergangen sî darnâ,
sît in diu vrevel ruorte,
daz ers von dannen vuorte,
daz ist uns allen wol kunt.
nû bit wir dich an diser stunt,
daz du dîn saelde mêrest
unde daz lânt dâmit êrest,
alsô daz du diu kleinât
legest an ir rehte stat
datz wîzenburge in dem tuom.
des gewinstû lop unde ruom
von got unde von der werlde hie>.
Dcclxiii . dô disiu red ergie,
dô sprach der künec ott:
 <swaz ich sol tuon durch got,
daz wil ich tuon gern
nâch rât der lânthern;
swen mir die bescheinent,
daz si mich ze künec meinent,
unde mir der êren verjehen,
sô müezen si iriu lehen
enphâhen von mîner hant.
dâ selben wil ich bekant
tuon unde machen sleht,
wie getâniu reht
ich ûf die krône hân>.
 <daz sult ir uns wizzen lâzen>,
sprâchen zuo im sâ
der bischolf von golitschâ
unde der von wîzenburg alsam.
 <wie mich diu krône an kam,
swer mich des vreit-
daz belîbet unverdeit-
ê ich mich dâ von burge,
her von wîzenburge,
ê tuon ich iuz kunt!
ez geschach zuo der stunt,
dô künec wenzlâ enphant,
daz der tôt überhant
an im gewinnen solde,
unde sîn dinc schaffen wolde,
dô hiez er vür sich gân
manegen hôhen man,
pfaffen unde leien,
er sprach: « sich wil hie zweien
diu sêle von dem lîbe,
daz ich unlânge belîbe
bî iu noch bî dem leben:
des ist mir dehein trôst geben,
sît dan mîn tage sint verslizzen,
sô sult ir ouch wizzen,
daz ich an dem tôtpet
ungern iht anders ret
noch ieman iht seit
ân die wârheit.
nû sag ich bî der heimvart,
dô ich des überret wart
von den ungern, daz ich
underwant mich
der unger kunicrîche,
dô was ich sô rîche
an varendem guot,
waer ich gewesen sô vruot,
daz ich mich zuo der stunt
het bewâren kunt,
daz ich niht sô waer geeft,
ich het darumbe kaeft
zwei lânt oder driu
mir umbe diu,
daz ich den ungern gap
mîner varenden hab
über al ir kreiz.
unde aller der geheiz,
die si mir ie getâten,
daran was ich verrâten,
wand si behielten mir sîn niht,
als man die wârheit nû siht . »
er vordert sînen kameraere
unde ouch den schrîbaere,
die daz guot mit irer hant
gâben in ungerlânt.
diu sume mit der vart
dô gerechent wart
ûf ein guot starc:
vierstunt hundert tûsent marc
was zuo dem mâl
des guotes über al,
daz von im enphiengen
die unger, dô si an viengen
mit im ir vendieren.
 «sold ich daz guot verlieren »,
der künec wenzlâ sprach,
 «unde mîn erben hernâch,
daz muoz mir iemer wesen leit,
dô mir wart geseit,
daz si mînem suon
übel wolden tuon,
dô vuor ich dâhin
nur ûf den sin,
daz ich si wolde bitten,
daz si getriwer siten
an mir niht vergaezen
unde daz dinc alsô maezen,
daz mîn sun waer behuot.
dô vant ichs in dem muot,
hiet ich ez niht undervangen,
ez waer übel ergangen
mînem kinde unde ouch mir;
unde waer ich niht sô schier
nâch mînem sun komen,
er hiet den tôt genomen
oder waer geantwurt in banden
mînen vîanden.
dô ich niht anders mohte,
dô tete ich als mir tohte,
ich vuorte von dem lânt
etlichiu pfant:
swer dâ künec wil sîn
vür den sun mîn,
der muoz ir enpern,
er well mich denne gewern
unde mir legen ab
alle die hab,
die mich kostet wizzenlich
Ungern daz kunicrîch>.
dô disiu red geschach,
dô starp kurzlich darnâch
künec wenzlâ der zier.
nû hât gegeben mir
sîn sun der künec junge
diu reht unde die vordrunge,
diu im sint benant
ûf die krôn unde ûf daz lânt,
mit guoten hantvesten
ze gesihte der besten,
die bî den jâren
ze bêheim inder wâren.
die brieve ich ouch alle hân
von im enphangen, die man
in hât gegeben offenlich
hie zungern über daz kunicrîch.
zdem andern mâle sô habt ir
niwe brief gegeben mir,
daran ir mir verjeht,
ir habt mich nâch dem reht
erkoren williclich unde gern
disem lânt ze künec unde ze hern.
diu dritte sach ist diu,
darumb ich billichen iu
ze hêrren behagen sol,
daz ir daz alle wizzet wol,
daz an diser vrist
deheiner naehner erbe ist,
wand ich bin ân underwint
künec wêlâ tohter kint.
mac mich daz iht vür tragen,
sô sult ir den ungern sagen,
daz si werden gemein
eines hoves enein,
dâr zuo gemeiniclich
kome arm unde rîch,
dâ man orden unde verriht,
des daz lânt ze nôtdurft giht,
maneger hande sachen>.
die bischolf die sprâchen
ze künec otten an der stet:
 <welt aber ir durch unser bet
die krône unde diu kleinât
legen an die rehten stat,
dâ si ze rehte ligen sol?>
dô sprach der künec: < iu vüeget wol
ze wizzen, wâ iur kameraer hab
iur infel unde iwern stap:
sô sullen mîne schône
behalten mîn zepter unde mîn krône>.
die red der bischolf marhte,
mit gedanken er warhte
inwendic sînes muotes
künec otten niht guotes,
doch was er sô karc,
daz er den zorn barc.
durch list velschlichen
stalt er sich guotlichen
gegen im mit gebaere,
unde was doch allez in gevaere.
unde vür die selben stunde,
mit swiu der bischolf kunde,
den ungern gap er
valschen rât unde lêr,
wie man des zuo kaeme,
daz man im diu kleinât naeme
unde denne braeht enwiht.
der selben zuoversiht
künec otte sich versan,
sô daz grâf yban
niemer mêre sider
zuo im kam hin wider
unde im niht râtes gap.
dô wart im slêwende darab.
eins dinges er gedâht,
daz er bî der nacht
lie von dannen draven
von schalklingen den grâven,
der muost ouch verstoln
diu kleinât wider holn
an sîn gewârheit
hinz beiern, als man seit.
Dcclxiv . nû stuont unlânc darnâch,
daz die unger heten ein sprâch,
dâ wart der künec an verrâten.
nû hôret, waz si tâten.
si sanden vil schiere
hôher hêrren viere
zuo dem künec sâ,
die solden darnâ
mit im ze râte werden:
wold er ungerischer erden
werden gewaltic,
sô müest er bedaehtic
wesen vil drât
ûf ein hîrât
zeinem solhem man,
dem grôz gewalt waer undertân.
dô si der red begunnen,
dô sprach künec otte der versunnen:
 <dô ich ze râte wart
her zungern der vart,
dô zalt man mir vil vür,
wie vil ich verlür
durch ôstrîch an der reise.
aller vorht unde vreise,
der mir âne lac,
ich mich genzlich bewac.
unde vuor ûf iwer triwe her.
dâ von ich iwer lêr
volg unde iwerm rât,
ze swelher hîrât
ir mir gerâten mugt,
darûf mîn wille hugt
unde bin iu volleist dâmit>.
nâch dem ungerischen sit
vielen si vil schiere
vür in alle viere
unde kusten in an sînen vuoz.
ir rede was suoz.
si sprâchen: < hêrre, wie sull wir
diser red gedanken dir,
daz du dich sô gar an disem zil
an uns lâzen wil!
darumbe du uns allen
muost iemer wol gevallen
unde enphâhen solhen danc,
daz wir deheinen wanc
von dir getuon iemer mêre,
âne swâ wir dîn êre
gemêren unde gebreiten mugen;
als verre unde wir tugen,
sul wir des vlîz haben>.
sô guot rede si im gâben,
daz er des hiete wol gesworn.
si sprâchen: < künec hôchgeborn,
sît du tuost sô wîslich,
daz du an uns lâzest dich,
sô ist daz unser rât,
daz du suochest hîrât
an den herzogen über walt:
der hât sô grôzen gewalt,
swenne dich dehein nôt rüeret,
daz er dich wol vüeret
unz an daz mer durch tiutschiu lânt.
der herzoge ist genant
ungrischen lazlâ weibot>.
dô sprach der künec ott:
 <swaz den hêrren allen
daran mac gevallen
unde der pfafheit,
des bin ich bereit
unde volg iu vür mich>.
si sprâchen: < sô heb dich
dar, dâ du hâst gedâht,
dâ mêret sich dîn maht,
gen sibenburgen hin ab
unde nim dâ hin dîn hab,
die si dir ze zinse geben.
sô sol âne widerstreben
der bischolf an den wîlen
über walt îlen
unde sol den herzogen
zuo dir heizen zogen,
daz er nâch dîner gir
sich verriht mit dir>.
nû sûmte sich lenger niht
der künec unde vuor algeriht
zuo den sibenburgaeren.
mit worten unde mit gebaeren
erzeigten si im dô,
daz si wâren vrô
sîner kunfte dâhin.
grôzlich erten si in.
mit geuden unde mit schalle
vreuten si sich alle,
daz in got noch bî irem leben
ein tiutschen künec hete geben,
des lobten in grôz unde kleine.
dô er von der gemeine
schône was enphangen
unde dô unlânc was ergangen,
dô het er der besten rât
umbe die hîrât
mit dem herzogen lazlâ.
swaz dô der wîsen wâren dâ,
die sprâchen: < her, dir sî gesagt,
sîn tohter ist diu schoenist magt,
die man ze diser stunde
in vier lânden vunde;
sô hât ir vater guot unde êre
unde hât kindes niht mêre.
ir begert ouch êlich
der herzog von ôsterrîch:
daz was den ungern leit,
die vorhten, ez wurd ze breit
sîn gewalt in ungerlânt.
doch ist uns bekant,
daz man in wil hân
vür den ungetriusten man,
der ze diser vrist
in al ungerlânde ist.
maht du dich davor bewarn,
sô hâst du wol gevarn>.
dô sprach der künec ott:
 <des muoz mir nâch got
iur triwe geben trôst,
daz ich wurd erlôst,
daz mir an dem dinge
von im niht misselinge>.
dô sprâchen die vrechen:
 <maht dûz alsô gezechen,
daz du in dehein sîn veste kumst,
dâmit du dir sêre vrumst;
wand alle die vrist
unde du bî uns bist,
sô enmac dir arges niht gewerren
vor allen lântherren .>
dô sprach der künec: < daz sî getân.
vürbaz mich niht der man
mac mit deheinen dingen
ûf sîn burc bringen>,
dâmit diu rede gelac.
nû kômen an dem selben tac
die hêrren, die dâ wolden machen
ein ende an den sachen,
unde vuorten den künec zehant
ûz der sibenburgaer hant.
ie doch vuor er niht eine:
ein her grôz, niht kleine
von sibenburgaern er mit im brâht.
mit der selben maht
die unger vuorten in
an die stat hin,
dâ jener solt her komen.
ich hân alsô vernomen,
die unger nâch irem orden
wâren des ze râte worden
mit lazlâ weiboten,
sô er ze künec otten
an die sprâche her kaeme,
daz er denne mit im naeme
ein gesinde kleinez
unde der deheinez
vuort harnasch unde bogen.
alsô begund er zogen
der lazlâ weibot,
dâ der künec ott
under einem gezelte saz.
durch sîn zuht tete er daz
unde im zêrn, daz er,
dô diser gâhte her,
ilte her vür
vür des pavilunes tür.
Dcclxv . nû hôrt, waz dô geschach.
dô er den künec verrist sach,
dô erbeizt er an der wîle
mit dem pfert mit île
unde tete von im zehant
sîn obrist gewant,
unde ie über vier schrit
sô êrt er den künec dâmit,
daz er viel ûf daz gras,
als lânc sô er was,
dem kunige ze vuoz.
sô getânen gruoz
dem künec enpôt er.
ditz treip er alles her,
unz daz er zuo im kom.
dô wart ein venie genom
vür den künec nider:
die vüez er im sider
kuste manegen ende
unde dâr zuo die hende.
dem künec wont diu zuht mit,
daz er nâch ungerischem sit
in balde ûf zucte
unde schône an sich dructe.
er kust in an den munt.
darnâch in kurzer stunt
dem künec er tulmetschen hiez,
ditze kusses geniez
hiet er vür tûsent marc genomen,
daz er der saelden waer bekomen,
daz im ze leben waer geschehen
den tac, daz er noch hiet gesehen
den, den man rehten erben nande
ungerischer lânde.
sol ich sunderlichen sagen,
waz si dâ lôser rede pflâgen
die tulmetschen zwischen in,
sô gienc diu zît umbsus hin;
dâ von belîbt ez wol.
die unger untriu vol
begunden ze reden
zwischen in bêden,
des in was gedâht.
dô man die rede brâht
an den lazlâ:
 <neinâ, her, neinâ,
daz dehein red ergê,
unz daz ich ê
mîn lêhen enphâch
unde daz ich im darnâch
geswer mînen eit,
daz ich triu unde wârheit
al mîn lebetag
gegen im trag,
als von rehte tuon sol
ein man, der triwen ist vol
gegen sînem rehten hêrren .>
den künec begundens lêren,
wie er gebâren solde,
sô er im lîhen wolde
nâch irer gewonheit.
der künec wart bereit
unde lêch dem lazlâ
allez, daz dâ
man in hôrte jehen
von irem künec ze lêhen.
unde dô im daz widerfuor,
dem künec er drî eide swuor,
daz er im iemer mêre waere
getriwe unde dienstpaere
unde wesen undertân
als einem hêrren sîn man.
unde dô daz was ergangen,
dô wart an gevangen
zwischen in bêden
umb die hîrât ze reden.
ez waer ein lângez getent,
sold ich diu perlament
sunderlichen schrîben,
diu man sach dô trîben,
ê diu sach ein ende nam.
doch dô si vol zuo kam
unde verendet wart gar,
mit lôslicher gebâr
sach man den valschen man
vür den künec gân.
zuo dem sprach er an dem zil:
 <ich erkenn, daz mir ze vil
der gnâden ist unde der êre,
daz mîn rehter hêrre
die vriuntschaft an mir suocht,
daz er ze nemen gemocht
mîn kint êlich.
her, nû merk vlîziclich,
waz dir doch kumt von ir:
hêrre, ich gib dir
die allerschoensten magt,
als diu wârheit wol sagt,
daz ir gelîch an diser vrist
in zehen lânden ninder ist.
ich hân niht kindes wan si eine;
zuo ir ich dir bescheine
den vrum, den ich dir wil sagen:
ze mînen lebetagen
lâ mich wesen in gemach,
unde sô ich sterb, darnâch
sô gevellet dich an
mê lândes, daz ich hân
unde dîn wîp, mîn kint,
denn aller beier lânt sint,
daz sol, hêrre mîn,
dîner kinde erbe sîn.
die wîl ich aber daz leben hân,
sô wil ich zehen tûsent man,
die man wol bereit hât,
dir vüeren, swâ dîn wille stat;
dâr zuo ich dir behalt
in mîner gewalt
ein schoene varent guot,
des sich gefreut dîn muot,
swenne ich ersterbe;
dâmit tuo dîn gewerbe,
swie dich dîn wille lêrt>.
dô er die red vür kêrt,
dô hiez der künec ott
reden mit dem weibot
die bischolf, daz er
die tohter braehte her,
daz er si dâ naeme,
als in beiden wol gezaeme.
diu red eim unger misseheit.
si sprâchen: < der gewonheit
ist hie ze ungern niht,
daz man iemen siht
sîn kint alsô ze velde vüeren.
daz wir alsô verlüeren
unser gewonheit alt,
dîn gnâden manicvalt
getruwe wir des niht,
daz du uns von der pfliht
unser gewonheit scheidest
unde den sit uns leidest>,
dô sprach der künec zin:
 <eim solhem hêrren, als ich bin,
unde der krôn wol rehte zaeme,
daz er ein wîp naeme
ninder anderswâ
denn aleine dâ,
dâ sîn herschaft
hât allergroeste kraft.
ich hân dicke vernomen,
daz manic hôch vrouwe sî komen,
die man irm wirte hât gesant
verre in vremdiu lânt .>
Dcclxvi . swie vil die unger kunden,
si enmohten zuo den stunden
mit deheinen dingen
den künec daran bringen,
daz er zuo den zîten
ûf dehein vest wolt rîten.
die unger an der wet
mit einer kluogen bet
zuo dem künec giengen,
dâ siz sus âne viengen:
 <hêrre künec ott,
der herzog lazlâ weibot
mit getriwen siten
heizet dich des bitten,
sît dich niht wil zemen
sîn hûsêr ze nemen,
daz du in doch dâmit êrest
unde etwan sô nâhen kêrest,
dâ dich sîn hûsfrouwe
sehe unde schouwe:
der daz gar waere
herte unde ze swaere
von den manicvalten jârn,
daz si verre solde varn
mit irem kinde>.
des wert sich aber swinde
der künec unde sprach:
 <daz sîn wîp mir nâch,
unz ouch si mich er var,
daz wil ich zewâr
umbe si alsô verschulden,
daz siz gerne mugen dulden>.
Dcclxvii . dô der unger kerge
mit deheiner erge
in mohten verrâten,
nû hôret, waz si tâten.
ein bischolf vermezzen
gar nâhen was gesezzen
bî dem herzogen balt,
den man nand über walt;
der nam zuo im schiere
ander bischolf viere
unde gienc vür den künec stân:
 <lâ uns urloup hân,
des welle wir dich bitten
mit getriwen siten,
daz wir niht komen baz.
wir hab geworben allez daz,
dâz uns ze werben dûhte guot;
nû sehent dich in solhem muot
die unger gegen in,
daz ir herze unde ir sin
daz wol ûz nimt,
daz dich niht gezimt
wesen künec hie ze lânde.
ez waere in hiute schande,
ob einem solhem man
ein lânt solt wesen undertân,
der deheine zuoversiht
ziren triwen hete niht.
die unger râtent alle gelîch,
ob ez waere mugelich,
daz aller kunige hêrre,
der keiser, die êre
einem unger taete,
daz er in sîner tohter baete,
unde im dâ bî niht wolde
getrûwen als er solde
nâch gewonlichen siten,
sô waer bezzer vermiten
zwischen in diu minne,
her, darûf dich versinne.
wir haben ez dâfür,
daz dir hin vür
die unger gemeine
getrûwen als kleine,
als du in getrûwest.
ûf die du sô sêr bûwest
dîner werk gruntveste,
dâ bistû ze leste
gar dâmit verdorben:
man giht, du habest geworben
an die sibenburgaere,
daz si dir helfaere
sullen wesen aleine
gen allen ungern gemeine,
unde mit dem sit
bistû beswîchen mit;
wande waer daz mugelich,
daz in disem kunicrîch
die sibenburgaer dâr zuo töhten,
daz si betwingen möhten
in dem lânde deheinen man,
daz waer nû lânge getân.
tiutscher zung unde art
hie vor nie mêre wart
erboten diu êre,
daz er ze künec mêre
waer erwelt von der gemeine,
nur du aleine:
nû sol sîn lîht niht sîn.
mit den hulden dîn
well wir varn an unsern gemach>.
dô der künec sach
der unger ernsthaften muot,
dô dûhte in daz guot,
daz er erfüer ab in,
warûf si trüeg ir sin.
mit vil kluoger red er daz
erfuor ab in baz.
in des lazlâs kreizen
...ein bistum dâ lît,
unde der zuo der zît
bischolf dâ was bekant,
der was peter genant.
der sprach: < ez ist nû ze spât.
ich hete wol den rât
zwischen iu erfunden,
dâmit ir het überwunden
alle iwer sache .>
 <den rât mir kunt mache>,
sprach der künec otte dô.
der bischolf sprach alsô:
 <ich wolt der kost mich hân bewegen,
daz ir gemechlich waert gelegen
dâ heime bî mir
als lânge, unz ir
nâch der hôhen hêrren bet
sîn tohter gemehelt het
unde ze konen genomen;
sô waert ir dan her wider komen
zuo dem her, daz hie bît,
unde het danne hôchzît
gehabt hie mit in,
unz ir kêrt hinz oven hin>.
der künec in gedanken
begund hin unde her wanken,
waz im waer daz beste.
nû gedâht er ze leste:
 <mîn huote ist all enwiht,
wil mich got behüeten niht.
sol ich bî in wesen,
sô muoz ich genesen
bî in unde sterben>.
er begunde werben
mit ernsthaften sachen,
ob in sicher wolden machen
die bischolf alle viere.
darüber si sich schiere
besprâchen under in
unde jâhen, sô er kaem dâhin
in des bischolfs herschaft,
vor aller sîner vînde kraft
unde vor aller vorhte sachen
wolden si in sicher machen.
unde sô daz geschaehe,
daz in sîn swiger gesaehe
unde im die êr getaete,
der si ze tuon muot haete,
darnâch wolden si in drât
her wider an die stat
vrôlichen bringen.
nû begunde ringen
mit künec otten sinne
diu gewaltige minne,
als si manegem man
hât gesiget an.
dô man im sô vil seit,
daz sô grôziu klârheit
an der juncfrouwen laege
unde wie vil tugent si pflaege,
dô wold erz niht sûmen.
er erbeit vil kûme,
daz si im wurde brâht,
mit der er het gedâht
sîn zît hie vertrîben.
er hiez dâ belîben
die sibenburgaere,
unde daz in niht waer swaere
ze ligen an der selben stat,
vlîziclich er si des bat,
unz er kaem her wider.
 <sô welt ir doch hin nider?>
ir einer zuo im sprach;
 <ob iu dehein ungemach
widervar daran,
dâ sît ir selp schuldic an>,
er sprach: < daz muoz alsô sîn!
êr, guot unde daz leben mîn
muoz ich an ir triwe lâzen.
si waeren iemer verwâzen
von der werlde unde von got>,
sprach der künec ott,
 <braechen si an mir ir triwe.
ez liebe mir oder geriwe
ich muoz dâhin varn.
wil mich got bewarn,
sô mac mir diu geschiht
ergên ze übel niht
noch ze deheiner vreise>.
Dcclxviii . dô er sich der reise
nâch der unger bet
alsô bewegen het,
des wârn die unger vrô.
den künec si nâmen dô
in ir gewalt.
vil guots man im vor zalt,
daz im widerfüere dâ
von dem ladizlâ
unde von sînen mâgen.
des nachtes si lâgen
ze velde algelîch.
schôn unde vriuntlich
wart êre dô erboten
von in dem künec otten.
des morgens si vruo ûf wârn,
unde dô si solden varn
zuo des bischolfes kreizen,
als im was geheizen,
dô sach man die vordern kêren
nâch dem gebote ires hêrren
über daz gevilde
einen wec wilde
über walt sâ,
dâ der ladizlâ
saz mit hûse.
darab grôze grûse
des kunigs dienaer gewunnen,
die sich des versunnen,
daz man si rehte vüerte niht
in des bischolfes pfliht
unde nâch dem spor,
als im was geheizen vor.
man sach dâ liute mit im varn,
die von oven burtic wârn,
die in mit triwen meinten:
die klagten unde weinten,
daz si sâhen, wie
man mit im übel gienc.
mit klagebaeren siten
si zuo dem künec riten
unde sprâchen: < seht, wie ir gebârt!
uns dunket, daz ir übel vart.
seht ûf, des ist zît!
der wec, den ir rît,
der gêt geriht hin
zdes ladizlâs burc in>.
dô daz erhôrte künec ott,
dô enphalch er sich got.
swie im doch vröude was zerunnen,
doch was er sô versunnen,
daz im ... ungemach.
zuo den sînen er sprach:
 <ez ist mîn bet unde wille,
daz ir alle swîget stille,
tuo wir der sach dehein melde
alhie ûf dem velde,
sô slahent si uns drât
ze tôde an der stat;
sust, sô si uns dâhin bringen,
sô hoff ich, daz wir gedingen
alle mit mîn eines sterben>.
vlîziclich begund er werben,
ze swiu daz dinc gedig,
daz man dâr zuo ot stille swig.
swaz dâ pfaffen wâren,
die sach man gebâren,
daz si der tiuvel noch darumb hab
beinzigen stulen si sich ab
hinder im ûf der strâzen.
alsô wart er ein verlâzen.
dô wart der künec ott
von dem lazlâ weibot
gefuort ûf sîn veste,
die er sô guot weste,
daz im si nieman
durch in gewunne an.
dô si kômen sô nâhen,
daz si die burc sâhen,
dô begunden die hôhen grâven
alle vurder draven
unde sprâchen zdem weiboten:
 <habt iu den künec otten
unde tuot im, daz man tuon sol;
des getrûwe wir iu wol .>
dâmit riten si dâhin.
ze sîner burge in
dehein unger het geriten:
in sô ungetriwen siten
erkanden si den man.
ez reit manic unger von dan,
möht ez sîn ergangen,
den er als gerne hiet gevangen,
als er den künec tete.
dô ern nû brâht het
heim in sîn hûs,
in eine sunder klûs
wîste man in
ab dem wege hin.
niht mê gesach künec ott
den herzogen lazlâ weibot.
doch man sîn wol pflac
unz an den dritten tac.
dô hiez der ungetriu boeswiht
im sagen algeriht,
er wold, daz balde er
die krône gaebe her
unde diu andern kleinât;
unde ob er daz niht taete drât,
sô wurde sînem leben
schier ein ende geben.
dô swuor der künec ott
vil tiwer bî got,
diu kleinât waern niht dâ.
dô hiez si der lazlâ
suochen vil balt:
in sîner gewalt
wâtseck, bulgen, soumschrîn,
swaz der dâ mocht gesîn,
die ersuochte man beinzigen,
unde dô man vindens was verzigen,
swaz der künec gesindes het,
den gap man urloup an der stet
unde hiez si an den wîlen
von dem lânde îlen
über walt âne sûme.
dem künec erwarp man kûme,
daz man im lie bî
tiutscher knehte drî,
daz die doch saehen, wie
ez im hie ergie.
Dcclxix . ach, wie ich nû solde,
ob mich got erhôren wolde,
vluochen dem grâven yban!
wâ getete ie dehein man
sô boeslichen an dem andern,
als man in sach wandern
mit der beier hêrren,
den er mit solhen êren
in laster unde in schande brâhte!
daz er im ie gedâhte
mit disem vunde niwe
solher untriwe,
daz rihte got über in schiere
unde über die bischolf alle viere,
die dâ begiengen den mein,
den si mit dem ol rein
unde mit allen dingen saeliclichen
heten sô niulichen
ze kunige gewîht,
als gotlich reht verlîht,
daz si den verrieten sus.
daz riht an in, altissimus!
sint dir meineid unmaere
unde verraetaere,
die sich dem judas genôzen,
sô soltû si verstôzen
ab der werlde in die helle,
dâ judas ir geselle
wont, der dich verriet.
der herzog liupolt hiet
den vürsten von engellânt,
der künec ritschart was genant,
in sîner vancnus baz
niht wan umbe daz,
daz er gotes gewîhter was . ...
nû ergê von got
unde des lazlâ weibot.
des erbeite ich noch harter,
maneger hande marter
künec otten er nôte;
daz er in niht entôte,
daz machte nur diu geschiht,
daz er der kleinât hete niht.
er begund sich selp unprîsen:
ein swaeren boin von îsen
hiez er im an diu bein smiden,
andern sînen geliden
tete er ouch ande,
mit maneger leie bande
smerzen er im gap,
dâmit er im ab
erdrôn unde ertwingen wolde,
daz er im antwurten solde
die krône unde diu kleinât.
swie vil er im dô getât
ungemaches unde leit,
daz was ein verlorn arbeit,
wand ers mit deheinen dingen
mohte wider bringen.
mit diser herzensêre
wol vier wochen oder mêre
der künec otte ranc.
nû gestuont darnâch unlânc,
daz der künec von sirvîe
unde der von bulgerîe
vür die wârheit vernâmen
von koufliuten, die dar kômen,
daz der selbe man
si von sippe gehôrte an,
wand si wârn ouch ân underwint
künec wêlâns tohter kint,
als ouch der künec otte was.
unde dô man in vor las
die sippe unde die mâcschaft,
dô teten si ir botschaft
dem ladizlâ weibot,
taet er dem künec ott
vürbaz deheinen pîn,
sô woldens iemer die sîn,
die darûf trahten,
wie siz geahten,
daz er von irer maht
wurd ze leide brâht
unde an êren entworht.
die red er dô ervorht.
nû sant der herzog über walt
sîne boten balt
zuo dem walachen,
der an allen sachen
herr ob den andern was.
dem selben man vor las
unde tete kunt von sînen wegen,
er hete in sînen pflegen
gevangen einen man,
der het dem lânt getân
grôz unde schedlich tât:
die krôn unde diu kleinât,
die man dâfür wac,
daz des lândes êr daran lac,
die hiet er verholn,
dem kunicrîch verstoln.
den wold er im senden dar,
alsô daz si des naemen war,
wie si im getaeten,
daz si die krône von im haeten;
unde waern si sô versunnen,
daz sis von im gewunnen,
des hetens iemer mêre
beide vrum unde êre
von dem künec künftigen:
saehen si iht umb in ligen,
ân des, daz in waer gelegen,
daz müest in von des kunigs wegen
werden undertân.
 <heizt uns senden den man>,
sprâchen die walachen;
 <wir wellen daz machen,
het er diu kleinât tougen
aller hindrist in den ougen,
er müest si her vür geben
oder verliesen daz leben>.
dô diu botschaft kam
unde der lazlâ vernam
der walachen muot,
dô sande der unguot
den künec otten balt
hin über walt
den walachen in ir gewalt.
diu drô was manicvalt,
die si gegen im heten.
swie vil si des teten,
doch mohten si mit deheinen dingen
im des niht an gewinnen,
des er niht enhet.
dô man im leides vil getet,
dô begunden in lêren
die walachen iren hêrren,
daz er in zehant
hiez spannen an ein want
unde hiez an der wîle
schiezen in mit pfîlen
des êrsten zuo den geliden
oben unde niden,
daz sint vüez unde hende:
 <sô ist daz unwende,
er muoz diu kleinât iu geben;
wold aber er des widerstreben,
sô mê wir im den smerzen
unde schiezen zuo dem herzen>.
dô si des heten gedâht,
in der selben nacht
dem selben walach
von siechtum sô wê geschach,
daz er wolde sîn gestorben
unde ouch nâhen verdorben.
dô giengen vil vruo
die vrouwen alle zuo
unde sprâchen: < wil du genesen,
sô lâ durch got ledic wesen
den man, der an diser vrist
umb sust hie gevangen ist>.
der walach dô gebôt,
daz man ûz der nôt
künec otten ledic lieze
unde in varen hieze,
swelich end er wolde.
dô enwest er, war er solde.
dô daz ergie
unde man in ledic lie,
an der selben stunt
der walach wart gesunt.
dô der boeswiht des enphant,
dô hiez er zehant
künec otten wider vâhen
unde in diu bant slahen,
diu er vor an het.
an der selben stet
des lebens er sich bewac.
niht anders er pflac,
er bat got der sêle pflegen,
des lîbes het er sich verwegen.
Dcclxx . nû hôrt, waz dô geschach.
dem leidigen walach
wart aber wider wê
verrer wirs denn ê.
dô sprach aber sîn vrouwe:
 <nû sich unde schouwe,
swer wider got viht,
wie er daz riht>.
si überret aber den man,
daz er hiez ledic lâzen
den, der dâ was gevangen.
unde dô daz was ergangen,
dô bezzert er sich aber sâ;
unde dô er wart gesunt darnâ,
dô gienc zehant hin
der künec ott vür in
unde bat in umb geleit.
daz wart im verseit.
er sprach: < daz geschiht
mit mînem willen niht,
du gebest her vür drât
die krôn unde diu kleinât,
oder zeig, wâ si sîn>.
marter unde pîn
hiez er in aber noeten
unde wold in niwes toeten.
dô daz geschach, zehant
dem walach verswant
kraft unde maht beide.
im wart sô gar ze leide,
als er wolde sterben.
alrêrst begund er werben,
daz man den künec otten solde
lâzen varen, swâ er wolde,
unde sold ouch in
mit sicherheit vüeren hin.
dô man künec otten daz sagt,
dô wart er ouch gefrâgt,
wellend er wolde kêrn.
dô begund er gern,
daz man in vuorte zuo dem hiuzen
künec georin von riuzen.
der was ouch sîn mâc,
wand er der selben sippe pflac
von dem künec wêlân,
wand der selbe man
ir beider ene was.
dô man dem walach vor las
des gevangen bet,
dô schuof er sâ zestet,
daz man sicher vuort in
gegen riuzen hin.
zehant dô daz geschach,
dô wart der walach
vrô unde wol gesunt.
zuo der selben, stunt
aber den künec otten
vuorten die boten
gegen riuzen sâ.
minniclich in dâ
der künec georg enphie.
dô daz ergie,
dô widerbôt er zehant
in der walachen lânt
umb die smaech, diu künec otten
von in was erboten.
künec georg sîn mâc
sô guotlichen sîn pflac,
daz im sîn got noch lône.
dô er sîn wol unde schône
wol ein môneit het gephlegen,
dô begund er vlêgen
von riuzen sînen ôheim,
daz er im hulfe hin heim,
er sprach: < herr, ob ez dir waere
guot unde nutzpaere,
sô teilte ich mit dir
allez, daz mir
von got ist benant,
beide liut unde lânt>.
des gnâdet im vil verre
Ott der beier hêrre
unde bat in ot vlîziclich,
daz er im kurzlich
hulfe heim ze lânde.
der von riuzen in dô sande
von glogou zdem herzogen.
wîs unde wol gezogen
was der selbe man;
daz schein wol daran,
daz er den ellenden hie
alsô schôn enphie,
als er sîn bruoder waere.
unde dô er diu maere
rehte vernam,
wie er dar kam,
dô erbôt er imz sô wol,
daz man im sîn danken sol
umbe sîne tugent grôz.
schoen unde alles wandels blôz
der von glogou ein tohter het,
mit der er tugentlichen tete,
wand er die selben juncfrouwen
dicke lie schouwen
künec otten sînen gast,
unz daz mit überlast
diu gewaltic minne
bekumbert sîne sinne,
alsô daz diu selbe magt
sînem herzen behagt
vür alle, die er ie gesach.
unde vil kurzlich darnâch
der von glogou besande
den cumentiur von dem lânde
unde hiez in mit künec otten reden
zwischen in bêden,
daz er sich liez gezemen
sîn tohter ze nemen;
darumbe wold er tuon,
swes ein vater sînem suon
waere gebunden,
gegen im zallen stunden.
dô künec ott vernam
die red, diu im vür kam,
zdem cumentiur er sprach:
 <mit ougen ich nie gesach
weder vrouwen noch magt,
diu mir zder ê baz behagt.
mac daz an sînem willen sîn,
daz diu magt werde mîn,
sô bin ich saeliclich geborn>.
von in beiden gesworn
wart dô vil drât
diu selbe hîrât.
unde dô daz was getân,
dô bereite man
künec otten zder heimvart.
der cumentiwer wart
erbeten an der stunde,
daz er sich sîn underwunde,
sô er beste möhte,
unde daz er in ze prâge braehte.
der tete daz vil gern,
wand er sich grôzer êrn
umb sîn dienest hin nâch
von künec otten versach.
dô man künec otten het
bereit nâch sîner bet
zuo der vart hinz bêheim
unde darnâch hin heim,
dô lie man in aber schouwen
sîne juncfrouwen,
diu in trûrens beroubt.
ein kus wart im erloubt
von irem munde rôsenvar.
allez daz im ie gewar
von dem ladizlâ,
des wart vergezzen dâ,
unde aller der ungemach,
den im teten die walach,
der was aller dâhin.
der von glogou beleite in-
durch hûsêr tete er daz-
ein tageweid oder baz.
dô urloubt er sich
von im vriuntlich
unde hiez in heim varn.
got müez in bewarn
and geb im bezzer gevert,
denn im hinz ungern beschert
was unde über walt.
hin vuor der helt balt.
dô man nâch kristes geburt
driuzehen hundert jâr spurt
unde in dem vunften jâr darnâch
dô ditz allez geschach.
Dcclxxi . ich hân der zal niht vernomen,
in welher vrist waere komen
der künec ott hinz prâg.
doch wie ez dô lac
in dem lânde ze bêheim,
sô ich nû bring hin heim
Otten den wîselôsen,
swer sîn danne welle lôsen,
dem mach ich ez kunt-
ich wil an diser stunt
mit wârhaften dingen
künec otten heim bringen
hinz beiern in sîn lânt.
dô man ze prâg bevant,
daz er was komen dar,
des vreuten sich gar,
die im gunden guotes.
vrôliches muotes
lie er sich sehen.
allez daz im was geschehen,
swem er daz sagte
unde durch triwen klagte,
dem muost ez erbarm.
was er ie gewesen arm,
ze prâge im des buoze wart,
ê er von dannen die heimvart
gegen beiern begriffe.
als der ûf einem schiffe
oder ûf eim zebrosten vlôz
sîner habe wirt blôz
oder in einer brunst,
der man durch liebe gunst
wider hilft unde stiuret,
alsô er gestiuret
ze bêheim an der vart
von den hêrren allen wart.
ir deheiner des lie,
swer in enphie,
er gaeb im etwaz
guoter silbervaz,
ors, pfert unde gewant
wart im ze herberg gesant
sô vil, daz er hin heim
vuor von bêheim
als rîchlich als ie.
unde dô daz ergie,
swaz sîn gevert
mit im het verzert,
daz wart dem cumentiwer
von der bêheim stiwer
vergolten sô vast,
daz sîn nihts gebrast.
er wart vrôlich gesant
ze pôlân in daz lânt.
künec otte dô niht lenger beit,
hinze beiern er reit.
des wart daz lânt vröuden vol.
ich waene, daz sô wol
dehein hêrre nie wurde
ûz des ellendes burde
noch sô schôn enphangen nie,
als man in enphie.
daz volc algemeine
grôz unde kleine,
swâ er kom in eine stat,
dô îlte gegen im drât
mit dem kriuz unde mit heiltum;
got ze lobe unde ze vrum
muost man die glocken liuten,
dâmit si bediuten,
daz si alle dô
sîner kunft wârn vrô.
Stephan, der beier herzogen,
sach man ouch gegen im zogen:
mit samt der herzoginne
brâht er in des inne,
daz von sîner kunft
vröude sigenunft
an dem truren gewan.
sîn bruoder herzog stephan
der gewan nie vröuden sô vil
als zuo dem zil,
dô er den bruoder an sach
swaz im zungern geschach
unde von den walachen,
sô er daz kunt machen
den beiern begunde,
nieman enkunde
weinen vermîden.
si mohtenz niht erlîden
noch gehôren an,
daz im sô übel was getân.
dô er ûz der vreise
an der selben reise
schône wart enphangen,
dô was unlâng ergangen,
daz er besande
die hêrren von dem lânde
unde legt in allen vür,
daz er mit williger kür
daz het erkorn,
ein magt hôchgeborn
zeiner konen ze nemen,
diu im wol möht gezemen,
daz si dâ wurde vrouwe;
der herzog von glogouwe
der vrouwen vater waere.
dô si gehôrten diu maere,
dô lobten si sîn alle got.
dô sprach der künec ott:
 <sô râtet mir hie zuo,
wer die reise tuo,
den ich sende nâch der magt,
von der ich iu ê hân gesagt>.
der rât was unlânc,
daz hin vür spranc
der herzog stephan;
er sprach: < nieman ich gan
der reise vür mich.
gegen pôlân den strich
wil ich an der wîle
varen mit île>.
daz sach der künec ott niht gern;
doch dô der reise niht enpern
wolde herzog stephan,
dô tete der bruoder als ein man,
der triwe wol verstên kunde.
mit herzen unde mit munde
den bruoder darnâch er sêre
bat, daz er im taet die êre
unde sich sô guotlich bewaege
der reise, der er pflaege.
dô ensûmt er sich niht.
dô im wart verriht,
swaz er haben wolde
zder reise unde er solde,
dô ez allez wart bereit,
hin vuor der unverzeit
gegen pôlân vrôlich.
hôhe boten snelliclich
muosten an den wîlen
vor im hin îlen,
die den von glogou solden bitten,
daz er kaeme geriten
mit sîner tohter sâ
unz hinze brezlâ,
dâ wolde der zarten
herzog stephan warten.
daran er wol tete,
wand herzog stephan het
von brezlâ des vürsten tohter
unde dâ von enmocht er
des niht wol gelâzen,
er rit die selben strâzen,
daz er dâhin kaeme
unde daz er dâ vernaeme,
wie sich sîn sweher gehabt.
dô die boten gedrabt
kômen gegen glogouwe,
dô wart diu juncfrouwe
bereit kurzlich
schôn unde êrlich
zirer heimvart.
ir vater ouch wart
schiere des ze rât,
daz er si drât
vuort selp hinz brezlâ.
dô vant er ouch dâ
herzogen stephanen.
den begund er manen
triwen, êrn unde zuht,
der er het genuht,
daz er daz lieze werden schîn
an der lieben tohter sîn.
der was sô tugentlich
unde an triwen sô rîch,
daz er sich dâmit êrte
unde sînen prîs mêrte,
sô daz er die hôchgeborn
...ze sînen lebtagen hie,
sô tugentlich enphie,
daz sîn irn vater genuogte.
dô sich diu stat vuogte,
daz si solden heim varn,
dô sach man in bewarn
sô manegen end unde wîs
sîn zuht unde sîn prîs,
daz man im des jach
vor unde hin nâch,
er hiet wol mit êren
die klâren unde die hêren,
die er nû swester nande,
gefuoret heim ze lânde.
ez ist unnôt, daz ich sag
in wie manegem tag
si wâren ûf den wegen-
ich wil der kurze pflegen
unde mit kurzen dingen
diu maere zende bringen.
si kômen alsô her geriten,
daz si vurstlicher siten
ûf aller der strâzen
an nihtiu vergâzen.
ez wurd alles schône
in vroun êren dône
geret unde gesungen.
dô in sô was gelungen,
daz si hinz beiern kômen,
unde daz wart vernomen,
dô bereiten sich hin
daz lântvolc gegen in
unde enphiengen si sô schône,
daz in sîn got noch lône.
swen künec ott lie schouwen
sîne juncfrouwen,
der muost im des jehen,
im waere wol geschehen,
daz er si hiet gewunnen.
künec otte der versunnen
die vrouwen hôchgemuot
brâht hinz lândeshuot.
dâ nam er ordenlich
die vrouwen êlich
unde het ein hôchzît grôz.
ze geben in niht verdrôz,
swem man ze rehte geben solde.
der hie belîben wolde,
die von glogouwe wârn
mit der vrouwen her gevarn,
den tete er wol genuoc;
die aber ir wille truoc
wider heim ze kêren,
die vertigt er nâch êren.
daz in gelucke wone mit,
von herzen ich des got bit.
ez ist nû zît, daz ich sag,
wie der junge künec pflac
ze bêheim sîner lânt.
Dcclxxii . wenzlâ was er genant,
als ouch der vater hiez.
dô er die juncfrouwen liez,
diu im ze konen was gesworn-
die het er verkorn,
künec andrês kint-
die ze pôlân gesezzen sint,
herzogelîn,
heizent die von teschîn,
des einen tohter er nam.
ze sô hôher krôn diu niht gezam.
sîne suppan
machten den man
gar ungerâten.
ich sag iu, waz si tâten.
den sterkisten wîn,
der in dem lânde mocht gesîn,
des hiezen si in alliu zil
trinken sô vil,
daz er sich niht versan
unde aller tugent im zeran.
ir deheiner im daz wert.
sô der tac alsô wart verzert
unde ez gienc an die nacht,
dô het mit sîner maht
der wîn die sinne im benom.
alrêrst danne zuo im kom
ein geselleschaft.
listic unde schalchaft
wâren si mit im:
 <hêrre, nû vernim,
...schaden unde ungemach
hab wir enphangen.
unde dô daz was ergangen,
dîn vater uns gehiez,
daz er uns niht enliez
belîben an dem schaden.
dînen gnâden
wir getrûwen wellen,
swaz wir mugen gezellen
verlust unser hab,
du legest uns den schaden ab>.
dâr zuo der ander danne seit,
als siz heten an geleit:
 <darumbe sorgt niht verre,
der künec unser hêrre
tuot, swaz iu liep ist.
er hât ze diser vrist
weder silber noch pfenninge-
seht, mit welhen dingen
er iu den schaden ab leg.
daz er getuon meg,
daz sol er tuon gegen den sînen,
sô lâz wir ouch schînen,
daz wir durch in in wâge legen,
swaz wir gehaben megen,
beidiu lîp unde guot,
des ein ander niht tuot,
der vil in geste siten
her kumt geriten
unde hie vullent den sac>.
swaz denne dem ze naehste lac,
dorf, burc oder stat,
darumb er den künec bat.
sô was der wizzen bar
unbesinnet sô gar
unde doch gerlich bî der nacht,
daz er niht gedâht
hinder sich noch vür,
waz er daran verlür,
des man an in gert.
 <herr, daz ir in gewert,
darumb wir alle sullen
iwern willen erfullen,
dâ von tuot enzît
unde habt niht lânge bît,
sô habt ir zwir gegeben>.
vor, hinden unde enneben
si danne zuo drungen,
mit lôser red si in betwungen,
daz er etlichen gewerte,
swes er an in gerte,
unde ir deheinen verzêch,
sô er im danne gelêch.
einen schrîbaer het er,
der hiez meister peter,
der was der gevaere
ir aller helaere.
zuo dem selben manne
sprâchen si danne,
sît erz het gesehen,
daz dâ waer geschehen,
unde ouch wol weste,
daz er im hantveste
über die sache gaebe.
 <sô mir sîn urlaebe
mîn her darüber gît,
sô wirt sîn noch wol zît>.
dâmit wold er betôren
den künec unde ret imz ze hôren,
als ez im waere leit.
zuo dem künec dan diser seit:
 <hêrre, ir sult schaffen
mit disem nîdigen pfaffen,
daz er des niht widerstreb
unde mir brief darüber geb,
unde die zehant heizet schrîben>.
sô begundens aber zuo trîben
unde sprâchen: < her, waer ich als ir,
swelher niht taete schier
unde sich liez bevillen
ze tuon mînen willen,
dem enput ich zuo dem andern mâle,
hiet er danne daran twâle,
ich wold in bezzern umbe daz
an dem guot unde in der mâz,
daz er mich vürbaz widersaeze
unde mîns gebotes niht vergaeze>.
dô sprach der künec: < du hâst wâr.
meister peter, wizze zwâr,
disiu red ûf dich gât.
swâ er hînt niht hât
die hantvest von mir,
sô wil ich haben von dir
ein vuoder des besten wîn,
der ist in dem keller dîn,
oder daz best pfert, daz du hâst>.
sô lachten die bêheim vast
unde jâhen alle gelîch:
 <diser vunt ist wîslich.
wer möhte in sô kurzen stunden
sô guot wandel haben vunden?
diser wirt der wîsist man,
den ditz lânt ie gewan,
wil uns sîn got gunnen>.
alsô si im an gewunnen,
swaz in geviel wol.
sô dann ir einer wart vol,
der ander an der andern nacht
hin vür gâht
unde tete im mîn noch mê,
denn als im diser tete ê.
etwenne daz geschach,
daz er des morgens darnâch
vrâgen began,
waz er des nachtes het getân:
sô man imz danne seit,
sô was ez im dan leit
unde sande nâch den schrîbaern
unde hiez daz verbern
bî irem leben
darüber hantvest geben.
sô sprach der schalc untriu:
 <her, zurnt ir umbe diu,
daz ir mich nehten niht erliezet
unde mich ez tuon hiezet,
als liep mir waere iwer hulde,
unde daz ich sîn niht enkulde?
zwâr ez tuot mir niht ze wol,
daz ich schrîben sol
brieve bî der nacht-
mir swindet kraft unde maht
von der arbeit>.
alsô wart ez im entseit.
lânt unde liute
solden enkelten hiute
der grôzen unbilde
unde der untriwen wilde,
die man dô sach kêren
die bêheim an irn hêrren.
er geviel von etlicher rât
in solhe meintât,
diu got ist widerzaeme
unde ze sagen ungenaeme.
des nachtes, sô er
nâch vürstlicher lêr
sich slâfen solde legen
unde gemaches hân gephlegen,
sô lief er an irn rât
umbe in der stat
als ein garzoun
unde suochte die juncfroun,
die leider sint gemeine.
...sô etliche vürsten
wârn in den getursten,
daz si im rât wolden geben
unde verwîzen solich leben,
als er leider an im truoc,
sô wâren si sô kluoc,
daz si behabten in,
daz er niemer kom dâhin,
dâ ein vürste komen solde,
der in besprechen wolde
unde sîn unfuor wern.
alsô sach man si zern,
swaz sîn rîche truoc.
aller unfuog
werten si im deheinen niht.
gesellicliche pfliht
liezen si in haben
mit den, die im gâben
rât unde êre
ûf laster unde ûf unêre.
ich gehôrte nie,
daz in solher vuor ie
gewuohs eins vürsten kint.
mit sehenden ougen blint
muost etlicher sîn,
der darumb leit pîn,
daz erz niht mocht undervarn
...die an der leiden geschiht
heten teil unde pfliht,
sô muost er sîn sêre
enkelten iemer mêre,
darumbe si swigen
unde liezenz ligen
vür sich, als ez lac.
der dâ triwen pflac,
die bewâgen sich sîn gar.
sus lebt er etlichiu jâr,
daz er an solher geschiht
sich gebezzerte nie niht.
doch ze leste sich bewâgen
etlich burgaer unde wolden sagen
dem kunige die wârheit.
si warten der gelegenheit,
diu in vuogte dâr zuo.
daz was eines morgens vruo,
ê er des wînes was sat.
an ein heimliche stat
si den künec vuorten,
ê si die rede ruorten.
sîn zorn ûz gedinget wart,
si sprâchen: < seht, wie ir vart,
ob ir niht widerkêre tuot
von sô getânem muot,
den ir leider ieze tragt>,
si sprâchen: < lieber hêrre, sagt,
wes habt ir gedâht,
daz ir sô sêre gâht
von guote unde von êren?
wolt ir widerkêren,
des ist nû wol zît.
diu grôzen lânt wît,
diu iu iwer vater lie,
diu sint von iu sô gar hie
hin geteilet unde gegeben:
wolt ir in solher ahte leben
noch zwei jâr oder driu,
die suppan stigen über iu,
daz ir ieglicher zwir
wurd rîcher denne ir.
hôrt, ûf swen ir welt:
sô man die burge zelt,
stete, merkte unde urbar,
sô ist daz vierteil gar
von iu gegeben hin dan.
ir habt manegen suppan
gegeben tûsent marc wert,
der entorste hân gegert
von iwerm vater ein dorf.
des ein sô hôher künec bedarf,
als ir von arte sît,
des zerinnet iu enzît,
wolt ir ez lenger trîben>.
 <nû lât die red belîben
zwischen uns stille:
daz ist wol mîn wille,
swie ir iemer habt geseit,
wand ez ist diu wârheit>,
sprach der kindische man,
 <hât mir etlich suppan
gerâten solhe gab,
darumb ich sîn hab
nim zesamt mînem guot>.
 <swes iu daran ist ze muot,
daz helt, als liep iu sî daz leben,
allermeist vor iurn râtgeben;
wand werdent si gewar
von iu deheiner vâr,
sô trahtent si iemer mêre
ûf iur leben unde iwer êre .>
nû hôret, waz der künec tete.
swaz man mit im geret
heimlichen hât,
des er selbe bat
helen unde verdagen,
daz begund er sagen,
dô er an sînen gemach kam
unde des wînes in genam
nâch sîner alten gewonheit.
unendelichen er dô seit:
 <ich bin bewîset hiute,
des etliche liute
müezen vil schier
enkelten gegen mir.
unz an dise stunt
ist mir gewesen unkunt,
waz ich mînes guotes hân
geteilet under die suppan,
die mir vruo unde spât
ligent an mit solhem rât,
daz ot ich geb unde lîhe
unde ir deheinen verzîhe,
swes er muot an mich,
nû muoz gelîche ich
tuon dem adelar:
sô der bejeit sîn nar,
die wîle er die zert,
deheinem vogel er wert,
er laet in ezzen mit
mit gedultigem sit;
sô aber der wirt niht, genuoc hât gâz,
sô ist er niht sô laz:
swelch vogel zuo der vrist
im der naehste ist,
der wirt von im vrezzen.
alsô muoz ich ez mezzen:
al die lântherren,
die man darnâch siht kêren
ir witze unde ir sinne,
wie man mir daz an gewinne,
dâ von ich vürste bin unde heiz,
sô man aller minnist weiz,
sô ziuch ich wider ze mir
beid daz mîn unde daz ir.
nieman des trôst hab-
swer mich bringet umb die gab,
dâ von ich itewîz gewinne-
daz mir des willen iht zerinne,
oder iht traht
darnâch mit aller maht,
wie mir werd daz sîn
unde her wider daz mîn>.
dis red er sît gearnet,
wand sich heten gewarnet
des die bêheim,
daz dehein sîn geheim,
mit wem, wâ er si treip,
in unverholn beleip.
alsô geschach ez ouch dâ.
vil kurzlich darnâ
beleip den hêrren unverdeit,
waz der künec het geseit,
unde alliu diu wort,
diu man von im dô hôrt,
diu wurden in kurzer stunt
den hêrren gemachet kunt.
datz bêheim die besten,
die dâ wol westen,
daz si diu red an gienc,
die vereinten sich hie
unde wurden des vil drât
under in ze rât.
die verraetaere
gehullen, waz in bezzer waere,
sîn eines sterben
denn ir aller verderben.
nû het in den zîten
willen ze rîten
von bêheim der junge
nâch sîner suppan wîsunge
gegen krakou hin.
dô trahten ûf in,
die in dâ wolden verrâten.
nû hôret, waz si tâten.
die hôhen unde die alten,
die dâ witze kunden walten,
zuo einander kâmen,
die jungen si heimlich nâmen,
an den si pruoften küenheit,
daz in grôzer tôrheit
ze getrûwen was.
ir einer den vor las
dis rede unde sprach:
 <ir hêrren, traht darnâch,
wes ir nâch uns leben welt.
uns ist vil nâch ab gezelt
der vorder teil unsers leben,
uns hât got gegeben
genuoc êr unde guot.
nû solhen muot
der künec unversunnen
gegen uns hât gewunnen,
daz wir uns sîn missetroesten-
er wil nû den boesten,
die uns sint erbolgen,
gegen uns volgen;
er giht offenbâr,
sîn burg unde sîn urbar,
daz wir im haben gewunnen an,
daz wil er hin wider hân
unde daz unser dâr zuo-
seht, waz man dâr zuo tuo:
ist, daz er sich unser bewigt
unde des mannes rât pfligt,
den man im zellet ze geheim,
sô werden wir von bêheim
vertriben kurzlich>.
dô sprâchens alle gelîch
zuo den alten die jungen:
 <sit uns ist sô wol gelungen,
daz wir sîn worden inne
sîner argen sinne-
er tuot als ein vater tete,
der gegen dem zaewisch het
vil lânge tôdlichen haz
unde alsô verhâl daz
mit sînen listen manic jâr,
daz sînes hazzes vâr
sich gegen im nie versan
Zaewisch der wîse man,
unz im sîn wart stat-
vor sô getâner tât
sull wir uns bewarn
unde anders mit im varn>.
dô die alten den jungen
irer meinunge
den wec heten geseit,
si sprâchen: < uns waer leit,
wurd wir gezigen hernâch,
daz dehein ungemach
dem künec oder dehein swaere
von unserm râte waere
geschehen oder widervarn.
daran sult ir uns bewarn:
swes ir mit im welt beginnen,
des lât uns niht werden inne.
ist daz im leides iht geschiht,
sîn vriunde lâzent des niht,
si trahten darnâch,
wie si sîn kaemen ze râch.
dâ von pfleget witze
unde kêrt an ditze,
daz uns hernâch nieman
deheiner schulde zich daran,
darumb man uns möht behern,
ob uns geschaech dâfür ze swern,
daz der eit gelimph hab>.
ietweder vür dô gap
list unde schalkeit niwe
über die untriwe,
die si begên wolden.
dô die alten ervolden
ir lêr unde iren rât
zuo der argen tât,
dô huoben si sich sân
von den jungen dan.
aleine hie
liezen si die
umbe gân dâmit
nâch irem vröudigen sit.
Dcclxxiii . nû hôrt, waz dô geschach.
ein vil unlânge sprâch
ergie zwischen in,
daz si ûf den sin
kômen alle gelîch,
daz si kurzlich
mit wurfeln spilen wolden,
welhe den künec toeten solden,
ir wâren zwelif, sô man seit,
die dâr zuo wârn bereit
an der selben vrist:
swer daz minnist
wurf ûf wurfeln zwein,
der solt daz mort unde den mein
an dem künec begân.
dô warf ein suppan-
sô er unsaelic müeze sîn,
von wildenstein herr odelîn
was er genant-
mit sîner veigen hant
zwei tûs unde niht mê.
jâ dûht er sich sîn her,
daz judas untriwe
an im solt werden niwe.
darnâch was einer dâ,
der warf drî unde ein esse sâ;
die andern mit schalle
hin über wurfen alle.
dô kriegtens alle daran,
ez solde noch ein werfen ergân,
dâmit daz mort ûf ein
geviel under in zwein.
dô sprach der boesewiht:
 <des enwil ich niht,
wande wir zwên
müezen in glîchen schulden stên>.
ô süezer schephaere,
daz du sô leitpaere
gegen dem sundaer bist,
daz schein an diser vrist
an der diet unreine.
zdem andern sprach der eine:
 <ein geteiltez nim von mir,
oder ich nim ez von dir:
den wir dâ verderben
sullen unde ersterben,
bî dem hâre du den nider neige>,
alsô sprach der veige,
 <unz daz ich mit dem mezzer im
daz leben gar benim,
oder ich haben dir,
unz wir volfüeren unser gir>.
des heten si sich
verriht kurzlich.
dô wart in gerâten-
die alten bêheim daz tâten-
die sache solde man
ze prâg niht grîfen an;
si solden dâmit haben bîte,
unz der künec von dannen rîte
gegen krakou hin,
dar doch stüend sîn sin.
dô diu verworfen diet
den künec alsô verriet
unde daz des wart gesworn,
daz ez belib unverborn,
nû was ouch diu zît komen,
als ir habt vernomen,
daz der künec solde
hinz krakou unde wolde.
nâch pfingsten über aht tag
huop er sich von prâg.
er enphalch vlîziclichen
herzog heinrîchen
von kernden genant
liut unde lânt,
sîner swester man.
alsô schiet er von dan.
ob im iht swaere
sîn gemüete waere
von dem zuo gênden ungemach,
der im kurzlich geschach?
von im des ich niht vernam.
dô er hinze olmunz kam,
dô nâhent im sîn ende.
den boeswiht unbehende
diu gir vaste ruorte
dâr zuo, daz er volfuorte
den schedlichen mein.
si wurden des enein,
dô der künec slâfes pflac
umbe einen mittentac,
dô giengen dise zwêne hin
unde vil gesindes mit in
geriht in daz hûs,
dâ der künec pûs
unde gemaches pflac
umb einen mittentac.
dô si kômen in die herberge,
nû hôrt die grôzen erge,
die der mordaer âne vie.
der künec her gegen im gienc
an einer stiegen zetal.
dô îlte âne twâl
der gotes widerzaeme,
wie er an die stiege kaeme
hinder dem künec jungen,
unde dô er kom gedrungen
über den künec hin,
niht lenger spart er in:
dô der künec vür sich sach,
hinderwerts er in stach
rehte gegen dem herzen,
daz er von dem smerzen
zehant nider viel,
daz bluotes sô vil wiel
ûz der wunden hêr,
daz er niemer mê
dehein wort gesprach,
unde dô daz mort vol geschach,
als si sîn heten gegert,
dô zucten dise alle swert,
die dâ schulde heten daran,
unde ersluogen zwêne man,
des kuniges dienaere-
der ein was ein kameraere-
daz si zehant sturben,
die zwên, die dâ verdurben,
die heten wol gesehen,
von dem daz mort was geschehen,
des enkulten si hie.
dô si ertôtet heten die,
dô schriren si sêr:
 <wâfnâ, jô zethêr!
der künec, der ist tôt>.
nû erhôrten die nôt
unde daz geschrei bediute
in der naehsten strâzen die liute.
si liefen hin durch schouwen,
man unde vrouwen
ieglichez vrâgen began,
wer den schaden hiet getân.
dô sprâchen die schuldigen:
 <die zwêne, die dâ ligen,
die habent in erstochen,
daz hab wir gerochen
an den unreinen>.
klagen unde weinen
des geschach an dem zil
ob dem künec sô vil,
nâch râche meniclich rief,
swer iemer zuo lief,
dem was niur her
über den künec ger
unde klagten ob im hie,
unz er die sêle lie.
alrêrst ûf die veigen
wart ein vingerzeigen,
wand sich der wârhaften maere
verstuonden die burgaere.
si îlten zuo den porten,
dô daz die schuldigen hôrten,
die huoben sich drât
unde kômen ûz der stat
an ir gewârheit.
daz was den burgaern leit
unde den lântherren niht.
dô diu schedlich geschiht
an dem kunige geschach,
dô was von olmunze gâch
den hêrren algelîche.
die hôchgeboren lîche
vuorten si mit in
gegen prâge hin.
dâ enphalch man den werden
mit bivilde der erden
nâch kuniclichem rehte,
als im unde sînem geslehte
gezam wol von art.
daz er verderbet wart,
daz geschach, dô man spart
nâch kristes geburt
tûsent unde driu hundert jâr
unde in dem sibenten vürwâr
des naehsten montags, der dâ stêt,
ê man sant vîts tac begêt.
got hêrre, ob ich mich
inder übersprich,
daz vergip mir durch dîn güete,
wande mîn gemüete
ist sô gar an diser stunt
in übel enzunt
in grimmigen zorn
umb daz kint hôchgeborn,
dâ diu geschiht wilde
unde ditze grôz unbilde
ist an geschehen.
nû muoz man im doch jehen,
swes ir deheiner gert,
daz er des ie wart gewert,
sô daz er sich nie liez bevillen
ze tuon iren willen,
daran was er unverdrozzen.
er sold ouch haben genozzen,
daz si nû ze bêheimlânt
deheinen erbeherren hânt.
den vluoch, den davit las
dem gebirg, dâ jonatas,
der dâ noch mit strîte warp,
unde sîn geselschaft starp,
den vluoch durch kleglichen sit
der künec tete dâmit:
er sprach: < ir berge gelboê,
ûf iuch sol komen niht mê
dehein tou noch regen,
dâ von ze wahsen pflegen
gras, wurzen, bluomen, krût,
sît jonatas der trût,
der menlich, starc, hôchgeborn
ûf iu daz leben hât verlorn
unde gliten den pîn;
des müezt verfluocht sîn!>-
der unde aller vluoch,
die in deheinem buoch
indert geschriben stânt,
der wunsch ich über bêheimlânt.
...
Dcclxxiv . der minner brüeder orden
het erzogen einen man,
dem het got getân
gnâden genuoc.
an pfeflicher kunst was er kluoc,
man jach ouch, daz er waere
ein gar guot predigaere
kristenlicher lêr;
unde swaz an sîner predig er
künftiger dinge seit,
daran hât man die wârheit
sit ganzlichen vunden
...dô man nâch krists geburt
der jâre zal spurt
zwelf hundert jâr
unde vunf unde vunfzic vürwâr,
dô vuor er hie durch diu lânt.
bruoder perhtolt was er genant
von dem ich hân vernomen,
dô er hinz bêheim was komen,
dô truoc gewalticlich
in dem selben kunicrîch
wol unde schône
zepter unde krône
der künec mit dem einen ougen.
an sîner predige sunder lougen
der selbe bruoder dô jach:
 <wê dir, bêheim, unde ach!
dîn êr unde dîn gewalt
wirt noch ab gezalt.
untriu iu daz erwirbet,
swen diser künec erstirbet,
sô wirt ein künec drât,
der vil gewaltes hât.
der wirbet sô, daz er ze lesten
in sînen wirden den besten
verliuset den lîp;
doch gebirt im sîn lîp
einen sun vruot,
der allez daz tuot,
daz billich beheit
got unde der kristenheit,
unde dem selben man
vil lânt werdent undertân.
des lîp hôchklunger
stirbt ouch alsô junger.
sô wê dir, bêheim, owê!
darnâch gewinst du niemer mê
gewaltiger künec dehein.
kuniglîne klein
gewinnet nâch dem zil
Bêheimlânt vil,
der gewalt unde kraft vür die vrist
kurz unde unverhaft ist>.
ir bêheim, nû dar,
welt ir alsô machen war
bruoder perhtolts wîssagen,
sô wil ich got klagen,
daz iwer deheiner ie genas,
dô dêr strît an der marche was,
unde daz der sâm
von iu ie kam,
unde daz die ditz unbild hânt geworben,
in der muoter niht sint verdorben,
daz sol uns iemer riwen.
die mit untriwen
ditz kint schieden von dem leben,
hieten si im vrist gegeben
unde hieten sînes tôdes bît
gehabt doch sô lânge zît,
unz er elter worden waere,
sô hiet er lîht gewunnen bezzer baere.
daz si in nur hieten gelêrt,
sô hiet er sich lîht bekêrt
als von brezlâ der vrum heinrich:
der vuor er unprîslich
ouch von êrste was,
unde wart sô gar ein adamas
an menlicher hert
unde an alliu diu, daz dâ wert
dem laster von dem prîs-
tugenthaft unde wîs
wart er hernâch ersehen.
alsô waer ouch geschehen
von bêheim dem kinde,
hiet in des tiuvels ingesinde
ze mêrem alter komen lâzen.
dô in die verwâzen
nû verrâten heten,
hôret, waz si teten,
si vuorten in hinz prâg,
hemische klag
sach man si umb in haben.
bestât unde begraben
nâch kuniclicher art
er volliclichen wart,
unde dô daz geschach,
sâ zehant darnâch
von kernden herzog heinrich
umb der hêrren sumlich
unde umb etliche stet
erwarp mit sîner vrouwen bet,
daz si in dô sâ
ze künec naemen dâ
unde swüern im als irm hêrren.
daran sich niht kêren
etlich suppan wolden:
die jâhen unde si solden
von rôm den künec sân
die sache wizzen lâzen,
unde swes si dan gemein
wurden enein,
daz solt geschehen nâch sînem râte.
ir boten sanden si drâte
dem künec albreht,
die im dâ gereht
vor lânge wâren gewesen,
ze boten wurden ûz gelesen,
die wol reden kunden.
doch was vor manegen stunden
dem künec komen botschaft,
die im diu maer wârhaft
heten kunt getân.
doch enthielt sich der man,
unz daz offenbâr
der bêheim boten kom dar.
dô künec albreht vernam
die botschaft, diu kam
von bêheim dem lânde,
zehant er besande,
hinz swem er guotes sich versach,
unde bat, daz si in gâch
zuo im liezen sîn.
von swâben unde bî dem rîn
ein êrbaere maht
er zeinander brâht,
dâmit der rômisch vogt
gegen bêheim zogt.
von kernden herzog heinrîchen
widerbôt er offenlichen
sîn unde des rîches hulde
umbe sô getâne schulde,
daz er sich getorste ie
underwinden hie
unde ziehen an sîn vrum
solhiu vurstentum,
umbe diu ez alsô stât,
daz man dâmit gestiftet hât
dem rîche sîn amtliute.
er enpôt dar albediute,
dem rîche waer nâch lebens orden
Bêheim ledic worden;
swer sich des wolt bekêrn,
der müest sich strîtes wern;
in der mâz wold er
ze bêheim komen her.
dô der kernaere
gehôrte disiu maere,
diu tete er sâ zestunt
den lântherren kunt,
die im daz dinc meinten.
die selben im bescheinten,
sît der von rôm kaem gevarn,
sô sold er ervarn,
wer im helfen wolde,
oder wes er sich solde
gegen in versehen.
dâr zuo hôrt man si jehen,
die diu red gienc an,
si wolden durch nieman
sich setzen vrevellich
wider rômisch rîch;
an ir lândes reht
wolden si wesen sleht;
möhten si sunder haz
umb daz rîch erwerben daz,
daz ir vrouwen nutze waere
unde herzog heinrich dem kernaere,
daz wolden si in guoter suon
gen dem von rôme gerne tuon.
des jâhen offenbâr
der hern diu meiste schar.
dô der von kernden sich versan,
daz zuo den sachen nieman
tete als man solde,
niht lenger er wolde
belîben dâ.
von dannen vuor er sâ
ze der etsch ân underwint.
künec wenzlâs kint,
sîn wîp, begap in niht:
hinz tyrol algeriht
sîne vrouwen er brâht.
nû was ouch mit sîner maht
der künec albreht komen,
unde dô daz het vernomen
sîn sun, der von ôsterrîch,
der bereite sich êrlich
zuo der selben vart.
iedoch vor hin gesant wart
von lândenberc marschalc herman,
dem sinn unde witze niht zeran,
unde noch ein man versunnen,
meister perhtolt von holebrunnen,
die muosten an den wîlen
zuo dem künec îlen
unde ab im ervarn,
wie zden sachen solt gebârn
sîn sun, der von ôsterrîch,
Ruodolf der vürste lobelich.
die boten in kurzen stunden
den künec ze prâge vunden,
unde wie er dar was komen,
daz hân ich alsô vernomen,
daz im mit vriuntlichen siten
die lânthern enkegen riten
unde vuorten in hinz prâg.
unlâng er ze velde lac
vor der stat ûf dem plân,
daz er hin in wart gelân;
aber daz her, daz er
mit im het brâht her,
ze velde daz lac,
die wîle unde man pflac
der teidinge zwischen in.
die bêheim ûf einen sin
die sach trîben begunden,
sô si beste kunden,
daz der künec albreht
künec wenzlâs tohter reht
ûf diu lânt het gejehen,
unde jâhen, ez waer ê geschehen,
daz der künec von bêheimlânt,
Primzlâ genant,
het erworben von dem rîch
hantvest êrlich,
der si wol genüegte,
swenn ez sich alsô vüegte.
daz ein künec von bêheim sturbe,
der niht sün erwurbe,
waer ein tohter im benant,
ûf die sold erben daz lânt;
unde ob der töhter waeren mê,
sô solt gevallen diu êr
ir einer nâch der hêrren kür.
dô si die rede legten vür,
dô was si der wîsen spot;
doch der künec in enpôt,
daz si die hantvest sehen liezen
ob si ir wolden geniezen.
nû suochten hin unde her
die bêheim under in, wer
oder wâ man weste
die hantveste.
unde swie vil man gesuochte si,
doch beleip man vindens vrî.
des beliben si in scham.
unde dô diu red vür kam,
die hôhen bêheim allermeist
dem künec wâren volleist,
swes er ze tuon het muot;
diuht aber ez niht guot
under in ieman,
dem wart daz kunt getân,
daz er der selben schulde
vil lîht hin nâch enkulde,
si waeren pfaffen oder leien.
dô liezen si ir zweien
unde gâben zehant
die sach dem künec in sîn hant.
doch hôret, waz si tâten.
den künec si algelîche bâten:
 <swen ir gebet ze hêrren>,
daz er dâr zuo geruoche kêren
sîn gunst von sînem rât,
daz ein hîrât
dem selben geschaehe,
daz man in nemen saehe
ein bêheimische vrouwen,
der man vunf müeste schouwen,
zwô witiben unde drî magt.
dô man dem künec daz sagt,
der sprach an dem zil:
 <wen ich ze künec hie machen wil,
daz wil ich kunt tuon:
ich mein dâmit mîn suon,
den herzogen von ôsterrîch.
der mac êlich
sîner basen tohter niht genemen,
ouch mac niht gezemen
ze konen sînem lîp
sînes ôheims wîp>.
dem künec man dô vor las,
diu witib künec wenzlâs
waer ein vrouwe schoene
an geburde ungehoene,
von der ein tohter waer geborn
an tugent unde schoene ûz erkorn.
dô sprach der künec algeriht:
... <ze nemen ein kint;
swaz wîser hern hie sint,
die wizzen daz wol,
swelch vroun man kroenen sol,
diu muoz worden sîn ze wîbe
von eines kuniges lîbe>.
dô geschach ein red durch schimph,
diu doch het gelimph,
die rette ein bêheim,
der dem künec was geheim:
 <hêrre, sô lât kêren
von ôstrîch mînen hêrren
ze mîner vrouwen von kalîs,
diu ist edel, schoen unde wîs;
unde ist daz diu hîrât geschiht,
sô mac si des geirren niht,
si sî nâch des rîches orden
zweier kunige wîp worden>.
swie diu red in schimph geschach,
doch stalten si darnâch
die bêheim alle gelîch,
daz ir künec êlich
die selben vrouwen naeme,
wand er dâ von bekaeme
drîer grôzer lânde,
daz ein man kalîs nande,
Syras unde pomeran,
diu si ze reht gehôrten an.
über die sach man spurt
an dem künec wîs antwurt.
er sprach: < ze solhen dingen
sol man nieman twingen:
ist daz mînen sun des zimt,
daz er si gerne nimt,
sô sî von mir ungewendet>.
dâmit was diu sach verendet.
von lândenberc marschalc herman
unde meister perhtolt wurden sân
gevertigt snelliclich
ze dem von ôsterrîch
der künec albreht hie beleip.
die wîl des rîches vrum er treip.
die hôhsten, die daz lânt hât,
die swuoren alle sînen rât.
sâ zehant darnâch
niht mê er sich besprâch,
wan wie er des dings begunne,
daz er dem rîch gewunne
daz lânt ze mîhsen wider in.
dô kômens alle ûf den sin,
daz er zehant
dâhin daz her sant,
daz er mit im het brâht.
bedorft er groezer maht,
die gewunn er dâhin,
swenn er wolt, von in.
daz dûht den künec guot.
diu ritterschaft vruot,
die mit im er
von swâben brâhte her,
gen mîhsen mit der vart
diu gesant wart.
nû lâze wir si varen dan
unde grîfen her wider an,
wie der vürste ellensrîch
hinz bêheim kom von ôsterrîch.
als schiere unde man
im het getân
die reise ze wizzen,
dô het er sich geflizzen,
daz er dort unde hie
het besant alle die,
dâ er helf unde triwe weste.
ein sîner vriunt der beste
ze helfe unde ze rât,
den er inder hât,
was bischolf kuonrât genant,
der kam im zehant
sô êrlich unde sô wol,
daz er wart sîn vröuden vol.
im kam ouch endelich
von gurke bischolf heinrich
unde bischolf wernhart von pazzouwe
unde bischolf uolrich von seckouwe.
in ôsterrîch unde stîrlânde
deheinen hêrren man erkande,
swie er genant sî,
grâve oder vrî,
dâ ist ouch dienstman dehein,
er waer grôz oder klein,
er waer bereit zuo der vart.
dem halt niht geboten wart,
der wolde doch dâhin:
sô gar liep heten in,
al die in erkanden
in sînen beiden lânden.
unde dô der vürste unverzeit
mit disem her was bereit
unde ouch varen wolt,
dô kam ouch meister perhtolt
unde von lândenberc der marschalch.
mêre denn man in enphalch,
sagten si dem vruoten
von der vrouwen hôchgemuoten,
der er gewaltic waere,
unde daz er niht verbaere,
er vüere dâhin schône;
daz zepter unde diu krône
unde manic rîchez lânt
im enkegen waer gesant.
unde was anders niht daran,
hin huop sich der man.
in vröuden swebt unde bluot
sîn herze unde sîn muot.
nû kom hin vür maere
hinz bêheim, wie grôz waere
diu ritterliche schar,
die er brâhte dar.
daz was den bêheim wider,
zuo dem künec si sider
giengen an der vrist:
 <daz iu hie nieman wider ist,
hêrre, daz wizt ir wol;
warzuo sol
sô grôz volc an disem zil,
als er her mit im bringen wil?
des wundert uns sêre.
volget unser lêre
unde heizet hie kost sparn,
ob iu geschiht ze varn
hinz mihsen durch urliugen,
daz ir ez mugt erziugen>.
dem künec geviel der rât.
boten sand er drât
gegen dem von ôsterrîch.
daz er vüer gemechlich.
diser bot in vant
wol enmitten in dem lânt.
dô erloubte man den hêrren,
swer wider wolde kêren,
daz der taete daz.
nû was deheiner sô laz,
der wider kêren wolde:
ieglicher jach, ob er solde
verzeren al sîn hab,
er gestüend der reis niht ab,
er wolde varen zêren
dâhin sîm lieben hêrren.
ie doch durch des kunigs bet,
swer dâ hundert pfert het,
der sand achzic wider heim
unde vuort diu zweinzic hinz bêheim.
dennoch wart ir maht sô grôz,
daz sîn die bêheim verdrôz.
dô si ze prâg kômen gevarn
unde ab stênde wârn,
Ruodolf der vürst gemeit
an des kunigs herberge reit,
der enphie in als wol,
als ein vater liebez kint sol.
ein vermezzen wort,
daz ez manic bêheim hôrt,
der künec albreht sprach,
dô er den herzog an sach:
 <her sun, âne bîten
sult ir ûf die burc rîten
unde sult dâ schouwen
vil eben dise vrouwen,
ob diu minn dâr zuo sich gesellet
alsô, daz si gevellet
offenbâr unde tougen
iurm herzen unde den ougen.
welt ir iuch die lâzen zemen
si êlich ze nemen,
swaz iwers willen daran sî,
dâ ist mîn wille bî.
ist aber des niht.
sô daz ir minniclich pfliht
iurm herzen niht beheit,
sô sî widerseit
der vrouwen der sun mîn,
unde müezt ir doch künec sîn>.
der herzog ruodolf
von salzpurc dem bischolf
in die herberge reit,
sînes vater red er im seit
unde het darüber sîn rât.
sêr er in bat
im helfen ze schouwen
die selben vrouwen.
des bischolf getriwe
gedanc wurden niwe
unde in balder wandelunge,
dô im der vürste junge
alsô wol getroute,
daz er in bat, daz er schoute,
wie im diu beheit,
die er ze ganzer staetikeit
solde nemen sînem lîbe
zeinem ebenem wîbe.
der bischolf lachen begunde;
ûz vriuntlichem munde
schimphlich er sprach:
 <ich waen, daz nie geschach
deheinem pfaffen mêre
sô getâniu êre,
daz in eine vrouwen
ein sô hôher vürste bat ze schouwen,
ich tuo daz beste, daz ich kan>.
hie mit riten si dan.
nieman daz erwenden kunde,
ez rite an der stunde
sô vil hin ûf mit im der hêrren,
daz ein teil wider kêren
muosten durch den gedranc.
diu grôze lieb si dâr zuo twanc,
die si heten zuo im.
ûf mîn wârheit ich daz nim,
daz ich in maneger zît
nâhen noch wît
nie gesehen hân
sô manegen wol gekleiten man.
dar brâhten die von ôsterrîch
kleider alsô kostlich
unde die von stîr alsam,
daz ûf die selben burc kam
noch ze prâge in die stat
dehein gesinde in sô rîcher wât.
nû lâ schouwen hie,
dâ diu künegin gienc
her mit maneger vrouwen,
dâ si wolde schouwen,
dem si ir selber wol gunde,
mit rôsenvarwem munde
sach man mit ir her gân
manic vrouwen lobesam.
diu stuont bloedelich,
dô der von ôsterrîch
her gegen ir gienc.
loblich si in enphie.
dô kunde der gehiwer,
Ruodolf der vürste tiwer,
alsô wol zuo gebâren,
daz alle, die dâ wâren,
muosten des jehen,
ir waere wol geschehen
hie ûf diser erden,
diu im ze wîp solt werden.
dô was von wider schouwen-
hie die man, dort die vrouwen
ein wunniclichiu ougenweide.
dâmit vuorte man si beide
ûf ein gesidel schoene.
mit lobe ich daz kroene,
die sitzende geselleschaft
bî der vrouwen tugenthaft:
einhalben saz,
der sich an zuhten nie vergaz,
der herzoge ruodolf;
anderhalp der bischolf,
Kuonrât der salzpurgaere.
ob diu minne dô verbaere,
ir amt dâ ze volfüeren?
nein, si begunde rüeren
mit ir scharfen strâle
ir beider herz zdem mâle:
dô si in ersach,
ir herz ir des verjach,
wurde si im undertân,
sô hete si got zweier man
nâch irem willen gewert,
swes si het an in gert;
alsam wart er bestrict,
dô er si reht erblict,
mit den banden irer minne,
daz sîn herze unde sîn sinne
im verjâhen dâ,
sît sîn wîp blâncâ
im was gestorben,
sô het nie wîp erworben
mit schoene noch mit kunst
sô gar sîns herzen gunst
sam disiu vrouwe het.
lieplich er tete
manegen blic an si.
den man ir bî
sach anderhalp sitzen,
der kunde mit witzen
ir antworten unde vrâgen.
gegen einander si pflâgen
diu vrouwe tugentrîche
unde der vürst von ôsterrîche
maneger rede lôsen.
sô lieplichez kôsen
heten si ensamt,
daz ir herz verklamt
wurden zuo einander
âne irrewander.
daz der minne kraft
was sigehaft
nâch irem altem orden
an in beiden worden,
in dûht daz beiten ze lânc:
dem von salzpurg er wanc,
daz man dem ding ein ende gaebe
...ein lieplichez scheiden
geschach dô von in beiden.
er sprach: < wizzet vrouwe,
des ich got wol getrouwe,
sô kum ich her wider ûf schier,
alsô daz wir
bî einander belîben
unde die zît vertrîben
nâch wollust des herzen mîn>.
dâr zuo gebârt diu künegin
schamelich ein teil,
doch zalt si ir ze heil,
daz si in het gesehen,
unde daz er ir verjehen
sînes willen het,
hart sanfte ir daz tete.
 <vrouwe>, sprach der bischolf,
 <vlius ich den herzog ruodolf
alsô von iwern schulden,
des müest ir ze hulden
gegen mir komen
...daz iu an im ist gelungen,
ir habt nû des betwungen
den vürsten vermezzen,
daz er wil vergezzen
alles des ungemach,
der im ie geschach
an der von vrancrîch,
nâch der er sô kleglich
die wîl her hât gelebt.
ein kurz urloup uns gebt
ze rîten hin nider-
ich sich wol, daz wir her wider
schiere komen müezen
unde disem man gebüezen
des kummers, der im wonet bî>.
 <daz iu beiden liep sî,
des geb iu got vil,
alsô ich iu wunschen wil>,
sus antwurt diu vrouwe sân.
hiemit riten si dan
von der burc her zetal
zuo dem künec âne twâl.
dem was nû geseit
diu liutsaelikeit,
diu mit spaehen reden
zwischen in bêden
ûf der burg ergie.
dô er in wol enphie,
den sun er vrâgen began;
er sprach: < ruodolf, sag an,
wie beheit dir diu küneginne?>
dô sprach er: < her, mîn sinne
habent gerâten mir
volliclich zuo ir,
unde wizt vür die wârheit,
daz si mir wol beheit
elich ze nemen,
dâ von lât iuch gezemen
die sache ze volfüeren>.
 <diu minne kan dich rüeren>,
sprach der künec, < als ich mich
an dîner rede versich>.
 <hêrre>, sprach der bischolf,
 <den herzogen ruodolf
sult ir vurdern zuo den sachen
unde heizet in ze künec machen>.
dô sprach der künec albreht:
 <wir sullen ez machen sleht>.
er besande sân
die hôhen suppan,
an den daz dinc lac,
unde den bischolf von prâg
unde die lântherren über al.
mit den wart âne twâl
diu sache zende brâht,
daz man die selben nacht
der hôchzît solde pflegen
unde die künegin legen
sînem sune zuo.
ez was vor vesper niht gar vruo,
dô sich diu ritterschaft
der drîer hande geselleschaft
bereiten ze rîten dâ ûf.
ez kômen dâ ze hûf
der künec unde daz gesinde sîn
von swâben unde von dem rîn;
sô was diu ander schar,
die mit im brâhte dar
der vürste ûz ôsterrîch.
die wâren sô kostlich
vor den allen gekleit,
daz ez sich ze smâcheit
gegen in zôch an
manic bêheimischer man,
doch hetens ouch zuo der stunt
vêch, grâ, hermîn unde bunt,
unde von tuochen sîdin,
scharlach unde paltikîn
hetens manic rîche wât.
hin ûf die burc ûz der stat
riten si ouch dar
mit einander in einer schar.
dô ditz gesinde hin
zuo der burc reit in,
dô wart ûz den geliden
manic bein verriden
von gedrange unde von stôzen.
mit einer hurte grôzen
kom diu massenî,
diu dem vürsten wonte bî,
der die brût solt triuten.
nur von hôhen liuten
wurden kemnâte unde palas
vol, swie vil der was.
nâch irem bêheimischem sit
lie si der künec dâmit
tuon unde umbegân.
von salzpurc den getriwen man
bî der hant er
mit im vuorte her,
dâ diu künegin stuont,
als die wîsen tuont.
blîd unde lôse was ir reden,
daz si tete mit in bêden,
dem künec unde dem bischolf.
 <vrouwe, mîn sun ruodolf>,
sprach der künec, < hât mir geseit,
daz im nie baz beheit
dehein vrouw bî sînen tagen;
doch muoz ich in vrâgen
alhie vor iwer>.
nû gienc vor der gehiwer
her zuo in drîn stân:
 <
Ruodolf, nû sag an>,
sprach der künec in schimph,
dâr zuo er het gelimph,
 <des mac niht rât wesen,
du solt eintwederz lesen:
nim dise vrouwen minniclich
unde lâ mir daz kunicrîch,
oder lâ die vrouwen mir
unde hab daz kunicrîche dir.
der nim swelhez du wil.
ich bin her komen ze disem zil,
daz ich mit leien unde mit pfaffen
des rîches vrum schaffe
doch an etwiu>.
 <her künec, daz sag ich iu:
von rôm diu küneginn elspet,
der rât unde der bet
ist, daz ir dise vroun mir lât
unde iuch mit ir begât,
als ir unz her habt getân,
zuo bêheim wil ich iu lâzen
Ôsterrîch unde stîre beide,
ê ich von der vrouwen scheide>,
sprach ruodolf der vürst behende;
 <dâ von schaft ein ander ende
des rîches vrum unde êre>.
nû entwalte man niht mêre,
wand der bischolf
dem herzogen ruodolf
gap die künegin rîch
ze konen êlich.
unde dô daz geschach,
sâ zehant darnâch
hiels er si unde kuste,
des si vil wol geluste.
dâmit die hêrren sân
ze herberg riten dan
unde teten daz âbentezzen.
darnâch wart niht vergezzen
von des lândes kameraere,
grôz unde swaere
wintlieht vil mit rîcheit
wurden dô bereit.
alsô wurden kostlich
ieglichem vürsten sunderlich
bereit diu wintlieht sîn,
dâ von liehtes schîn
als wênic gebrast
als bî der sunne glast.
mit sô getânen siten
die hêrren aber zuo riten,
die dâ gehôrten dâr zuo.
ir kunft dûhte niht ze vruo,
der sich nâch dem sent,
des si ê wârn gewent,
daz was diu süeze minne.
darnâch diu küneginne
schoene unde gehiwer
zuo dem vürsten tiwer
wart gelegt an ein bette.
dô wart zwischen in wette
alles des ungemach,
der in vor ie geschach:
von bêheim künec wenzlâ
unde von vrancrîch vrouw blâncâ
wurden dô beid verkleit.
mit senfter süezikeit
vertriben si die nacht.
dô diu sunne brâht
den vil liehten tac,
niht lenger dô lac
Albreht der künec hêr:
ûf die burc tete er kêr
unde von salzpurc bischolf kuonrât
unde swer gehôrte zuo dem rât.
nû kômen ouch her vür gegangen
die dâ wurden wol enphangen,
Ruodolf sîn sun trût
unde diu künegin sîn brût.
mit einem umbevanc
seit si ir sweher danc
der nachtselde guot.
Albreht der künec vruot
si bî der hende vie,
mit ir er in ein munster gienc,
dâ man daz amt tete.
unde dô man gesungen het,
sâ zehant darnâch
dô huop sich diu sprâch,
dô diu unlânc het gewert,
künec albreht dô gert
an die bêheim über al,
daz si âne twâl
sînem sun swüeren hie.
dô sprâchen si: < wir haben nie
noch daz gesehen,
daz im sîn reht si geschehen>.
nû hôret, waz der künec tete.
nâch der bêheim bet
lêch er zehant
krôn, zepter unde lânt
Ruodolfen sînem suon.
alrêrst sach man im tuon
die bêheim sîn reht.
nû hiez der künec albreht,
mit dem niwen künec ruodolf
von salzpurc den bischolf
unde andern sînen rât,
die er ez tuon bat,
reden heimlich,
daz er stîr unde ôsterrîch
sich verzig alsô, daz er
vürbaz niht mê
dehein warte het dâr zuo:
 <ê ich daz iemer tuo>,
der von bêheim sprach,
 <ê wil ich mir darnâch
gedenken vil drât
unde darüber haben rât>.
die bêheimischen suppan
an sînen rât er dô nam,
die sînen rât vorn
heten gesworn.
den legt er vür die bet,
der sîn vater muot het
unde herzog vridrich der bruoder sîn:
 <nû tuot dem gelîche schîn,
wes ir mir sît gebunden,
unde râtet mir ze disen stunden
über dise sache niwe,
als iuch leitet iwer triwe>.
der bêheim ieglicher seit:
 <her, wir waeren iu bereit
ze râten daz beste,
daz unser ieglicher weste,
west wir iwers vater muot,
waz in dâr zuo diuhte guot;
daz ir daz widersprechet sêre,
daz ist niht unser lêre>.
Dcclxxv . der künec ruodolf dô bat
sînes vater rât,
daz man den künec des baete,
daz er sô wol taete
unde in ze sêre nôte niht
ûf ôsterrîche der verziht
unde daz er in dâ von niht trib,
daz er sich herzog noch schrib
von sîn selbes lânden.
die hêrren, die si sanden
ze boten zwischen in,
an ir ietweders sin
nâmens ûz an dem zil,
daz noch der rede wurde vil,
ê diu sache naem ein ende.
die hêrren behende
die vürsten an den zîten
hiezen ze herberg rîten,
unde sô man gezzen het,
daz man an der stet
die rede griffe an.
daz wart ouch getân:
dô die hêrren gâzen,
ze rât si aber sâzen.
nû was heimlich
der herzog vriderich
des worden innen,
daz sîn bruoder was in den sinnen,
daz er ûf ôstrîch niht
wolde tuon verziht
unde doch künec wesen solde,
unde daz er sich noch wolde
schrîben herzog genant
von ôsterrîch unde von stîrlânt.
ze sînem vater er gienc
unde sprach: < herr, ich hân hie
vernomen ein maere,
daz unzîtlich waere:
daz mîn bruoder des widerstreb,
daz er uns iht ûf geb
diu lânt, diu iwer kint
rehtez erbe sint.
waz iwer wille daran sî,
des zwîvels macht mich vrî>.
nû tete der künec, als der tuot,
der gerne guoten muot
zwischen sînen sünen siht,
unde sagte gar niht
dem jungeren suon,
waz der elter wolde tuon.
herzog vridrich sprach,
dô er sô ernstlich sach
gebârn den künec albreht:
 <her, machet im daz sleht,
er hab hie zbêheim daz kunicrîche
unde lâz uns stîr unde ôsterrîche
unde schaffe dâmit sînen vrum
unde schrib ouch sînen titulum
als sîn vorvarn,
die hie künec wârn,
der krône unde der stat
er hie besezzen hât,
unde lâ mich unde die brüeder mîn
ze ôsterrîche hêrren sîn.
wil aber er der êrn
durch nieman enpern,
er welle herzog heizen
von der lânde kreizen,
dâ ich nû solt belîben,
sô lâz er mich ouch schrîben
den titulum êrbaeren
künec unde marcgrâf von merhaeren>.
Dcclxxvi . disiu rede mit der vart
künec ruodolfen gesagt wart,
dâ von huop sich stille
von kriege ein unwille
zwischen den brüedern beiden.
der wart alsô gescheiden
unde gemachet sleht,
daz der künec albreht
die andern vürsten bat
unde sînen hôhsten rât,
daz man verriht die vürsten junge
nâch der bêheim wîsunge.
nû erzeigte sîner triwen prîs
der von salzpurg unde daz er wîs
was an worten unde an werc,
unde der von lândenberc,
marschalc herman:
die bêheim brâhten si daran
mit schoener gefuoc
unde mit maneger rede kluoc,
daz si mit schalle
vür den von rôme kômen alle
unde gerten einer bet:
sît er mê süne het,
daz er von sînen gnâden
si geruocht entladen
sô getâner vorhte,
ob der tôt worhte
ditz unbilde grôz,
daz si aber wurden blôz
unde erbelôs diu lânt,
daz denne von des rîches hant
ditze kunicrîche
erbt an die von ôsterrîche;
unde ob eniu herschaft verdurbe
unde sô gar ab sturbe,
daz ôsterrîch unde stîre gar
wurden erbeherren bar,
sô solden diu selben lânt
zerbe von des rîches hant
des kunigs von bêheim wesen.
dô dem von rôm wart gelesen
vor disiu bet,
nû hôret, waz er tete.
er jach, er wolde sich berâten.
mit vlîze si dô bâten,
daz er sich ê beriet,
ê er von dannen schiet.
hie mit diu sprâch het ende,
swer dâ was sô behende,
daz in vröude dô gezam,
ûf die burc er kam.
dâ vant man zuo der wîle
maneger hant kurzwîle,
swer dâ wolde schouwen
schoen unde klâre vrouwen
den liehten rôsen gelîch,
von den rittern etlich
menlich justieren,
etlich sich conduwieren
mit vil kluogem swanze
zden vrouwen in dem tanze,
des man dô vil pflac.
alsô gienc hin der tac.
des andern morgens vruo
die bêheim giengen aber zuo,
den künec si in sagen bâten,
wes er sich nû het berâten,
dô sprach der künec: < mîn rât
wenet mich ze aller tât,
diu iu liep unde nutze sî,
doch sô muoz ich dâ bî
âbent unde morgen
des rîches êr besorgen;
sît dise vürsten sint
brüeder unde mîn kint,
sô muoz diu sache komen dar,
daz ich vor itwîz mich bewar>.
dô sprach der bischolf kuonrât:
 <herr, ez ist guot, daz ir lât
dise bete zuo gân,
wand man het ez ê getân,
daz ein künec von bêheim wart
mit dem herzogen bernhart
von kernden enein,
daz zwischen in zwein
ergie diu selbe sach.
sît ez dann ê geschach,
wârumbe sold ez denne
nû niht ergên, als etwenne?
ez ist mîn rât, daz ir ez tuot>.
dô sprach albreht der künec vruot
zuo den bêheim allen:
 <sît ich iu sol gevallen
mit alliu diu, des ir gert,
sô wil ich, daz ir mich ouch gewert
einer bete zîtlich,
daz ir alle gelîch,
die hêrren sint genant
ze merhaern unde ze bêheimlânt,
des niht widerstrebt
unde iur hantvest darüber gebt,
an den ir sult verjehen,
daz disiu bet sî geschehen
mit iwer aller willen>.
nû lie sich niht bevillen
von salzpurc bischolf kuonrât,
er tribe mit sînem rât
spâte unde vruo
die bêheim dâr zuo,
daz si die sach vür sich
triben emziclich-
daz waer in daz beste-
unde si die hantveste
gewunnen bî den zîten,
ê der künec wolt rîten
gegen ôsterrîche hin.
nû bâten die bêheim in,
daz er ân underlâz
in erwurbe daz,
daz der künec drâte
enphulhe sînem râte
die hantvest ze machen
mit allen den sachen,
als si stên solden.
versigeln si die wolden.
der bete wurden si gewert.
als ir der künec gert,
alsô schreip man si schiere.
der hantvest wurden viere:
diu ein von allen den prelâten,
die beidiu lânt hâten,
Bêheim unde merhaerenlânt,
swie die wâren genant;
sô was geschriben der eine
von allen hêrren gemeine
unde von den suppan gar,
die bêheim hâte sunderbâr;
er lie ouch niht belîben,
er hiez die dritten schrîben
von allen den hern, die dâ waeren
gesezzen in merhaeren;
der vierte brief unde der leste
wart gemachet veste
von allen den steten,
die beidiu lânt heten,
Merhaeren unde bêheim.
die suppan, die dâ geheim
künec albrehten wârn,
die hiezen in varn
von dem lânde niht,
im wurden ê verriht
die brief, die er wolt haben.
swaz si im râtes gâben,
der sîn kinden was guot,
des volgt der künec vruot.
doch tete er zuo der stunt
den bêheimen allen kunt,
er wolt von dannen rîten
unde datz znaime bîten,
daz si kaemen gar
unde mit in brachten dar
die brieve, die si geben solden
über die bete, die si wolden
haben von dem rîch.
darnâch kurzlich
der künec albreht,
als er des het reht, ...
urloup nâmen si schône
von der, diu nû krône
mit sînem sun solt tragen.
ich hôrt alsô sagen,
mit gebaer unde rede lôsen
sach man si kôsen
den künec unde sîns sunes wîp.
daz ir liep als der lîp
was worden der man,
daz schein wol daran,
daz si an dem dritten tac
solher liebe mit im pflac,
als ob si in vürwâr
hiet gehabt zehen jâr.
maneger kluoger rede
pflâgen die kunige bêde
mit worten gegen ir.
darüber kund in diu zier
geben antwurt,
an der man tugent unde witze spurt.
dô des was genuoc,
Albreht der künec kluoc
in snelliclichem muote
ûf ir wîplich guote
enphalch er ir den suon.
waz si dâr zuo solt tuon,
daz kunde si vil wol.
mit ougen wazzers vol
iren sweher si bat,
daz er vaterlichen rât
geruochte von in beiden
niemer mê gescheiden,
ir beider rede was sô vil,
daz ich si an disem zil
niht kunde geschriben;
des lâz wirz belîben.
zwischen in beiden
ergie daz hin scheiden,
er kust si unde si in;
dâmit schiet ir sweher hin.
nû gienc wider an sîn stat
der bischolf kuonrât
von salzpurc genant:
 <vrouw, ir unde daz lânt>,
sprach er, < habet mir benomen,
des ich niemer mê mac komen
ze solhen vröuden als ê,
swie ez halt mir ergê,
sô lieben hêrren nie dehein man
gewan, als ich an im gehabt hân:
daz wir uns des nû ânen müezen,
vrouwe, wie welt ir daz büezen?>
dô sprach si: < hêrre, swie ir welt:
swaz man uns iemer mêre zelt,
dâmit man iu gedienen mac,
vür disen hiutigen tac
des sol er gerne sich
vlîzen unde ich mich>.
ûz irem süezem munde
ergie zuo der stunde
gegen im manic guot wort,
daz ez ir man gern hôrt,
vil wol weste si daz,
dâ von gelust si sîn dester baz.
si lie sich dô gezemen
sîn hant in ir hent ze nemen,
mit tugentlichen siten
begunde si in bitten,
daz er sîner triwen pfliht
von irem hêrren zuge niht.
daz wart gelobt ân alle gevaere.
hin schiet der salzpurgaere.
die bischolf sint iu wol erkant,
die ich iu vor nant,
die mit im kômen dar:
der ieglicher sunderbâr
mit zuhten unde mit sinne
von der küneginne
urloup dô nam,
als im wol gezam.
der hêrren ieglich
von stîr unde von ôstrîch
zuo der küneginne kam,
unde swelher urloup nam,
der klagte, waz er het verlorn
an dem vürsten hôchgeborn,
des si nû entwesen solden.
unsanfte si daz dolten:
 <vrouw, dâ sît ir schuldic an;
wande hiet ir niht getân,
er waere vür daz kunicrîche
durch uns beliben zôsterrîche>.
maneger dô weinte,
dô er die red ir bescheinte,
des herze man wol weste
wesen staet unde veste
unde menlich gemuot.
dô sprach diu küneginne guot:
 <sît denn diu schulde ist mîn,
sô sol daz mîn buoze sîn,
daz ich hin vür iemer mêre
iwern vrum unde iwer êre
gegen im tac unde nacht
trîb mit aller der maht,
die ich mac volenden>.
als die ellenden
gebârten alle gelîche
die von ôsterrîche.
mit solhem urloup schiet von dan
vrîen, grâven, dienstman,
die hin wolden an der wîlen
nâch künec albreht îlen.
Ruodolf der tugent vol,
der nû hie künec wesen sol,
hin nâch mit den hêrren reit;
wol einer raste breit
den vater lie er rîten hin,
ê ieglicher under in
von im geurloubt sich.
daz was sô snelliclich,
daz dâ von manic herze truobte,
dem weinen uobte
künec ruodolf her wider kêrte:
sîn herze in trûren lêrte:
triu, lieb unde hôhen muot
an manegem helde guot
er dô gegen im ervant,
an dem er vor nie erkant.
dâmit kêrt er her wider.
îlent kom er sider
ze sînes herzen troute.
dô in diu an schoute,
dô pruoft si an im ungemüete,
daz kunde si im mit güete
harte wol benemen.
si lie sich gezemen,
daz si in bî der hant
vuorte, dâ er vant
dâr zuo solhen gemach,
ob zwischen in dô iht geschach,
daz in beiden wol tete,
daz er des guot stat het.
ich sag iu niht mê,
wan daz der vürste hêr
mit tugenden verdiente daz,
daz im nieman was gehaz:
nû waz hulf mich diu arbeit?
daz ich im von kintheit
heiles gewunschet hân,
ez ist vil nâhen ergân,
sô daz mich got hât gewert,
des ich staete an in gert,
daz er mir liez daz heil geschehen,
daz ich solde gesehen
ûf sînem houbte eine krône:
dâr zuo ist er nû schône
erwelt unde bestaetigt.
swie mîn gelucke nû gesigt,
daz mich unde in der tôt verbirt
unde daz er gewîhet wirt
unde kuniclich gekrônt,
sô hât got überschônt
unde überguldet allez daz,
daz er mir ie ze saelden mâz.
daz ez alsô ergê,
als ich hân gewunschet ê,
des ich got wol wil getrouwen.
der künec mit sîner vrouwen
lebte lieplich.
die bêheim dienstlich
erbuten sich im alle,
mit guftigem schalle
nâch irem altem site
si staet ze hove riten.
swaz der hôhen was,
der name sô vernunftic was,
daz si dâr zuo gehôrten wol,
der rât ein künec haben sol,
den lie er sînen rât swern.
des wolt sich ir deheiner wern,
er taete ez vil gern
unde zalte im ouch zêrn.
nâch ir aller rât
den obristen kameraer er bat,
daz er niht vermit
unde zden prelâten rit
unde ouch zuo den steten
umb die brieve, die si heten
sînem vater gelobt ze geben
unde daz taeten ân widerstreben,
an dem naehsten tac,
der dô des kameramtes pflac, ...
Dcclxxvii . welt ir wizzen, wie
künec albreht vuor hie,
daz mach ich iu kunt.
an der selben stunt
unde er von prâge schiet,
gegen zedlitz er geriet
unde beleip aldâ.
nû kômen zuo im sâ
die bêheimherren alle,
mit geudundem schalle
dem künec si zuo dem zil
brâhten guotes vil,
dâ si mit êrten in.
dô ein ende het der gewin,
den diu êrung brâhte,
der künec dô erdâhte,
wes er begunne,
dâmit er guotes vil gewunne.
ein rîcher burgaere,
hiez der pirchnaere,
mê denn zehen tûsent marc
vor dem kunige niht barc;
sînen willen ouch ervolt
der pusch, der dâ hiez perhtolt,
der lêch im ouch ein schoene guot.
dâmit der künec vruot
den swâben vult er iren sac.
dô er dâ gelac,
unz in sîn dûht genuoc,
dô vuor der künec kluoc
gegen znaim.
dâ erbôt man im
dienst, guot unde êre.
dâ beleip der hêrre,
unz man hernâch
den von bêheim komen sach
mit einer êrbaeren schar.
die bêheim kômen alle dar
unde brâhten mit in her
die brieve, die er
von in wolde haben.
dô si im die gâben,
von im dô mit der vart
bestaetiget wart.
der sache, der si heten gert,
dô si wâren gewert,
dem von bêheim swuoren ouch zehant
die von merhaerenlânt
unde die pilsenaere.
wie lânc diu herschaft dâ waere,
daz wil ich iu sagen:
kûme in sehs tagen
daz dinc allez wart verriht.
nû beliben si dâ lenger niht.
die von bêheim
vuoren wider heim.
den sun enphalch er in.
hiemit künec albreht kêrte hin
gegen ôsterrîch.
dâ wart er williclich
unde vil schôn enphangen.
dô daz was ergangen
unde er gerastet het,
nû was daz sîn bet
unde ouch sîn gebot,
daz umb des lândes nôt
die hêrren al dar kaemen
unde von im dâ naemen
einen herzogen.
dô sach man zuo zogen
die hêrren algemeine
grôze unde kleine.
dô die wâren dar
ze hove komen gar,
waz solt der künec tuon?
Dcclxxviii . vridrîchen sînen suon
gap er uns ze hêrren.
sîn reht mit triun unde êren
wart im geleist.
die hêrren allermeist
heten gegert sîn.
dô vridrich der hêrre mîn
zôstrîch hêrre wart,
mit der selben vart
dem vürsten hôchgeborn
huld unde triwe wart gesworn
von den hêrren algelîche
in stîre unde in ôsterrîche.
ouch liez sich der man
sô tugentlichen an
beide dort unde hie,
daz sich sîn vreuten alle die,
die dâ wâren in leiden
von sînes bruoder hin scheiden.
die wurden wol ergezt,
swes si wâren entsezt,
als im wol gezam.
nâch sînes vater rât er nam
amtliut unde râtgeben,
unde wie er solde leben,
des wart er alles sâ
mit rât verrihtet dâ.
der der herschaft
mit ganzer triwen kraft
het gedienet, swes er mohte,
als verre als im tohte,
von lândenberc marschalc herman,
siechen began
unde wart al ze kranc.
der künec mit manegem gedanc
über in gienc;
genaediclich er an vie
sîne red mit im:
... <in dîn herz unde in dîn muot,
ob du wîst dehein guot,
daz du den kinden mîn
durch die triwe dîn
gewunnen habest wider reht>,
sprach der künec albreht,
 <des wil ich mich niht lâzen bevillen,
durch dîner sêle willen
ich well ez allez wider geben,
die wîle du habest daz leben.
stirbest aber du,
daz du sîn niht meldest nû,
sô wirt sîn hin nâch niht getân>.
der sieche sprach: < ich hân
mich nihtes lâzen verdriezen,
des ir ot möht geniezen
unde iwer kint dâr zuo,
des bin ich spât unde vruo
vlîzic gewesen.
sît ich nû niht mac genesen,
sô lât iu, hêrre mîn,
mîn sêl enpholhen sîn.
mir tuot der siechtum sô wê,
daz ich nû niht mê
iu leider mac gesagen
noch mîn nôtdurft geklagen.
nû tuot an mir daz beste>.
daz was sîn red diu leste,
wand er darnâch schier starp.
der künec mit vlîze warp,
daz er wurd bestatet schôn:
daz ist aller der lôn,
den diu werlt gît.
der künec beleip unz an die zît
in dem lânde zôsterrîch,
unz daz die sîn gewalticlich
betwungen sîner hant
Mîhsen daz lânt.
dô er daz nû inne het,
burge unde stet
er sô wol besazte,
daz im dâ nieman trazte.
die geste vuoren alle dan,
wan ein houbtman
mit hundert helmen dâ beleip,
der des kunigs êre treip,
als er beste kunde.
darnâch in kurzer stunde
kômen her gen wienen gar
ritterliche schar,
manic elsâz unde swâb,
die der künec her ab
mit im brâhte hinz bêheim.
daz die nû vüeren wider heim,
dâ berihte man si zuo
spâte unde vruo.
swes man einem swâb
ze wienen guotes gap,
den genuogt niht wol;
ez het aber vervol
genomen williclich
zehen von ôsterrîch.
daz muoste alsô sîn.
dô die von swâben unde von dem rîn
wurden gar verriht,
nû sûmt sich lenger niht
der künec albreht genant,
er vuor heim in diu lânt,
dâ diu küneginne was,
diu vröuden vil an sich las,
daz ir sun bî iren tagen
ze bêheim solt die krône tragen.
dô daz geschach unde ergie,
daz was zder zît, dô man hie
pruoft unde spurt
...mit zal ûz gesundert
der jâre tûsent unde driu hundert,
darnâch vürwâr
in dem ... jâr.
Dcclxxix . den von rôm man sach
den winder hân gemach,
aber durch des bâbstes bet
an den von vrancrîch er tete
grôzer vorderunge drî.
nû hôret, waz ieglichiu sî.
ê het genomen vürwâr
den zehenden manegiu jâr
ab der pfafheit zfrancrîch
...dem bâbest unde die vor im wârn,
er solde dâmit varn
unde vüeren ein grôzez her
in sîner koste über mer
ze vrum dem heiligen grab.
des gienc er alles ab.
darumb daz selbe guot
bâbst bonifacius der vruot
schuof unde erteilt mit reht
von rôm dem künec albreht.
daz was der vorderung ein.
diu ander was niht klein,
die der künec vesticlich
iesch an den von vrancrîch:
daz kunicrîche zarl,
daz der künec karl
zuo dem rîche gewan,
daz wold er jô hân
unde die krône durnîn:
des mohte dehein rât gesîn,
er müest si dem rîche wider geben;
wold er des widerstreben,
daz müest ergân mit swertes slegen,
nû wil ich iu vür legen
die dritten vorderung,
die an den vranzois junc
tete der künec albreht:
er jach die juden ze reht
gehôren daz rîche an
unde ander nieman;
swelch vürste si het inne
sunder des rîches minne,
wider reht si der het;
unde swan daz rîche tete
sîn vorderung nâch in,
sô solt den gewin
ein ieglich vürste verkiesen
oder des rîches huld verliesen.
nû tete er im kunt,
daz er im an der stunt
die juden solde senden
ûz sînen lânden allen enden;
die waeren sîn deheiner eigen,
wold er sich daran zeigen
vrevel dem rîche,
sô müest man in zfrancrîche
schoun mit heres kraft,
wîs unde redehaft
was der bot, der an der vart
mit diser red gesant wart.
Dcclxxx . nû hôrt, wie ez ergie.
der von vrancrîch enphie
dis botschaft von dem rîch
hart unguotlich.
er jach, er trûte wol genesen;
ez waere sîn vater gewesen
manegen tac ân swaere
vor künec ruodolfen, dem habspurgaere.
ander botschaft deheine
weder grôz noch kleine
tete er dem künec wider.
doch bereite er sich sider,
daz er besant
über alliu sîniu lânt
die volkomen an listen,
die dâ hiezen juristen,
unde die zuo den stunden
diu reht vil wol kunden,
diu dâ hiezen leges.
die bat er alle des,
daz si solden suochen
in allen iren buochen,
ob von rôm der künec albreht
hete dâr zuo reht,
daz er dâ vorderte an in,
er sulle im senden hin
die juden in vrancrîch
unde die sullen eigenlich
in des rîches kamer gehôren.
 <wir wellen iuch niht tôren
noch an den sachen
deheine antwort machen
noch rehtes verjehen,
wir müezen ê wider sehen
manegen kotern;
ir sult durch uns enpern
antwurt diser vrâg
unz über aht tag:
wir suochen in der vrist,
swaz darüber reht ist;
daz tuo wir iu kunt
nâch der selben stunt>.
dâmit schiet ie der man
mit urloube dan,
dâ er wonung het,
unde durch des kunigs bet
muot er sich sêre
unde studierte dester mêre,
daz er dem künec seit
an den sachen die wârheit.
unde ê die teg ein ende nâmen,
die meister zuo einander kâmen
unde heten dâ von
ein disputacion
pro et contra.
doch wart ez diffinieret dâ
ze leste von in allen gelîch,
daz die juden dem rîch
in sîn kamer dienen solden,
unde swelch vürsten si haben wolden,
daz möht anders niht ergân,
si müesten dâr zuo urloup hân
von des rîches vogte.
mit diser rede zogte
eines tages vruo
diu schar der meister zuo
unde truogen an dem zil
mit in der büecher vil,
dâ der künec was.
ieglicher im las
die rehten wârheit,
des er si het gefreit,
an des kunigs gemüete
mocht man deheine güete
prüeven noch erkirn.
daz herze unde sîn hirn
in tobsuht begunde wallen,
dô er von den meistern allen
het vernomen daz,
daz im wol ze haz
die juden künec albreht
mocht gevordern mit reht,
unde muot in herzenlich
unde trahte heimlich,
wie er den juden taete,
daz ir niht grôzen vrum haete
daz rîch noch der verwesaere.
der ungetriwe glîhsenaere
trahte tac unde nacht
mit aller sîner maht,
wie er die juden gevienge
unde daz alsô ergienge,
daz er si allesamt
mit guot mit alle verklamt.
nû hôret, wie er vuor.
ein schrîbaer im swuor
ein hôchgestalten eit
daz er die sach verdeit
unde nieman wizzen lieze,
die er in schrîben hieze.
man jach, daz im der schrîbaere
vor den andern heimlich waere,
unde hiet in darumb liep,
daz der selbe diep
was ouch ein untriwer walch.
vesticlich er im enphalch,
daz er schrib in al die stet,
die sîn kunicrîche het,
dem rihtaer unde dem potestat
unde dem oberisten rât,
als liep in allen waer daz leben,
der brief, der in wurd gegeben,
daz man den schôn bewarte
unde vürnams niht ensparte
unde wol beslozzen beliben
unz ûf den tac, den man geschriben
an dem offen brieve vunde.
unde sô in kaem diu stunde
unde der tac, daz man
die brief solt sehen an,
horen unde lesen,
swaz daran möht wesen,
swaz man dan vund geschriben dâ,
daz si daz volfüerten sâ.
daz gebot wart in gegeben
bî guote unde bî leben,
dehein ander buoz darüber lief.
dô stuont der heimliche brief,
daz man des rehte war naeme,
swen der selbe tac kaeme,
an dem ez sold ergân,
vesticlich solt man
die juden algemeine,
si waern grôz oder kleine,
vâhen in der selben stat,
unde swaz ieglicher guotes hât,
swie daz waere genant,
daz solde man zehant
mit den gewizzen behalten
unde sîn alsô walten,
als si sîn geniezen wolten.
die die brieve holten
in die stete hin,
die muosten haben den sin,
daz si des êrsten offenbâr
den einen brief zeigten dar,
an den man zehant
denne geschriben vant,
wie man solde gebârn
unde mit dem andern brieve varn.
unde als daz geschach,
alrêrst man darnâch
den andern brief dar gap,
dâ man der juden hab
mit wolde gewinnen.
dô diser listigen sinnen
der von vrancrîch erdâhte,
vil balde er dô gâhte,
wie ez geschaech enzît.
die boten âne bît
wurden gesant
mit den brieven in diu lânt,
der gewalticlich
pfligt der von vrancrîch.
die boten sûmten sich niht,
si wurben algeriht,
als in enpholhen was.
swâ man die brieve las,
dâ behieltens mit vlîz,
daz in dehein itwiz
von dem künec widerfüere;
daz man den andern brief iht vlüere,
daz wart behuot als schône
als ze reinse der krône,
als angel si des brieves huoten,
sô hart man vorhte den unguoten.
Dcclxxxi . nû hôret, wie ez ende nam.
dô diu zît unde der tac kam,
der in was gesazt ûf,
dô kômen ze hûf
die hôhsten in den steten.
den brief, den si heten,
der wart sô schône vür getragen
reht, als ich hân hôren sagen,
als man her vür trag
an sant marcs tag
den herzogen von venedien.
si wolden sich erledigen
vor diser vorhte vreise
unde des gebotes eise,
daz in was gegeben
nur ûf daz leben.
in allen den steten,
die des kunigs lânt heten,
über al gemeine
...an einem tage daz geschach,
daz man die brieve ûf brach,
daran man geschriben vant,
daz man die juden zehant
alle solde vâhen;
man sold aber ir niht slahen
unde ouch niht toeten
noch der toufe noeten.
zehant daz ergie:
die juden man vie,
unde swaz man oder wîp
gewandes heten an irem lîp,
daz lie man in an.
swaz si mohten gehân
an anderen dingen,
golt, silber, pfenninge,
gurtel, silbervaz, vingerlin,
vürspan unde swaz des mocht gesîn,
dâ iht silbers an was,
zesamme man daz las
unde vuort daz spât unde vruo
dem künec ûf wegen zuo.
kleider unde bortengewant,
hûsgereht unde swaz man vant
in den judenhiusern über al,
daz wart âne twâl
umb pfenninge verkouft.
dô die juden bestrouft
wârn êren unde guotes,
der künec grimmiges muotes
al die juden besant,
die man ze paris vant.
den sagt er offenbâr,
ez waere alsô komen dar,
daz der rômisch künec albreht
jach, ez solden ze reht
die juden in sîn kamer dienen:
 <zwâr, nû kumt hinze wienen
des guots niemer ein marc,
daz ir juden karc
in mînen lânden habt gewunnen>.
manic jude versunnen
des nur bat,
daz er in des taet stat,
daz si im ir rede legten vür.
er sprach: < mit williger kür
wold ich ê kiesen
daz leben verliesen,
ê ich juden deheinen,
grôzen oder kleinen,
in mînen lânden wolde hân>.
ein gebot wart getân,
daz si mit balder île
giengen under der wîle
in ires hêrren kamer hin;
alles irs guotes hiez er in,
swie vil ie der man
guotes mocht gehân,
niht mê man im gap
aller sîner hab,
denne zwelf turneis
zuo der uzreis.
ez wart an einem tac
sô manic silberlâg
gemachet nie mêre.
der vranzoise hêrre
hiez ruofen offenlich
in allem sînem kunicrîch,
daz die juden gemeine,
si waern grôz oder kleine,
solden âne sûmen
in einem môneit rûmen
sîniu lânt gar,
unde hiez ruofen offenbâr,
swer nâch der stunde
einen juden dâ vunde,
der sold in brennen oder hâhen
oder zuo tôde slahen.
daz môneit gap er in vrist
nur durch einen list,
ob im möhte werden,
swaz guots under der erden
heten die veigen,
daz si im daz solden zeigen,
als ouch geschach.
wand zehant darnâch
ein jude gar alt,
der het witze manicvalt,
kom ze sînem schrîbaere,
der dâ was sô gar ein glihsenaere,
den hiez er mit dem künec reden
nur zwischen in bêden:
wold er in lâzen belîben
unde ûz dem lânde niht trîben
unde sîn genâd zuo im neigen,
sô wold er im zeigen
verborgen ligen
einen hort kreftigen.
dô im der jud alsô verjach,
der schrîbaere zuo im sprach:
 <wie ist daz guot komen dar?>
der jude sprach: < ich sag iu vürwâr
der juden lânge vorht,
daz si sît wurden entworht
an guote unde an lîbe,
an kinden unde an wîbe,
als nû geschehen ist.
mins vater guge riet den list,
daz er ditze tete:
swaz er guotes het,
daz teilt er endriu.
den ein teil, sag ich iu,
sîn kinden er gap,
des andern teiles hab
dâ nert er sich mit
nâch der juden sit;
den dritten teil er barc
niht wan ûf die sorg,
ob man die juden vertrib,
wie er belib,
unz der kriec ein ende naeme,
ob er denn her wider kaeme,
daz er zuo der stunde
denne etwaz vunde;
darumb er verbarc
silbers sehs tûsent marc.
dô daz an mînen enen kam,
der tete reht alsam;
unde dô der wolt sterben,
dô begund er werben
an mînen vater, sînen suon,
daz er daz selbe solde tuon.
mîn vater dô tete
nâch sînes vater bet
unde mêrt ouch den hûfen starc
mit sehs tûsent marc.
waz ich dâr zuo gelegt hân,
daz sag ich nieman,
ich habe denne gewisheit
unde des kunigs sicherheit
unde iwer triu dâr zuo,
daz er gegen mir tuo,
als ich hân gegert>.
der schrîbaer in gewert.
dem künec er kunt tete
al des juden bet,
unde swaz im der jude sagte,
dem künec er des niht verdagte,
er sagt imz allez besunder.
nû wart der künec munder
darumbe manic nacht
unde het in sîner aht,
wie er getaete,
daz er daz guot gar haete,
daz die helleruden,
der unde ander juden
in der erden het verborgen.
an dem naehsten morgen
der künec ze râte gienc.
die sîn er wizzen lie
des juden meinunge
unde bat im wîsunge
darüber ze geben.
die dô erkanden sîn leben,
daz er durch niemens rât taete,
wan des er doch willen haete,
unde daz ir nieman möht geniezen,
doch begund im einer entsliezen
daran sînen muot:
 <her, naemt ir daz guot
unde taet dem juden guotlich,
ez sint lîht noch etlich,
die an disem zil
verborgens guotes habent vil,
die taeten lîht umb diu
daz selbe gegen iu>.
er sprach: < du hâst wâr>,
unde besant den juden dar
unde gelobt im beide
mit triwen unde mit eide,
daz er in gewerte
belîbens, als er gerte.
dô het der jud ê gehôrt,
daz der kunige wort
solden wesen wâr:
aller sorge was er bar,
swaz gelobt wurde dâ,
ez belib im staet darnâ;
swaz er rehtes ûz naeme,
dem künec daz wol ze lobe zaeme
staet ze haben unde wâr.
nû vuor der jude dar
unde zeigt daz guot.
daz was gewesen in huot
wol hundert jâr unde vil mê.
Pfilipp, der künec hêr
vessent daz guot sâ.
daz wart gerechent dâ
an den drîn dingen,
guot, silber, pfenningen,
ûf vier unde zweinzic tûsent marc.
dô ditze guot starc
der künec sich underwant,
dick in der jude mant
der gelubde sîn.
nû het künec pfilippin
durch sînen kargen sit
mit den sachen alles bit,
unz ob mê juden kaemen,
die sich des vür naemen,
daz si westen guot verborgen.
nû wâren in sorgen
die juden, die dâ westen schaz.
si heten einen vursaz,
daz ieglicher besaehe,
wie disem juden geschaehe,
der daz guot gezeiget het.
ich sag iu, waz der künec tete.
dô im nieman mêre
wold erbieten die êre,
daz er im guot zeigte,
sîn triwe er dô veigte
unde alliu diu gelubde gar,
diu er dem juden offenbâr
hete getân
vor manegem hôhem man,
daz wart allez misseit.
den dick von êren het gejeit
diu valscheit sînes muotes,
dem juden des guotes,
daz verborgen was gelegen
unde des er eine het gephlegen,
unde aller andern sînen hab
dem juden nihtes gap
wan ot zwelf turneis,
die man zuo der reis
den andern juden geben het.
dâmit hiez man in sâ zestet
in künec albrehts kamer gên.
doch der andern hêrren zwên
liezen sich erbarmen
disen juden armen,
der mit untriwen grôz
alsô was gemachet blôz
sô kreftiger hab:
ieglicher im gap
sînes guotes heimlich.
dâmit muost er vrancrîch
unde al des kuniges biet rûmen.
den juden hiez man âne sûmen
in sînes hêrren kamer varn.
swaz dâ ander juden wârn,
die verborgen guot heimlich ligen
westen, vil still si dâr zuo swigen
unde gedâhten in in iren sinnen:
 <die wîle wir sîn von hinnen,
die wîle kumt lîht gotes geriht
über disen boesewiht,
unde daz ein ander künec kumt,
der uns vil lîhte vrumt
unde uns erloubet disen kreiz,
swer dan iht guotes weiz,
der mac daz lîhte vinden
oder er zeigt ez sînen kinden>.
hie mit die juden vuoren hin.
man ahte den gewin
vür ein guot âne zal,
den der künec über al
den juden in sînen lânden nam,
sô gar ez im in kam.
ez was hûsgeruste deheinez,
noch mendelîn sô kleinez,
daz man dâ inder vant,
ez wurd geschazt zehant
von den hôhsten unde dem potestât,
die dâ pflâgen ieglicher stat,
unde die summe des gewin
sant man dem künec geschriben hin.
wart aber ze hôch geschazt iht,
daz was schade niht:
dâ gienc dem künec nihts an ab,
daz muosten von ir selber hab
verlegen die burgaere.
Dcclxxxii . hiemit kêr wir mit dem maere
wider gegen bêheim.
der künec het dâheim
den winder guot gemach,
er traht aber darnâch
unde sîn rât versunnen,
wie er im gewunne,
swaz dem künec ze reht gehôrt an,
die man sach inne hân,
ze hove man die luot
mit boten unde mit brieven guot.
swelher denne weste
stete unde veste
in sîner gewalt,
der was niht ze balt
ze hove ze rîten:
er jach, er wolde bîten,
unz daz der hêrren mêre
ze hove taeten kêre.
daz der ôsterrîchaere
sô vil ze bêheim waere,
daz zugen sich die suppan
zeinem widerdrieze an,
den doch der wille niht was guot;
die aber hôhen muot
truogen dem künec albreht,
die verstuonden ez vil reht.
den künec ruodolf des dûhte,
wand er im si niht brûchte,
die im widerstrebten,
die wîle im die lebten,
von den im waer bezalt
gewalt manicvalt
nâhen unde wîten-
wande zuo den zîten
hete sîn vater daz rîch,
sô was sîn bruoder herzog vridrich
in der mâze im gesezzen,
daz er manegen helt vermezzen
im braehte, swenn er wolde-
darumb er im solde
im si gehôrsam machen,
die an deheinen sachen
sich wolden setzen wider in.
dô der winder kom hin,
mit einer hervart
künec ruodolf bereit wart,
ûf hern bawer er vuor.
vil tiur er sich verswuor,
er müeste von im hân,
swaz daz kunicrîch gehôrt an.
daz gesint schuof er vür sich
gegen harewiz den strich
unde wold er selp hin nâch,
wand er ungemach
zuo den zîten leit
von etlicher siecheit.
die erzte im vor maneger stunt
heten gemachet kunt,
im taet diu küneginne
mit den werken der minne
al ze gedon:
ob er sich niht zug dâ von
unde im niht baz borgte,
sîn sterben man besorgte.
nû hôre ich si jehen,
den diu saelde ist geschehen,
daz man si sach erwarmen
schoen vrouwen an ir armen,
daz ez wunnesame sî,
swer lieben wîben wone bî;
daz si lieber wolden,
ob si einz welen solden,
kiesen unde werben
ein sô vröudenbaerez sterben
denn ze lânger vrist
ein snelliclich genist.
solher kraft diu minne pfligt,
an swem ir kraft gesigt,
daz der sterben ê kiuset,
ê daz er verliuset
die geselleschaft der minne.
des wart leider wol inne
Pyramus der maere,
der von solher swaere
den tôt selbe kôs
unde daz leben verlôs,
unde diu vrouw dydô,
der ouch geschach alsô,
als wir von ir lesen.
des waer aber unnôt gewesen
dem künec ruodolfen:
dem solt nû wol hân geholfen
snelliclicher gir
diu küneginne zier
mit manegem grôzen umbevanc.
einen ganzen winder lânc
was er bî ir beliben
unde heten die zît vertriben
nâch ires herzen gelust.
des in baz verlust
umb krankeit des lîbes,
daz er sich des wîbes
niht geânen kunde
ze deheiner lângen stunde.
daz was dô wol schîn.
daz gesinde sîn
lie er varen hin
unde beleip er hinder in.
wider si er aber jach,
er kaeme schiere hin nâch.
die er dâhin sant,
die legten sich zehant
vür harewiz mit ungenâden
unde wurben hêrren bawers schaden,
an swiu unde si mohten.
dô die burgaer niht tohten
vürbaz ze wer
gegen des kunigs her,
dô hôrte mans teidingen:
man solt den künec dar bringen;
swes der niht wold enpern,
daz wolden si gern
durch sînen willen tuon,
daz si in ganzer suon
mit im beliben.
nû wart ein bot getriben,
der dâhin zehant
nâch dem künec rant,
daz er balde kaeme
unde die stat in naeme.
swie kranc der künec was,
dô er die brieve las,
dô reit er dâhin.
daz kom im zungewin.
als schiere als er kam,
die stat er in nam.
dô er der stat het gewalt,
dô wart sô manicvalt
der siechtum sîn,
daz er den swaeren pîn
niht lenger mohte vertragen.
die erzt begunden im sagen,
daz sich der siechtum an im mêrte,
swie er niht ze gemache kêrte,
sô möht er gâhes sterben.
der künec begunde werben,
daz man in braehte zehant
in die stat harewiz genant,
die er dâ niulich
het gewalticlich
sîner hant betwungen.
dô man den künec jungen
vol hin in brâht,
dô zeran im der maht,
alsô daz er zehant
des tôdes enphant.
waz tete der getriwe?
ez wart sô grôz sîn riwe
über al die missetât,
die er begangen hât
von sîner kintheit:
swem schade oder leit
ie von im was geschehen,
alsô wart mir verjehen,
die muoste man im sân
ze gesihte schriben an
an ein tevelîn,
daz sand er dem vater sîn
unde der künegin sîner muoter:
Ruodolf der vürste guoter
vater unde muoter mande beide,
waere in sîn sterben leide,
daz si in lôsten mit ir stiwer
von der hellewîze viwer,
alsô daz si vür in legten ab,
swen er an sîner hab
oder an iht beswaeret het.
nû horet, waz er tete.
mit der siechen hant sîn
schreip er an daz tevelîn
mit namen alle die,
die er hiet beswaeret hie
wider got unde wider reht.
sînem vater künec albreht
hiez er aleine
die selben tavel kleine
geben in sîn hant.
der wart ouch gemant,
swenn er die tavel hieze lesen,
dâ solde nieman bî wesen
wan diu küneginn unde er.
nâch der pfaffen lêr
tete er allez daz,
dâ der mensche gotes haz
von im mit vertrîbet
unde bî im niht belîbet.
daz ol unde gotes lîchnam,
als im wol gezam,
mit andâht er enphie.
unde dô daz ergie,
kleinât unde silbervaz
unde dâr zuo allez daz,
des sîn kamer wielt,
nihtes er des behielt,
er teilt ez zehant
mit sînes selbes hant
under sîn gesinde.
er klagte sô swinde
unde was darumb in riwen,
daz in ir dienest unde ir triwen
niht baz solde gelônet werden.
tugenthafter vürste ûf der erden
nie wart geborn.
der vürste ûz erkorn
von tac ze tage ab nam,
unde dô sant uolrichs tac kam,
des tôdes er enphant.
vil balde er besant
hern dietrîchen den pilichtorfaere
unde die andern ôstrîchaere,
die sît der vart,
daz er ze bêheim künec wart,
bî im wâren gewesen.
er sprach: < ich mac niht genesen,
vil lieben unde getriwen mîn;
nû sult ir gemant sîn,
daz ir nâch mîner bet
eine sach begêt,
der ich iuch ieze bit,
unde êret got unde mich dâmit
unde tuot, als ich hie wirbe.
swenn ich nû gestirbe,
sô mac daz geschehen,
daz man hôret jehen,
ich hân von vergeben
verloren daz leben,
unde wirt diu unwârheit
mînen vriunden geseit
unde mînem vater hin heim
ûf die bêheim,
des beret si durch got
unde durch mîn bet unde gebot:
ich vergich iu, als ich kan,
daz ûf der werlde nieman
an mînem tôde schuldic ist,
wan der dâ sterben unde genist
in sîner hant hât beslozzen.
den hât nû verdrozzen
mînes lebens hie>.
unde dô diu red alsô ergie,
dô zeran im der maht.
mit grôzer andâht,
die er ze gote hiet,
diu sêle von im schiet.
nû dar, hêrre süezer krist,
gedenke, daz du bist
durch uns her nider komen
unde daz du hâst genomen
durch uns an dich die menscheit,
als uns der geloube seit,
unde daz du wider der natûr orden
ein kindelîn bist worden
unde in kindes wîse
an kleidern unde an spîse
durch uns du gebresten lît,
daz du uns dâmit
woldes rîche machen
an maneger hande sachen.
des unde maneges mê,
süezer krist hêr,
lâ genesen künec ruodolfen
unde bis im geholfen
mit dînen gnâden,
daz im deheinen schaden
tuon noch erzeigen
die argen tiuvel veigen.
schaf, hêrre, daz sîn sêl
der erzengel sant michêl
vüer vür dînen anblic.
vriste in vor dem stric,
daran der tiuvel bindet die,
die dâ leben hie
wider dîn gebot.
gedenke, zarter got,
waz dîn munt unde dîn zunge
erleit marterunge,
darin die juden mit schallen
guzzen ezzich unde gallen,
dâ gedenke, hêrre, an.
unde hât sîn munt iht getân
mit rede wider dîn hulde,
sô vergip im die schulde.
ich man dich, süezer trehtîn,
daz diu gütlichen ôren dîn
durch uns hôren muosten
der juden spotlich huosten,
daz si teten gegen dir:
vil mêre denne zwir
retten si alsô
vor dem rihtaer pylatô,
du waerest ein unrehter man.
sît du daz durch uns hâst getân,
...durch uns lît unde hôrt,
sô tuo ouch, hêrre, daz
unde lâ dînen haz,
ob künec ruodolf der reine
rede deheine
mit sînen êren hab vernomen,
diu iemen sî ze schaden komen,
oder swie der selbe man
dâmit hab wider dich getân
hie in disem leben,
daz geruoch im, her, vergeben.
gedenke, hêrre, jesu krist,
an al die smaehe, diu dir ist
von den juden getân,
die du muost sehen an
mit dînen ougen zart:
hât dich indert beswârt
künec ruodolf mit gesiht,
daz rîch, hêrre, an im niht,
...
Dcclxxxiii . hie mit wil ich kêren
mit der red hin wider,
wie der künec sider
wart bestat unde beklagt.
ich hân iuz ê gesagt,
der vürst des lebens verphlac
an sant uolrichs tac,
unde dô daz ergie,
kuniclich wart er hie
gegen prâge brâht.
zwên tage unde ein nacht
beleip er dô ob der erden,
unz daz man den werden
gebivilte schôn.
daz ist der lôn,
den er zbêheim enphie.
dô man den künec hie
zallen kirchen het besungen,
dô bestatte man den jungen
kuniclichen dâ
ûf dem kôr ze sant wenzlâ,
dâ sîn veter herzog ruodolf lac.
wie getâner klag
sîn wîp diu küneginne pflac
unde die im wâren wâg,
ein ieglich man daz bedenket,
den herzenleit hât bekrenket.
sîner basen kint,
der klage was lint,
die künec wenzlâ lie:
die wânden nû hie,
si besaezen eigenlich
mit erbschaft daz kunicrîch.
daz mohte niht ergân,
als iu wirt kunt getân
mit dem maer hernâch.
nû hôrt, waz dô geschach.
dô man den werden
het bestat zder erden,
dô huoben sich gelîche,
al die von ôsterrîche
mit künec ruodolf wârn
gegen bêheim gevarn,
die vuoren mit île
hin wider an der wîle.
swie vil der von dannen zôch,
daz huop die bêheim unhôch:
den het getân ande,
daz ze bêheim in dem lânde
wâren sô gewalticlich
gewesen die von ôsterrîch.
des was niht grôz ir klagen.
nû sul wir der gedagen
unde gewehenen der maere,
wie dem künec waere
unde der küneginn elspeten,
dô si vernomen heten,
daz ir lieber sun was tôt.
des jâmers unde der nôt,
diu dô geschach,
ich nie mê gesach.
ist inder hie wîp oder man,
der liebez kint ie gewan,
der prüef in sînem herzen
den jâmer unde den smerzen
unde die kleglichen arbeit,
die vater unde muoter leit.
ez was unmerklich,
daz si klagt kleglich
die verlust ires kindes:
jâ wart nie niht sô lindes
offenlich noch tougen
in vater unde in muoter ougen
als daz wolgerâten kint-
daz wizzen alle, die dâ sint
solher vröuden wizzenhaft.
sô reine unde sô tugenthaft
wart nie mensch gesehen,
als man muoste jehen
dem werden künec ruodolfen,
des het im got geholfen
mit sîner gnâden stiwer.
swâ der vürst gehiwer
ie wart erkant,
dâ wart er genant
vür den allerbesten.
von kunden unde von gesten
was swebende sîn lop
allen vürsten ob,
die nâhen oder wîten
wâren bî den zîten.
darunder er sich geflizzen,
als noch wol wizzen
al die sîn kunde heten hie,
daz er het begangen ie
sîns vater unde sîner muoter willen,
wand er sich nie liez bevillen
der werke noch der wort,
wan diu gerne hôrt
sîn vater unde sîn muoter.
sô reiner noch sô guoter
vürste nie gesehen wart
als künec ruodolf der zart
man unde wîben.
swie vil man möht getrîben
klagen unde weinen
umb den werden reinen,
daz waer billich unde reht;
doch tete der künec albreht,
als man die wîsen tuon siht,
sô in herzen leit geschiht,
daz si in selben trôst gebent:
 <diu kint, diu noch lebent>,
zder küneginn er sprach,
 <die sullen des ungemach,
den wir tragen an disem zil,
enkelten niht ze vil>.
allen sînen rât
hiez er besenden drât,
unde dô der zuo im kam,
rât unde wîsung er nam,
sît er het verlorn
den sun ûzerkorn
Ruodolfen genant,
daz er doch daz lânt
behielte in gewer dem rîch.
dô rieten si gemeiniclich,
die an dem râte wârn,
er solde dâ ervarn
mit einem boten vruot
der bêheimischen hêrren muot,
ob er si an diser stunde
noch wesent vunde,
als man si vor hôrt reden.
daz beheite dô in bêden
dem künec unde der küneginne.
ein bote, der kluoger sinne
was unde wîser erkant,
der wart dô hin gesant
hinz bêheim an die vart.
swaz im enpholhen wart,
des vergaz er niht:
er îlte algeriht
dar, dâ stuont sîn sin,
unz er kom dâhin
in die stat ze prâg,
dô ervant er, daz uneben lac
sînes hêrren sache:
ab der burg ûz irm gemache
diu küneginne was getriben;
kûme was si beliben
hie niden in der stat
der bischolf ein hûs hât,
dârinne vant si der bot.
ir unde sînes hêrren nôt
die klagt er dô sêre.
dô sagt si im mêre,
waz si het erliten
von der bêheim unsiten,
mê, denn er sîn weste.
ouch riet si im ze leste,
wie er botschaft werben solt
unde welch noch waeren holt
dem künec albreht
unde an den sachen gereht.
gegen den wîslich
warp der bot heimlich,
swaz er ze werben hât,
unde nâch der selben rât
ir brieve er den andern gap,
die in her ab
der künec het gesant,
daz ir ieglicher vant
unde die wârheit gelas,
swaz an sînem brieve was.
dô wart ein tac genomen,
dô si zeinander solden komen
in der künegin herberge.
mit maneger hant kerge
die bêheim umbe giengen,
wie siz an viengen,
daz man gelimphen spurt
an irer antwurt.
des naehsten tags darnâch,
dô der imbiz geschach,
als ir vor habt vernomen,
die bêheim zeinander kômen.
der rât gienc entwer,
under in hin unde her
wart der kriec grôz.
offenlich unde blôz
jâhen si geriht,
si wolden vürbaz niht
sweren noch hulden,
noch ze hêrren dulden
die herschaft von ôsterrîch.
daz widerrette vlîziclich
von peching her tobes
unde sîn geslehte jâhen des,
des si heten gesworn,
daz belibe unverborn.
ab der rede ouch niht kam
von prâge hêrre wolfram,
der was an dem rât
von der gemein der stat.
Dcclxxxiv . nû hôrt die missewende
unde wie ez nam ein ende.
von liuhtenburge daz geslehte
pflâgen grôzer mehte
unde was ein hôchvertigiu diet.
von dem gewalte si schiet
künec ruodolf, die wîl er lebte.
irs unrehtes er widerstrebte
spâte unde vruo
unde brâhte si dâr zuo,
daz si muosten lâzen,
swaz unreht was getân.
diu selbe diet unrein
wart des enein,
swelher der waere,
der den kriec verbaere,
er wolt mit dienste kêren
von ôstrîch an die hêrren,
den woldens ê ermorden.
dô si des wâren worden
in einer kamer ze râte,
dô giengen si drâte
her ûz in den palas,
dâ der hêrren wênic was;
unde rehte mit der vart,
dô man aber reden wart
unde antwurten solde,
wen man ze hêrren haben wolde,
dô kunde nieman bringen
hern tobes von pechingen
ab der red aleine,
sit daz lântvolc gemeine
het gegeben hantveste,
als meniclich wol weste,
daz solt man haben staete;
swer anders iht taete,
daz waere missetan;
er wolt gern staete hân,
swaz er gelobt het.
dô sprach sâ zestet
der von liuhtenburge einer:
 <sô woldet ir gemeiner
vuor der andern widerstreben?>
ê er des antwurt het gegeben,
dô ruct er ouch dar
mit einem swerte bar
unde stach daz durch sînen lîp,
daz ez daz hôchgeboren wîp
diu küneginn an sach.
dô ditze mort geschach,
dô was her wolfram sô karc,
daz er sich verbarc,
unde waer des niht geschehen,
man het in tôten gesehen,
wand si in an den stunden
suochen begunden
unde schriren all als ê:
 <gedê wolfram, gedê?>
daz spricht ze tiutsch alsô:
 <wâ ist wolfram, wâ?>
dô man sîn dâ niht vant,
îlent dô rant
iegelicher drât
von prâge ûz der stat.
wande dô diu maere
gefrieschen die burgaere,
dô machten si sich ûf
unde kômen ze hûf
vor der herberg der küneginne,
dâ der rât was geschehen inne.
unde dô si wâren des verzigen,
daz man der rehte schuldigen
dâ deheinen vant,
dô îlten si zehant
wîse unde tumbe
unde suochten alumbe,
ob man si zuo der stunde
noch in der stat vunde.
dô wâren si entrunnen.
dô der bot versunnen,
den künec albreht sant dar,
rehte wart gewar,
wie daz dinc lac,
bî nacht unde bî tac
sach man îlen in
zuo dem künec hin.
unde dô er zuo dem kam
unde dô der künec vernam
der bêheim ungetriwen muot,
Albreht der künec vruot
ein her zesamme brâht
unde mit aller der maht
îlt er vür sich
gegen bêheim den strich,
unde ûf dem rehten spor
îlten im boten vor,
die niht ruowe pflâgen,
die solden widersagen
den bêheim vrid unde suon.
Dcclxxxv . nû hôret, waz die tuon.
si wurden des gemein
mit einander enein,
daz si sanden snelliclich
nâch herzog heinrich
von kernden, daz er kaeme
unde daz kunicrîch in naeme:
sô mües er iemer mêre
haben die êre
unde ouch den geniez,
daz er künec waer unde hiez.
er sold in des wol getrouwen,
daz si im unde irer vrouwen
behabten ir erbe,
waer ot er sô bederbe,
daz er kaem an der stunde
unde sich sîn underwunde.
die bêheim listic unde karc
manic gelubde starc
an brieven sanden im hin,
dâmit si erwegten in;
doch brâht in niht sô vil dâr zuo,
sam daz in spât unde vruo
diu küneginne dâr zuo treip
unde von beiern otte, der im schreip,
ob er sô verzeit waere,
daz er die reise verbaere
unde niht in naem daz lânt,
des waer er iemer geschant,
unde er wolde in
durch beiern vüeren hin
ân alle irrunge.
dô bewac sich der junge
aller der vreise,
diu im von der reise
widervaren kunde.
in vil kurzer stunde
wart er bereit,
die boten heten im geseit,
daz er im lieze wesen gâch
unde daz er im nâch
von sînen lânden allen enden
bereite liute hieze senden.
Dccclxxxvi . dô sûmt er sich niht mêre,
nâch herzog otten lêre
îlt er zehant
durch der beier lânt,
daz er dehein ruowe nam,
unz er hinz bêheim kam.
ez gewan nie dehein wîp
zeiner reis sô ringen lîp,
als diu vrouwe het,
dô man ir kunt tete,
daz si in kurzen tagen
ze bêheim krône solde tragen.
daz si überlüede
 ...ir heimüede,
des wart gelougent ir.
si kom vil schier
gestrîchen gegen prâg.
îlens ouch pflac
Albreht der rômisch vogt,
unde dô der her zogt
unde vürwâr het vernomen,
daz wider in was dar komen
sîn swâger herzog heinrich,
dô enpôt er hinze ôsterrîch
sînem sun dem jungen vürsten,
den er kand in den getursten,
swenn er die botschaft vernaeme,
daz er zehant zuo im kaeme
unde daz er mit im braehte
liute, sô er meiste möhte,
von ôsterrîch aleine;
unde von stîre die gemeine,
leien unde pfaffen,
sold er hinz kernden schaffen,
daz si gewalticlichen
herzog heinrîchen
betwungen ab daz lânt.
der künec ouch besant
von salzpurc bischolf kuonrâten:
er unde sîn sun bâten
daz er bediut die vriuntschaft,
diu mit voller kraft
zwischen in waere,
unde daz er niht verbaere,
er vüer mit strîtpaer hant
hinz kernden in daz lânt
ze dienste dem rîch,
unde daz er weste sicherlich,
ob er darunder vrum
schüefe sînem bistum
offenbâr oder stille,,
daz waere wol ir wille
unde wolden im sîn legen zuo
beide spâte unde vruo.
Dcclxxxvii . dô der bischolf kuonrât
die botschaft vernomen hât,
der was er harte vrô.
wol bereit vuor er dô
hinz kernden âne underlâz.
sant vît die stat er besaz
dem von kernden ze vâr.
nû kam ouch zuo im dar
von hiunburc grâf vriderich
unde von walsê her uolrich,
mit dem, als ich hân vernomen,
die stîraere alle kômen.
von disen helden vermezzen
wart diu stat besezzen.
swaz dâr zuo gehôrt,
dâ man mûr mit zestôrt,
des kam dâ vil ze hûf.
unde dô daz wart geriht ûf,
dô muot man si dâmit
nâch vîntlichem sit
tac unde nacht,
unz man si dâr zuo brâht,
daz si die stat muosten geben
durch vristunge ires leben.
dô diu stat wart überwunden,
der underwant sich an den stunden
von stîre der houbtman.
mit dem her vuor man sân
vür volkenmarkt hin.
durch sîn selbes gewin
mit den sînen vuor drât
von salzpurc bischolf kuonrât
vür rabenstein die veste,
die er ze naehste ligent weste
Vriesach sîner herschaft.
daz hûs besaz er mit kraft
unde traht in allen sînen sinnen,
wie erz möhte gewinnen.
des het er vlîz unde gaeme.
her kuonrât von schrancpaeme
die veste inne het.
nû hôret, waz der tete.
den bischolf er sich hie
überreden lie
...unde von dem bischolf nam
silbers zwei hundert marc,
der bischolf wîs unde karc
begund des dinges îlen:
er vorht, ob in den wîlen
mit minne oder mit reht
mit dem künec albreht
der von kernden sich verriht,
sô möht er sô gewerlich niht
sînen vürsaz volfüeren.
dâ von begund er rüeren
daz dinc zuo der stunde,
sô er beste kunde,
swaz dâr zuo tohte,
dâmit er bringen mohte
daz hûs in sîn gewalt,
daran was er balt.
dô wolt der schrancpaemaere
diu offenbâren maere,
daz er guot het genomen,
dâmit überkomen
unde hellen dâmit,
daz er nâch vîntlichem sit
den bischolf hiez gebâren
unde des hûses varen
mit rutten unde mit blîden,
daz erz niht möht erlîden.
durch sîne bet
der bischolf daz tete;
ez dûht in aber ze seine:
mit einem antwerc kleine
werfens man hin in pflac,
ich enweiz wie manegen tac.
des waer daz hûs wol genesen,
waern die wurfe niht gewesen,
den mit dem silber hin bolt
von vriesach viztum gêrolt:
der kom dar mit sô grôzer kraft,
daz er machte weghaft
die mûre unde den turn dicke.
den liuten ze blicke
solt man im tuon nôt.
der bischolf gebôt
allen den sînen,
man solt des morgens pînen
den schrancpaemaere
mit einem sturme swaere.
unde dô daz erhal
hie ûz über al,
dô muost gewinnen vrist
sînes lîbes genist
der besezzen man.
er gap daz hûs sân
mit solhen gedingen,
daz er von dan solt bringen,
swaz dâr zuo tohte,
daz man trîben unde tragen mohte
oder ûf wegen gevazzen.
daran ouch niht lazzen
der schrancpaemaer began:
der bischolf im gewan
wegen sô vil,
unde hiet er zehenstunt sô vil
gehabt ze vüern von dan,
die vurderung tete man dem man
ez waer hinz mansperc mit île
komen in kurzer wîle
dem hûse ze vâr
liute sô vil dar,
daz in kurzer zît
daz hûs hôch unde wît ...
swer sich niht lie gezemen
pfenninge ze nemen,
dem gap man sô vil antlâz,
daz in geluste dester baz
der müe unde der arbeit,
dô man die mûr nider leit.
ze vriesach hôrte man predigen,
swer von wîzen erledigen
sînes vater sêle wolde,
hinz rabenstein er komen solde
mit hacken unde mit houwen,
unde swaz dâ waer gebouwen,
daz solt man âne sûmen
ab dem berge rûmen,
daz erwegt die liute ûf,
daz si daz hûs ze hûf
brâchen ûz dem grunde
in vil kurzer stunde.
Dcclxxxviii . dô der bischolf kuonrât
sînem goteshûse hât
von der burc gerûmt,
niht lenger er sich sûmt,
sînem bistum
schuof er grôzen vrum
unde nutzpaer werc.
zaltenhoven den berc
huop er ze bûwen an.
swaz er mocht gehân
ze kernden unde ze stîrlânde,
zuo dem bûwe er daz sande,
unde swaz er het ze lungouwe,
daz schuof er allez zuo dem bouwe,
des man îlent pflac
beide nacht unde tac.
unde dô der wîse man
daz allez het gereht getân,
dô vuor er hin nider
hinz volkenmarkte wider,
dâ die hêrren lâgen,
die des besezzes pflâgen.
die heten nû solch arbeit
die besezzen an geleit
beide tac unde nacht,
daz sis dâr zuo heten brâht,
daz si gerten suon.
die sach man si alsô tuon,
daz si die stat gâben,
unde swaz si mohten gehaben
vor der stat unde dârinne,
daz in dehein unminne
nieman taet daran.
dô man die stat gewan,
der underwant sich aber als ê
her uolrich von walsê
unde besazte die stat
nâch der andern hêrren rât.
dô man die gewunnen het,
dô vuor man sâ zestet
vür klagenfurt hin ab.
guoten trôst den gap
von oufenstein her kuonrât.
der het geschriben drât
von der etsche her
ûf den gedingen, ob er
mit gewalt oder mit listen
daz lânt möht gefristen
vor der vînde gewalt.
dô was ez alsô gestalt,
daz er in dem lânt
lutzel iemen vant,
die trôst oder vriuntschaft
von kernden der herschaft
erzeigen dô wolten.
dâ von kummer dolten
die klagenfurtaere.
der oufensteinaere,
dô der ersach,
daz er ir ungemach
niht erwenden mohte,
dô tete er als im tohte:
ze teidinc half er in,
unz man si brâht dâhin,
daz diu stat dienstlich
lobt dem von ôsterrîch
wesen undertân,
die wîle man in saech vor hân
Volkenmarkt unde sant vît;
swenne aber kaem diu zît,
daz ez kaem ze vriuntschaft
zwischen irer herschaft
unde dem künec unde sînem kint,
sô solde man si ouch sint
begrîfen in aller der rede,
als siz staete machten bêde.
dô ditz alsô verteidingt wart,
dô wart diu stat enspart
den vînden unde gegeben.
ân aller hande widerstreben
lobten si wesen undertân
von stîre dem houbtman.
dô sich der ir underwant,
an sîner stat er si zehant
einem houbtman dô liez,
unde allen den geniez,
der ze kernden in dem lânt
dem vürsten was benant,
der von walsê dô nam,
swaz von dem lânde kam.
noch wâren zuo dem zil
der kernaere vil,
die ir alten herschaft
wolden wesen diensthaft,
die sich ûf ir vesten
ân angst unde sicher westen;
sô was ot der genuoc,
die ir wille truoc
ze dienen dem von ôsterrîche
unde ze vorderist dem rîche.
alsô gienc ez entwer
in dem lânde hin unde her.
die geste sach man varn,
von dan si komen wârn.
der salzpurgaere hêrren
sach man hinz vriesach kêren.
dâ beleip er als lâng,
den berc, den er het angevang,
daz der sô wol was erbûwen,
daz er im des mocht getrûwen,
daz er sicher waere
vor aller vînde gevaere.
allerêrst er sich zelie.
unde die wîl er gienc
ze kernden in dem lânde,
die wîle ouch vil ande
den kernaeren teten,
die sîn der künec het gebeten,
daz wâren die grâven kurc
von gorze unde von ortenburc
Heinrich unde meinhart.
wand dô in verhantvest wart,
swaz die helde versunnen
dem von kernden an gewunnen
ze kreine dem lânde,
daz in daz stüend ze pfande
vür die kost unde vür die arbeit,
diu darûf wart geleit,
darumbe ouch die hern
williclich unde gern
arbeiten ditze.
Wîhselberc mit witze,
daz in krein ist gelegen,
ze sînes selbes pflegen
der von gorz in brâht;
dô twanc mit sîner maht
grâf meinhart von ortenburc
Valkenstein unde kreinburc,
unde allez, daz si mêre
ze schaden unde zunêre
mohten getuon mit gevaere
Heinrîchen dem kernaere
an der marke unde in kreine,
des wart vermiten kleine.
Dcclxxxix . die wîle man diz hie begie,
sult ir hôren, wie
ez ze bêheim stê
unde wie ez der künec dâ begê.
in dem selben lânde
mit roube unde mit brande
grôzen schaden man nam,
swelhen end er kam.
die von den kutten heten in
heizen komen hin
unde lobten im ze hulden
unde ze hêrren dulden,
sô daz si heten sînen suon.
nû hôret, waz die bêheim tuon.
dô si gefrieschen diu maere,
daz die kuttenaere
wolden wesen gereht
dem künec albreht,
dô enputen si dar
still unde offenbâr,
den si ze künec haben wolden,
an dem si ouch solden
wesen vest unde staete,
unde swer iht anders taete,
der müeste iemer hân
der leien unde der pfaffen ban.
wand ez waere wizzenlich,
diu vrouw, die herzog heinrich
het an konen stat,
daz diu reht hât
zires vater erbe;
ouch het in der bederbe
herzog heinrich gelobt,
ob er daz dinc überobt,
er wold iemer mêre
leben nâch irer lêre,
die wîl er het daz leben,
unde wolt den kuttenaeren geben
solich vrîunge,
des alte unde junge
iemer waeren vrô.
dâmit si si dô
brâhten von ir staetikeit.
unde dô daz wart geseit
künec albrehten offenbâr,
dô kêrte er vür sich dar
unde besazt si mit sîm her.
ouch sazten si sich ze wer
unde stalten sich êrlichen,
wand si heten niulichen
gemacht ein kostlich, werc
alumbe umb den berc
vür der vînde maht.
nû het der künec mit im brâht
einen meister dar,
der jach offenbâr,
er wolt mit wildem viwer
holz unde gemiwer
brennen ûz dem grunde.
dem wart in kurzer stunde
alliu diu bereitschaft,
der dâ bedorft sîn meisterschaft,
dâ zesamen brâht unde ze hûf.
ein antwerc riht man ûf
unde swaz man dâr zuo bedarf,
dâmit man hin in warf
grôz kugeln, dâ was innen,
daz dâ solde brinnen,
swenn ez nider viele
unde daz viwer darûz wiele.
ich enweiz, von wiu ez geschach,
daz si deheinen ungemach
dâ von enphiengen nie.
dô daz niht zuo gienc,
des der künec het gedâht,
dô kêrt er mit sîner maht
vür die stat ze prâg;
unde die wîl er dâ lac,
dô hiez er daz lânt
mit roube unde mit brant
verwüesten über al.
dâ het er die twâl
mit menlichen siten,
ob iemen kaem geriten,
der mit im wolde strîten;
wand daz heten zuo den zîten
die bêheim vür gegeben,
unde solden si geleben,
daz der künec in ze vâr
iemer mêre kaeme dar,
si wolden mit im strîten.
darumb sach man dâ bîten
den künec albrehten,
ob iemen wolde mit im vehten.
nû enpôt im her vuor
diu küneginne sîn snuor,
daz er etwen sant
ze wyscherat ûf den sant:
dâ wolt si hin komen,
daz si dâ wurd genomen
unde gefuort von dan.
mit manegem vrechen man
unde manegem helt loblich
der herzog vriderich,
künec albrehtes barn,
kôm dâhin gevarn
ûf den sant ze wyscherat,
als si im gelobt hât,
die er dâ vinden solde,
unde reht als si dô wolde,
alsô ez ergie:
wand si sich vinden lie
irn swâger unverzeit,
dem all ir arbeit
wê tete unde ande.
ûz der bêheim lânde
hinz ôsterrîch vuort si
der vürste muotes vrî.
dô der künec het erfunden,
daz im zuo den stunden
die bêheim brâchen beide
die triwe unde die eide,
die si vor niulich
teten im unde dem rîch,
dô wold er von dannen zogen.
die in dâ heten betrogen,
swaz den von im geschach
ze leide unde zungemach,
des vröut er sich.
in beider lânde strich,
swaz man des iren vant,
mit roube unde mit brant
wart in übel getân,
dem künec riet man-
dâmit zogt er wider heim-
wold er die bêheim
in der aht verwüesten,
daz si dâ von müesten
alle verderben,
sô sold er darnâch werben,
daz er ze kunftigem jâr
braeht zuo einander gar
sînes heres kraft
unde dâmit schadhaft
machte alle die,
die dem rîche hie
wâren ungereht.
nû tete künec albreht
allez, daz er weste,
daz dem rîche waer daz beste.
wand er selp des gehal,
daz er in zuo dem mâl
niht anders mocht getuon.
ân vrid unde âne suon
von bêheim er vuor.
im selp er des swuor,
gelebte er den summer,
er braehte in den kummer
unde ze solhem leide
an lîb unde guote beide,
die der schulde wârn besprochen,
daz dem rîche wurden ie zebrochen
die starken unde die vesten,
die guoten hantvesten,
die sô gar niulich
warn gegeben dem rîch
von allen den lântherren,
die dâ deheiner êren
in der bêheim lânde pflâgen;
an den brieven ouch lâgen
diu insigel aller der stet,
die bêheim unde merhaeren het.
unde wie daz zuo was komen,
daz habt ir ê wol vernomen.
Dccxc . dô der künec hôchgeborn
sô gar het verlorn
beide lânt unde den suon,
waz sold er dô tuon?
als im gerâten wart,
kêrt er die heimvart,
mit dem her sîn
wider heim zuo dem rîn
lie er im wesen gâch.
wie er gewunne râch
an den, den er was gehaz,
darüber er dicke saz
mit den sînen ze rât.
vruo unde spât
traht er anders niht,
wan wie er ûz geriht
die, die im nutze wârn
hinz bêheim wider ze varn.
den winder er alsô vertreip,
daz er selten beleip
diser unmuoze vrî
unde alle die im wâren bî.
des selben sach man ouch pflegen
den vürsten bewegen
herzog vriderich
von stîr unde von ôstrîch,
mit wie getânen dingen
er ûz möhte bringen,
die strîtpaer waeren genant.
den gap sîn miltiu hant,
gâbe sô grôz,
daz si der arbeit niht verdrôz
zdem künftigen jâre.
diser hezzigen vâre
versâhen sich vil wol
die bêheim untriu vol.
der brieve unde der boten
von dem herzog otten
...zim si rât nâmen,
wîsung unde êre.
der stiurt ot sêre
von kernden herzog heinrîchen,
daz er sich vesticlichen
sazte wider unde hielte
unde des lândes wielte,
die wîl unde erz behaben möhte.
an alliu diu unde im töhte,
wold er im geholfen sîn.
dem tete er ouch wol schîn,
wand er sêre traht
mit aller sîner maht,
wie der künec überladen
wurde leides unde schaden.
dâr zuo er stiwer tât
mit manegem valschen rât,
unde der ungetriwe wolf,
von meinze der bischolf,
unde von wirtenberc grâf eberhart,
die kêrten ûf die vart
des kunigs bruodersun johan,
daz er an guote unde an man
vorderte sîn erbteil.
daz kom in beiden zunheil.
er iesch an künec albreht
allez daz reht,
daz er haben solt gelîche
an stîre unde an ôsterrîche
teil mit sînen kinden.
des lie der künec sich vinden
an solher antwurt,
an der man nur guot spurt.
er jach, daz er gern wolde
tuon, swaz er solde,
mit dienste unde mit suon
gegen sînes bruoder suon
nâch der vürsten râte,
als balde unde als drâte
als im diu wîle töhte,
daz erz getuon möhte
vor ander unmuoze.
die rede vil unsuoze
herzog johans enphie:
daz ez zehant niht ergie,
vür übel er daz het.
dem er sît wol gelîche tete
mit boeser geschiht,
als ich iuch wol beriht
unde iu mach offenbâr,
sô wir nû komen dar,
daz sîn zît wirt ze sagen.
wil iuch sîn niht betragen,
sô mach ich iu bekant,
wie in bêheimlânt
daz dinc wandelte sich.
von kernden herzog heinrich,
der bêheim inne hât
an eines kunigs stat,
der leit nôt unde arbeit
unde sô manege smâcheit
unde ouch armuot sô grôz,
daz in des lebens dâ verdrôz.
dem er tete gelîche schîn,
wand er wolde sîn
ûz der smaehen dol
gevaren hinz tyrol,
unde dô er wart
bereit zuo der vart,
daz er wolt sîn entwîchen,
nû kômen her gestrîchen
von beiern herzog otte
mit sîner rotte
unde von wirtenberc grâf eberhart.
die erwanden in der vart.
die selben bêde
mit maneger listiger rede
geschuofen mit im daz,
daz er beleip vürbaz,
wand si im an dem zil
sagten sô vil,
swaz dâ von
im wurde undertân
unde wie si spât unde vruo
im wolden legen zuo
von ort unz an daz drum
sîner êrn unde sînes vrum.
si kômen ouch von dannen niht,
unz ez gar wart verriht,
swaz dâ unguotes,
hazzes unde unmuotes
zwischen herzog heinrîchen
unde den hêrren sumlichen
was still unde offenbâr.
dô si daz verrihten gar
unde allez gemachten sleht-
ze haz dem künec albreht
wart daz getân-
die selben zwêne man
zuo den selben stunden,
swâ si mohten oder kunden,
mit gevaer ân underlâz
wurben si allez daz,
daz si mohten ervinden,
dâ dem künec oder sînen kinden
mit geschadet waere.
nû hôrt, wie ein gevaere
dise zwêne veigen
begunden erzeigen
dem künec an êrn volkomen.
Dccxci . ir habt wol vernomen,
wie mit gewaltiger hant
Mihsen daz lânt
künec adolf ervaht
unde dem rîch in brâht,
des sît ze haben pflac
künec albreht manegen tac:
die zwêne, die ich nande vor,
die sach man ûf des hazzes spor
staete unde heimlichen
dem künec nâch slîchen.
der marcgrâve vriderich
...ze mihsen het behert
unde mit reht entwert,
dem wurden zehant
von in boten gesant,
daz er besaehe,
wie daz geschaehe,
ob er mit deheinen dingen
daz lânt möhte bringen
wider in sîn gewer:
mit deheinem her
liezens im niemer mê
den künec selben her
gegen mihsen komen,
daz im daz lânt wurd benomen;
daz er daz hiet ûf iren triwen,
si wolden im briwen
solhen widerteil unde haz,
daz er vürbaz
unde ander etlich wol beliben
von im unvertriben.
sô sêre sterkten si den man,
unz er trahten began
mit sînen sinnen darûf,
wie er ein her braeht ze hûf.
daz ouch darnâch
vil kurzlich geschach.
ze during unde ze pôlân
unde in sahsen er gewan
ein her manhaft,
dâmit kêrt der ellenhaft,
marcgrâve vriderich,
hinze mihsen snelliclich
unde greif an daz lânt
mit roube unde mit brant.
dô daz gefrieschen die,
die dâ het lâzen hie
Albreht der künec vruot
dem lânde ze huot,
die dâ houbtliute wârn,
die sach man niht lenger sparn,
si bereiten sich
ûf ein strît menlich
gegen dem marcgrâven;
den sach man her draven,
als der dâ wil strîten.
dô wart in kurzen zîten
ietweders her
ze strît geschict unde ze wer.
zeinander sach man si zogen,
an manheit unbetrogen
ietweders her was.
des wart der durre was
under in von bluot sô naz,
daz ich mac wol sprechen daz,
unde waer in jâren zwein
tou noch regen dehein-
als ich hân vernomen-
von himel her nider komen
ûf den selben acker,
dâ disiu her wacker
wâren komen ûf
des strîtes ze hûf,
er waere dennoch baz
viuhter unde naz
gewesen wol zwir
denn diu naehste rivier,
diu dâ bî lac:
sô grôzes bluotes wâc
ran über daz selbe velt.
si gâben strîtes widergelt
die von dem rîne unde von swâben,
die wîl si mohten gehaben
strît unde wer
gegen des marcgrâven her.
dô was ot ir ze vil:
man ahte an dem zil,
die der marcgrâf dar
brâht in sîner schar,
der was wol aht stunt mê,
denn die albreht der künec hêr
ze huote het gesant
ze mihsen in daz lânt.
des muost in an den dingen
durch nôt misselingen
von der vînde überlast.
swie menlich unde swie vast
si sich heten gewert,
doch wart der sic beschert
dem marcgrâven unde den sînen.
die liezen daz schînen,
daz ez nieman wol tuot,
der von êren unde von guot
alsô scheiden sol:
der marcgrâf ellens vol,
dô der mit sîner maht
den sic dô ervaht,
dô hiez er nur hie
vâhen alle die,
die deheiner êren pflâgen,
die andern al gelâgen
ertôt ûf dem wal.
grôz was der selben val.
der marcgrâf vriderich
wart vröudenrîch,
dô er vant hie
in sîner vencnuss alle die,
die des lândes pflâgen.
ez wart in kurzen tagen
zwischen in alsô geret,
die er in vencnusse het,
daz er die alle ledic liez
ûf solhen geniez,
swaz si des lândes inne heten
an burgen oder an steten,
daz muosten si gar
antwurten dar
dem marcgrâven unde geben,
daz er si lieze bî dem leben.
seht, alsô überwant
Mîhsen daz lânt
der marcgrâf vriderich,
daz sîn daz rîch
sît hât enporn
unde die gewer verlorn,
daz ditz ergie,
daz was, dô man hie
zalte unde spurt
der jâr nâch krists geburt
driu zehen hundert jâr
unde in dem ahten vürwâr.
Dccxcii . nû hôret, waz darnâch
ze bêheim geschach.
in den selben jârn,
dô der künec was gevarn
mit her ûz bêheim
unde mit im het gefuoret heim
gegen ôsterrîch
die vrouwen tugentrîch,
die an konen stat
sîn sun gehabt hât,
Ruodolf, der nû was erstorben,
diu het mit im alsô geworben,
daz er hete die drî stet,
die si ze bêheim inne het,
wand ir die selben hab
ze rehter morgengâb
gap der künec wenzlâ:
die antwurt si sâ
dem künec albreht,
daz er ir all iriu reht
solt schermen daran,
der antwurt si sân
sînem sun vridrich,
dem vürsten ûz ôstrîch,
der selbe dar zehant
wol driu hundert man sant,
in ieglich stat besundert
bereiter man hundert.
die lâgen dâ den winder lânc.
unde umb den vaschanc,
dô het man in gesant
von ôsterrîch dem lânt,
swaz koste drîzic wagen
mohten getragen.
nû was zuo dem zil
des urliugs sô vil
beide her unde hin
zwischen den bêheim unde in,
daz man in daz guot
unde die kost unbehuot
dar niht bringen trût.
darumb hinz der hôhenmût
den hêrren zehant
ein bete wart gesant,
daz si kaemen bereit
den wagen ze geleit,
die man in vuorte dar.
mit einer êrbaeren schar
huoben si sich
dâhin den gerihten strich,
daz si die kost braehten heim.
dô daz die bêheim
gefreischet heten,
nû hôret, waz si teten.
bî tage unde bî nacht
alle ire maht
brâhten si zeinander:
einer unde der ander
brâhten zuo einander her
vunf hundert helme oder mê.
dâmit si heimlich lâgen
unde einer lâge pflâgen,
unz künec albrehtes man
wider von dan
die wegen beleiten.
alrêrst si sich bereiten,
daz si mit in strîten,
sô si her wider riten,
des legten sich die helde vruot
dâ bî in eine huot.
nû was vor niulich
ein bêheim mehtic unde rîch
von den swâben gevangen.
unde dô daz was ergangen,
dô het man in gelâzen
rîten sîne strâzen
unde was sîn triwe des genomen,
daz er solt hin wider komen
ûf einen tac wol erkant,
der im dâr zuo was benant.
der selbe suppan
zden swâben rande sân
unde warnte si der maere,
daz in gelegt waere
mit vunf hundert helm ein huot.
des vreuten sich die helde vruot.
mit wol bedâhtem muot si riten
in die huote unde striten
mit der bêheimischen diet,
unz si diu nacht schiet.
gelucke muost sîn pflegen,
wand der strît gewegen
was zwischen in ungelîch:
die bêheim volliclich
heten sehs an diser ein;
doch werten sich die klein,
daz ich nie bî mînen tagen
von solhem vehten hôrt gesagen.
mit herzen unde mit munde
der wîle unde der stunde
vluochten die bêheim,
daz si ie von heim
durch strîtes willen kêrten,
sô vil ir dâ nider rêrten
die swâb unde von elsâz.
als lânge triben si daz,
unz ein einigez
ros lebentigez
hinder beleip.
von sige si daz treip
unde hôrt doch, wie.
dô si alle hie
ze vüezen nider stuonden,
dannoch si kunden
die bêheim überwinden niht.
si sanden algeriht
in diu naehsten dorfer hin,
daz dar kaeme zin
die bûren alte unde junge,
daz man die tiutschen betwunge,
die von dem sig nû waern gescheiden.
dô kômen die leiden
bûren mit stangen
unde mit leitern lângen,
dâmit si sider
die helde drungen nider.
unde waer des niht geschehen,
die tiutschen hiet man gesehen
der bêheim halp gân
ungevangen von dan,
als müede si wârn.
dô daz undervarn
wart, als ir habt vernomen,
sô daz ir deheiner komen
von dannen mohte mit dem leben,
sô gar umbewegen
die bûren heten siu-
niht wan umbe diu
si sich vâhen liezen-
ie doch in gehiezen
die bêheim mit sicherheit,
daz in dehein leit
an dem lîp solt widervarn.
dô si gevangen wârn,
dô vuorten si die bêheim
alle mit in heim
ieglicher an sînen gemach.
sô grôzer schade in geschach,
des si muost bevillen:
die bêheim mit willen
den sic heten verkorn,
daz si der schad ouch hiet verborn,
den si dâ nâmen.
kurzlichen kômen
diu maere her ze ôsterrîch
dem herzogen vriderich.
dem was diu geschiht leit,
doch was er sô unverzeit,
daz er dâ von nie erschrac.
ûf einen kurzen tac
mit hundert man bereit
wart her uolrich der unverzeit,
den man von walsê nant,
hinz merhaern gesant.
den bêheim ze vâr
lac er wol ein halp jâr
ze brunne in der stat.
manic guot tât
die begienc er dâ
unde in dem lânde anderswâ,
dâ lac er den vînden ob,
des man im prîs unde lop
vür die selben zît
in dem lânde gît.
des selben jârs ouch starp,
der ie darnâch warp,
daz loblich wâren sîniu werc,
her perhtolt von emerberc.
ouch vuor der behende
ûz disem ellende
den gemeinen wec heim,
her alber von buocheim.
den klagte vlîziclich
der herzog vriderich,
als er billichen solt.
daz er im was holt,
daz dient er mit triwen.
des muoz er mich noch riwen.
des selben jâres, seit man mir,
nâch der liehtmesse schier
verfuor ouch andaehticlich
von seckou bischolf uolrich,
den man von baldou nant.
vür den sâ zehant
gap an sîn stat
von salzpurc bischolf kuonrât
den tuombrobst ûf sînem kor,
den man nande vor
den mitterkirchaere.
wie wol dem goteshûs waere
mit dem selben geschehen,
des wirt iu hernâch verjehen.
darnâch umb die vasnaht
her ze stîre gâht
der herzog vriderich
unde warp ouch vlîziclich
umb helfe, swâ er kunde.
nû kom im an der stunde.
dô er ze gretze was gelegen
ein templaer, hiez bruoder egen,
mit sô getânen maeren,
daz der bêheim waeren
gekêret zwelf an in.
daz zalt im ze gewin
Vridrich der vürste hôchgeborn.
die bêheim heten im gesworn
triu unde wârheit,
unde über den eit
bruoder egen der vruot
brâht hantveste guot,
die die selben bêheim
alle heten her heim
dem vürsten ze lânt
bî im gesant.
die boten vrôlich
vertigte kurzlich
mit im der vürste unverzeit
gegen marchpurge reit.
dar kom ouch ze im
der herzog von agrim
unde sîn bruoder grâf radizlâ,
die wabanic nant man si dâ;
mit dem kom ouch in daz lânt
der grâve doym genant.
mit den allen sich dô
der herzog verriht alsô,
daz er den helden vruot
darumbe gap sîn guot,
daz si mit strîtpaeren scharn
mit im solden varn
zuo dem kunftigen jâr
hinz bêheim oder anderswar,
swelhen end er wolde kêren.
dô daz mit den hêrren
alsô wart versliht,
dô kêrt der herzog algeriht
her ze gretze wider drât:
dâ was der bischolf kuonrât
von salzpurge hin komen.
dô des kunft wart vernomen,
des was der herzog vrô.
zuo im îlt er dô
unde enphienc in als wol,
als man lieben vriunt sol.
der bischolf kurzlich
unde der herzog vriderich
wurden alsô verriht
unde zeinander gephliht,
daz si ze benanten jâren
zeinander geholfen wâren
wider aller meniclich
âne wider daz rîch,
daz wart underscheiden
unde ûz genomen von in beiden.
mit solher arbeit,
als ich hân geseit,
ze gretze si beliben,
unz si der vasten vertriben
vier ganze wochen.
dô wart ein tac gesprochen
in die stat ze sant vît,
diu in kernden lît.
Dccxciii . die vürsten bêde kômen sâ
des samztags vor judicâ
hinz judenburc geriten.
dâ wart von in gebiten,
unz der bischolf kuonrât
den, den er vor hât
hinz seckou erwelt
unde ze bischolf gezelt,
mit wîch unde allen den sachen,
dâmit man bischolf sol machen,
an im daz allez ergie.
dô er die wîch enphie,
daz geschach von drîn bischolfen,
die dem von salzpurc des geholfen
wâren dienstlich:
von gurke bischolf heinrich
was dâ mit kostlicher zer
unde von lavent bischolf wernher,
dannoch was dâ mê
bischolf albreht von kiemsê,
die hulfen dem salzpurgaere,
daz er wîht den seckouwaere.
des naehsten tages darnâch
was den vürsten beiden gâch
hinz sant vît ze komen,
wand si heten vernomen,
daz mit gedon
der patriarch ottobon
was ouch nû komen dar
von aglei mit sîner schar.
die geste an den stunden
wurden von den kunden
schôn unde wol enphangen.
dô daz was ergangen,
dô greif man dâr zuo
des naehsten tages vruo
unde arbeit daz vlîziclich,
daz von gorze grâf heinrich
wart verriht mit dem patriarch
in eine vriuntschaft starch,
die si bêd verbârn:
daz wart undervarn,
wande si wurden sâ
mit einander verriht dâ
unde allez daz,
dâ von der grôze haz
zwischen in sô lânge werte.
als sîn der herzoge gerte
unde von salzpurc der hêrre mîn,
alsô wart gevolget sîn
mit willen von in beiden.
dô der kriec wart gescheiden,
dô huop man sân
diu teidinc wider an
zwischen dem pfaffen karch,
von aglei dem patriarch,
unde dem von ôsterrîch.
daz wart kurzlich
zwischen in verriht
unde alsô versliht
mit werken unde mit rede,
daz die vürsten bêde
swuoren ze jâren drîn
an einander geholfen sîn
wider aller meniclich
âne wider daz rîch,
daz wart ûz genomen hie.
unde dô daz ergie,
dô urloubten sich
die hêrren vriuntlich,
als man billich sol.
hin durch den kanol
vuor algedon
der patriarch ottobon;
sô het noch lenger bîte
datze sant vîte
der herzog vriderich
unde die hern al gelîch,
die mit im, als ir habt vernomen,
wâren dar komen.
mit dem bischolf kuonrât
unde mit anderm sînem rât
wart der herzog enein,
daz er dem von liehtenstein,
Otte genant,
enphalch kernden daz lânt,
daz der vürste versunnen
des vordern jâres het gewunnen,
als ir wol habt gelesen,
daz er dâ houbtman solde wesen
in dem lânde über al.
den selben hêrren vor mâl
man houbtman wesen sach
der salzpurgaere datz vriesach;
darumb der bischolf versunnen
daz hûs ze takenbrunnen
antwurte ouch ze stiwer
von liehtenstein dem helde tiwer,
daz er belibe dester baz
vrî vor sîner vînde haz.
der wâren an dem zil
umb in allenthalben vil:
von zehen burgen oder mer
die liute teglichen er
muoste besorgen,
wand si âbent unde morgen
trabten in irem muot,
wie si im êr unde guot
möhten gewinnen an.
dô daz wart alsô getân,
dô kêrt der herzog her nider
her ze gretze wider,
sô kêrt der bischolf kuonrât
hinze vriesach in sîn stat.
doch beleip er unlânge zît.
von wîzeneck hern hertnit
den macht er sân
datz vriesach houbtman
an des stat von liehtensteine.
ez waer grôz oder kleine,
daz im ze vrum
mocht vervâhen der viztum,
dâ hiez er âne bit
Altenhoven bûwen mit
unde des îlen spât unde vruo,
sô grôz lieb het er dâr zuo.
unde dô er daz verriht het,
dô kêrt er sâ zestet
gegen salzpurc wider.
dâ heten nû sider
die hêrren ab dem kôr,
vür den si heten vor,
den mitterkirchaere,
erwelt den libnitzaere
ze tuombrobst hêrren vriderich
âne kriec alle gelîch,
daz was dem bischolf zorn.
wand er het in vorn
enpoten, daz si mit der wal
als lânge heten twâl,
unz er selp kom dâhin.
daz was gewesen gegen in
sîn gebot unde sîn bet:
daz in daz niht vervangen het,
diu selbe smâcheit
was im zorn unde leit.
ich sag iu, waz geschach
unde wie er sich râch,
dâmit er si quelt:
den si dâ heten erwelt,
den lie er alsô ligen,
daz er in niht bestaetigen
wolt wol ein halbez jâr.
dem capitel ze vâr
het er in in dem betwange.
daz werte alsô lânge,
unz die hêrren ab dem kôr
den kriec, den ir hôrtet vor,
waz si smaehe daran dolten,
an den bâbest ziehen wolten.
dô vorhten sumlich,
der kriec wurd ze kostlich:
die in beiden guotes gunden,
der teidinc sich underwunden
unde des krieges zwischen in.
die brâhtenz dâhin,
daz der bischolf guotlich
bestaetigte hern vriderich
ze tuombrobst den salzpurgaeren,
daz si vürbaz verbaeren
gegen im solhe smâcheit
unde allez, daz im waere leit.
Dccxciv . nû kômen an dem zil
hinz gretze boten vil
dem herzogen vriderich,
daz er kaem hinz ôsterrîch,
dâ bedorfte man sîn wol.
nû vuor der vürste tugent vol
von stîre zehant
hinz ôstrîch, dâ er vant
ietweder maere genuoc.
der helt manhaft unde kluoc,
der grâve yban,
der vil het getân
menlicher ding bî sînen zîten,
dâ von man nâhen unde wîten
noch hât ze sagen,
den hôrt er sêre klagen,
wand er was gestorben dâ
des vrîtags nâch judicâ.
dâ von sich an dem zil
zungern huop krieges vil,
wand manic man dâ was,
der im ze vröuden las
daz leit unde den ungemach,
daz an grâf ybanen geschach.
ouch vant der herzog dâheim
vil boten von bêheim
etlicher hôhen suppan,
die dem vürsten lâgen an,
daz er sich vurderte mit scharn
gegen bêheim ze varn:
dâ wolden si im unde dem rîch
dienen vlîziclich
unde helfen überwinden sâ,
die im wider wâren dâ.
die boten êrlich
der herzog vriderich
vertigt zirer heimvart,
daz im sîn gedankt wart.
ich gedenk niht mêre,
daz ein vürst sô sêre
mit grôzer unde rîcher gab
sich bereit hab
ze varen eine reise
sînen vînden ze vreise,
als sich diser vürste tete.
der vater im enpoten het,
swie er im unde dem rîch
kaeme hiwer helfelich,
des mües er iemer geniezen.
nû lie er sich niht verdriezen,
swaz ez kosten mohte,
als verre als im tohte,
gap er unde lêch,
nieman er verzêch,
der ot in dûhte in der ahte,
daz er ez wol mohte
umbe in verdienen,
die sach man von wienen
vüeren malhen swaere.
Dccxcv . hiemit kêr ich mit dem maere
von dem von ôsterrîche
hin wider an daz rîche.
dô der winder ende nam
unde der summer kam,
Albreht der künec vruot
allez daz guot,
daz er zeinander mohte bringen
mit deheinen dingen,
daz gap er den hêrren,
die mit im solden kêren
gegen bêheim zetal.
ouwe der jaemerlichen quâl,
diu an im geschach
kurzlich darnâch.
Lucifer der boesewiht,
dem man des giht,
er sulle gewalt haben
über ander helleraben,
durch sînes vurstentumes nôt
einen hof er gebôt.
dar kômen durch sîn gebot
Sathanas unde astharoth,
Belzebub unde belial,
Asmodeus unde rukaval,
dar kômen ouch schier
Rûfin unde nottier,
die habent alle meisterschaft
über ander tiuvel unde kraft:
über si si vürsten sint.
die wurden gestrâfet swint,
dô si zuo einander kômen,
dâ der hof hin was genomen,
von irem meister lucifern,
daz si sô traege waern,
daz si niht mêre schüefen
den kristen jâmer unde wüefen.
Lucifer in zorne sprach:
 <gesellen, riht iuch darnâch!
welt ir niht baz schaffen,
sô wil ich den pfaffen,
der ze meinze bischolf ist,
nemen in kurzer vrist
unde wil in setzen über iu
unde wil daz tuon umbe diu,
wand er got ze haz
unsern vrum schaffet baz,
denn ir alle tuot>.
des wurden vil ungemuot
die boesen geist al gelîch.
si schriren eislich
gegen lucifern,
wie nutze si im waern.
iegelicher des verjach,
waz er ze leid unde zungemach
sînem schephaer het getân
beid an wîben unde an man.
in zorn sprach sathanas:
 <ich schuof doch, daz judas
sînen got verriet
gegen der jüdischen diet,
den er in verkouft,
daz er bestrouft
des lebens wart von in>.
 <daz kom mir zungewin>,
sprach lucifer;
 <daz er gotes sun waer,
dâ het ich ez niht vür,
unz er der helle tür
mit gewalt ûf brach,
dâ uns grôz ungemach
wart von kunt,
wand er uns zuo der stunt
nam even unde adâmen,
von den uns al ir sâmen
dâher gefuoret wart
umb die missevart,
die si teten wider got,
daz si zebrâchen sîn gebot,
des hab wir schaden starch.
er nam uns ouch den patriarch
mit sînen sünen jacoben,
den si darumb müezen loben,
daz diu von sînem geslehte
ist her komen mit rehte,
diu des muoter ist,
der heizet jesus krist.
waer uns beliben der,
des hiet wir vrum unde êr>.
dô sprach sathanas in zorn:
 <swaz wir verlorn
haben dâ von,
dâ bin ich unschuldic an:
durch unsern vrum ich daz tât.
sît ez dan misserâten hât,
zwâre sô wil ich
dester baz müen mich,
meister, daz ich iuch ergetze
unde ein anderz an setze,
dâ uns mê guotes von geschiht .>
hin vuor der boesewiht
ze herzog johannes.
den überkam er des,
daz er in in sîn herze liez
unde in dârinne hiez
schaffen den vrum sîn.
er lie in im dehein aederlîn
noch gelit deheinez,
grôzez noch kleinez,
er ersuocht ez von grunde,
ob er darinn iht vunde
bêheimischer tucke,
die in nâch ungelucke
von sîner muoter erbten an
unde von dem ungetriwen man,
sînem enen, künec ottackern,
den man raezen unde wackern
an allen untriwen zalt:
an sînen werken manicvalt
dicke daz schein.
Judas grôzen mein
Sathanas zuo der stunde
in sînem herzen enzunde,
wand er kurzlich
des bewac sich
an êren der verzeit,
daz er sich deheiner bôsheit
wolt lâzen vür daz zil
dunken ze vil.
ûf mîn wârheit ich nim,
waere hie niden bî im
got als wonhaft gewesen
als bî judam, als wir lesen,
er hiet in ermordet,
als vil het er gehordet
in im valsches unde mein
Sathanas der unrein.
hiet der mordaer unguoter
gehabt vater unde muoter,
dâ hiet er an erzeigt
vor gote der geveigt
daz grôze mort hie,
daz er sît begie
an dem hôhsten unde werden
der im ûf der erden
zdem naehsten vriunt gezalt was.
des überkam in sathanas,
daz er den wolt verderben
unde mortlich ersterben.
ach, daz der mordaer johan
niht gedâhte daran,
daz der künec albreht
nâch rehter sippe zal reht
was bruoder sînes vater!
waerlich sô hât er
von got die wirdikeit,
daz er der kristenheit
vogt unde hôhstez houbet ist,
dem zuo der selben vrist
daz rîch was undertân:
swer daz raetet an
in übel unde in gevaere,
ein urteil hert unde swaere
über in gêt,
wand im sâ zestet
wirt widerteilet slehtes
nâch dem orden des rehtes
beide lîp unde guot,
der nur argen rât tuot
oder gegen dem getân hât,
der daz rîch inne hât,
als ez het mit reht
sîn veter, künec albreht:
sô sold er über ein
hân vermiten den mein,
daz sîn herze unde sîn sin
iht arges trahte wider in
oder hiet getraht daran
der herzog johan.
swer den entêrt,
den got alsô êrt,
daz er dâr zuo gediht,
daz er wirt gewîht
...swer denne gegen im hât pfliht
untriwen deheiner,
grôzer oder kleiner,
der ist gevallen sân
in gotes âht unde ban
mit rehter urteil
unde in êwiger râche seil.
des hab wir urkund mê
in der alten ê
denne in der niwen,
daz got von sînen triwen
sterclichen râch,
swaz den kunigen geschach.
het gedâht daran
der herzog johan
unde het ez besorgt,
sô het er geborgt
sînen vürsaz unrein
unde den schedlichen mein,
den er hie begie.
Dccxcvi . nû hôrt, wie erz an vie.
drî grâven wol erkant,
der ein von palme was genant,
dem andern man jach,
er hiez von eschenbach,
der dritt hiez von der wart,
die brâht er an die vart,
daz si gehullen des
dem herzogen johannes,
daz si alle viere
den künec wolden schiere
von dem leben scheiden.
mit triwen unde mit eiden
si sich des verbunden
an den selben stunden.
dem tiuvel, der in dâr zuo
reizte spât unde vruo,
dem wolt der mordaer verzeit
lônen sîner arbeit,
an swiu er aller gernist saehe.
er gedâht: < ob daz geschaehe,
swie ich daz âne hüebe,
daz ich die siule undergrüebe,
diu ieze ûf ir treit
die êr der kristenheit
unde der mit sînen handen
allen tiutschen lânden,
leien unde pfaffen,
vride hât geschaffen,
guot geriht unde suon,
wie möht ich iemer getuon
gote groezern widerdriez,
denne daz ich stiez
die selben siule nider?
sô hüebe sich ûf wider
in allen lânden werre;
daz gedig sô verre,
daz in den lânden über al
groezer wurd der sêle val,
die scharhaft vüern ze helle,
daz sathan mîn geselle
Lucifern dem hêrren sîn
taete dem gelîche schîn,
ob er als wol dienen kunde
als zuo der stunde,
dô er judasen riet,
daz er von triwen schiet>,
sus gedâhte im der man,
der herzoge johan;
 <mit swie getânen dingen
ich daz mac zuo bringen
an dem künec albreht,
sô hât der tiuvel des reht,
daz in der helle vrôn
dester groszer sî mîn lôn>.
die mordaer alle viere
vereinten sich des schiere,
si woldenz setzen ûf die wâg
an dem naehsten vrîtac,
sô aller meniclich
got andaehticlich
sîner marter seit danc
unde deheinen wân kranc
gegen dem andern hât
ûf argiu werc unde tât
die vier untriwen vol
die westen daz wol,
daz des tags der künec vruot
sîn selbes het deheine huot.
dar si bereiten sich
ze tuon die tât schedlich.
unde dô si kômen sô nâhen,
daz si den künec an sâhen,
dô schuofen die engel guot,
die den künec heten in irer huot,
daz si im zuo den stunden
niht geschaden kunden.
ich waen, daz schuof daz gebet,
daz man des tags begêt
umb des kunigs saelikeit ...
nû het gewizzen ouch daran
gar ein biderber man
in ritterlichem orden;
der was bîhtic worden,
daz er gewizzen hât
der schedlichen meintât,
der man ze tuon het muot
an dem reinen künec guot.
dem gap der bîhtigaere
ein buoze niht ze swaere
vür alle sîne sunde,
daz er in kurzer stunde
den künec warnen solde,
daz man im tuon wolde.
der selbe rîter niht liez,
er tete, als in der pfaffe hiez.
mit sorgen, der er dâr zuo pflac,
an dem naehsten ôstertac
dô nam der selbe man
den künec ûf hôher dan
unde sprach: < ich wil iu warn,
ir sult daz undervarn:
iwers bruoder suon
wil übel an iu tuon;
understet ir daz niht,
ez ergêt ein geschiht,
dâ von ir vliest daz leben;
unde sult ouch mir vergeben,
daz ich was an dem rât,
dô man ez an getragen hât .>
Dccxcvii . nû tete der künec als noch die,
die getriwe sint hie:
die vorschent- wil ich iu bediuten-
sich triwe gegen allen liuten.
der künec wold ez dâfür hân,
im wolde gewinnen an
sînen erbteil dâmit
sîn veter mit dem sit,
daz er im eise
machte mit der vreise.
zdem, der in warnte dô,
sprach der künec alsô:
 <möht ich nur mit dir geringen-
ich trûwe wol gedingen
mit mînes bruoder suon.
swaz ich ze reht sol tuon
gegen im, daz wil ich schier
enden, daz hab hinze mir .>
dô sprach der rîter ze lesten:
 <bewîse iuch got des besten!
diu rede, die ich hân getân,
diu ist nur durch guot getân,
gesaech ich iuch niemer mêre,
sô behüet iu got lîp unde êre .>
hiemit schieden si sich.
darnâch kurzlich
besant der künec die hêrren,
die mit im solden kêren
gegen bêheim zetal.
nû kômen âne twâl
von meinze der bischolf,
Peter, der ungetriwe wolf,
der von triere ouch dar kam
unde der von koln alsam.
zuo im ouch dar dans
von strâzpurc bischolf johans;
dar kom ouch an dem zil
von leien hôher hêrren vil.
den künec si zuo den stunden
ze habspurg in der grâfschaft vunden,
daz erbe ist der selben hêrren,
dâ bî gar unverren
bî der arl in den kreizen
lît ein stat, ist bruck geheizen.
dâ het der künec versliht,
gevertigt unde verriht
mit bîgurteln swaeren
unde mit hellaeren,
mit silber unde mit golde,
swer die hervart varen solde,
sô grôzer miet er pflac.
unde an sant pfilipps tac,
dô er von kirchen was komen,
dô het herzog johans genomen
den von meinz unde den von kostnitze
unde het heizen reden ditze
mit dem künec albreht,
swaz im ze reht
zerbe an gevallen solde,
daz er nû daz haben wolde,
daz in der künec des verriht
unde lenger sûmte niht.
des getrût er im wol.
der herzog untriwen vol
hiez ouch reden die hern,
er wolt sîn vürbaz niht enpern.
noch hiez er reden genuoc,
des die hêrren kluoc
verswigen durch guot.
Dccxcviii . den künec hôchgemuot
nâmen si besunder
...unde sagten im die bet,
die sîn veter tete
von worte ze worte
hinz ende von orte.
dô der künec lobesam
von den hêrren vernam
dise vorderunge,
die sîn veter der junge
gegen im hât,
dô ruoft er in drât
unde hiez in dar gân.
er sprach: < veter johan
unde lieber sun mîn,
du solt des gewis sîn,
daz ich dich kurzlich
mit lieb unde minniclich
verrihte, swaz ich inne hân,
daz dich ze rehte erbet an
von mînem bruoder, dînem vater .>
den von meinze bat er,
daz er im waer geholfen des,
daz der herzog johannes
guoten muot naeme,
unz er die reise wider kaeme,
sô wold er in als drâte
verrihten nâch der vürsten râte.
noch sprach der künec albreht:
 <niht alein, daz dich ze reht
von unserm erbe gehôret an,
halt swaz ich gekoufet hân
umbe mîn eigen guot,
des hân ich willen unde muot,
dâ sol, veter mîn,
dîn teil ouch inne sîn,
daz du mir der êre
hâst ze danken iemer mêre,
ich wil an vurstlichen sachen
einen man ûz dir machen,
der sich wol mac genôzen
allen vürsten grôzen>.
von sînes herzen bitterkeit
herzog johans stille deit,
daz er nie niht gesprâch,
swie vil der künec guotes jach.
 <von meinze hêrre mîn,
uns beiden sult ir sîn
unde der von basel, ir bêde,
geziuc aller der rede,
diu von mir hie ergie,
unde daz lob ich im hie
bî den triwen sicherlich,
der ich im unde dem rîch
unde ouch in schuldic bin>.
murmlent von dem künec hin
gienc der herzog johan.
der künec ruoft in aber sân,
er sprach: < veter, gê her;
daz man dir dester mê
êren müeze jehen,
soltû ahten unde spehen,
swâ si dir gevallen,
ûz unsern liuten allen
von aller der herschaft
unser erbschaft
dâ wel dir ûz besundert
verdacter ros hundert
unde swaz dâ liute gehôret zuo.
die heiz morgen vruo
dîner rîter einen,
den du dâr zuo wilt meinen,
in unser kamer gân,
unde swaz si sullen hân,
daz er daz her ûz nem,
als vil als im gezem,
zirer vertigunge>.
der ungetriwe junge
unwirdiclich enphie
die rede, die hie
der künec im zêren tete.
niht ander antwurt er het:
 <nû walte sîn unheil,
sît ich mîn erbteil
mit allen mînen sinnen
von iu niht kan gewinnen>.
nû was zît, daz man sold ezzen,
unde was nâhen gesezzen
daz gesinde über al.
der künec zuo dem mâl
sazte tugentlich
den von meinz ze sich,
unde die wîl er wazzer nam,
ein juncherre kam,
der truoc an dem zil
grüener schapel vil
von salvei unde von rûten:
 <her künec, enphâht die trûten
meine! lieht unde glânz
nû sezt ûf einen kranz!>
 <entriwen, daz sol sîn .>
der künec nam diu schepelîn,
swaz ir der knabe het,
unde gienc sâ zestet
nâch dem tische hin zetal.
die hêrren er über al,
der lie er deheinen,
grôzen noch kleinen,
er muost sich lâzen gezemen
ein schapel ze nemen,
unde dô er kam vürbaz,
dâ sîn veter saz,
ûz den schapeln er las
daz schoenste, daz darunder,
sazt er im ûf tugentlich.
an sînes herzen griulich
grimmiger gebâr
mocht man wol nemen war,
daz dem wolf unguot
übels was ze muot.
ei, got von himelrîche,
möht ich dem künec ellensrîche
erwunschen von dîner gunst,
daz er hiet orakels kunst,
der an der liut urbaere gar
ires herzen wart gewar,
wie ir vürsaz unde ir muot
stüende zübel oder ze guot!
het der künec albreht
an des vâlândes kneht,
der dâ an triwen snabt,
die selben kunst gehabt,
sô wer er wol worden inne
des hazzes unde der unminne,
die er im truoc in dem herzen,
dâ von er des tôdes smerzen
leider sît enphienc.
der künec zdem tische gienc
vrôlich unde az,
unde die wîl er dâ saz,
dô kômen im maere,
daz diu künegin waere
komen sô nâhen,
swer zuo ir wolde gâhen,
der vund si in zwein mîlen.
des wart an den wîlen
der künec harte vrô,
wand ez het sich gefüeget sô
von den unmuozen sîn,
daz er von der künegin
lânge gewesen was.
lûter als ein spiegelglas
was zwischen in
triu, lieb unde staeter sin;
des gehullens under in zwein
sô gar über ein,
daz si was sîn unde er was ir.
man sagte alsô mir,
daz von warnung diu küneginne
was ouch nâhe worden inne
des hazzes, den dem künec kluoc
sîn veter johans truoc,
unde darumb îlt si dester baz,
ob si möht undervaren daz,
daz si die ungewârheit
des kunigs unverzeit
mit irem wizzen underfüere,
daz si in alsô niht verlüere.
Dccxcix . der künec ob dem tische
wiltpraet unde vische,
daz schoenste unde daz beste,
daz er vor im weste,
mit sîn selbes hant
vür sînen vetern sant
ûf den gedingen,
daz er in wolde bringen
dâmit, als man noch tuot,
von boesem unde von argem muot.
nâch der wârheit sag,
sô hân ich mîn tag
mich halt nie versehen,
daz mir leit solt geschehen
mit vürsatz unde dehein haz
von dem, der mit mir gâz
des selben tages het.
der künec alsam tete.
dô vervienc ez in leider niht.
der veige boesewiht
gotes widerzaem
tete gelîche dem,
der dâ got verriet
des tages, dô er hiet
in guotes vriundes wîse
genomen die spîse,
diu got ze geben zam:
daz was sîn lîchnam
unde sîn heiligez bluot,
daz judas der unguot
unwirdiclichen tranc.
darumb er versanc
in des jâmers gusse
ewiger verdamnusse.
alsô sol ez ergân
dem herzogen johan,
der judasen wart genôz,
umbe sîn untriwe grôz;
wand er reht als judas-
dô er mit got het gâz,
er sleich zuo den juden,
den selben helleruden
sînen hern unde sînen got
verkouft er in in den tôt
umbe drîzic pfenninge-
mit dem selben gedinge
boesen unde swach
herzog johans hin nâch
nû gelîch was
dem verraetaer judas,
wand der selbe johannes
vil kûm erbeit des,
daz man gezzen het.
dô gienc er sâ zestet
zuo den vier verraetaeren
êren unde triwen laeren,
die ich iu ê hân genant,
mit den wart er zehant
über ein unde ze rât
des mordes unde der meintât,
der si ze tuon heten muot.
die boesewiht unguot,
dô den des kunigs vart
vergewisset wart,
daz er an den wîlen
zder künegin wold îlen
mit kleinem gesinde,
dô bereiten si sich swinde
zuo dem tôde sîn
unde îlten vor hin an den rîn.
dâ stuont daz schef bereit,
dâ man des kunigs mit beit.
dô îlten si hin an,
der herzog johan,
der nâchvar judas,
unde swer in dem scheffe was,
den begund er ûz trîben,
nieman lie er dâ belîben,
der dem künec nutze waere.
 <wol ûz!> der mordaere
zuo in allen sprach,
 <der künec wil hân gemach!>
übellich unde ungefuoc
er si her ûz sluoc,
der er dinn niht wolde hân.
nû hete einen man
der künec albreht,
der was im gar gereht
unde er im herwider.
an den selben sider
zorniclichen dans
der herzog johans
unde wold in ûz trîben.
er sprach: < ich sol belîben,
daz enphalch der künec mir .>
grôzer wunden vier
sluoc er im sân.
alsô treip er in dan.
der selbe man versunnen
mit bluote überrunnen
den wec kêrt hin wider.
dô bekom im sider
der künec unde vrâgte in der maere,
wie er sô gehandelt waere.
der amtman dô sprach:
 <mir tete disen ungemach
herzog johans, iwer veter>.
 <nû wârumbe tete er
disen schaden dir?>
 <hêrre, dâ sult ir
iuch vil rehte nâch verstân:
er wolde nieman lâzen
in dem scheffe belîben.
er begund ûz trîben,
al die iu gehôrten zuo.
wârumb er daz tuo?
dâ verstêt iuch selben nâch .>
der künec dô zuo im sprach:
 <des ungemaches unde des schaden,
des du bist überladen
von mînes vetern hant,
des sî mîn triu dîn pfant,
daz ich dich des wil
ergetzen in kurzem zil.
nû zurn al ze sêre niht.
ich weiz wol, diu geschiht
von sînem zorn ist geschehen:
er hiet gerne gesehen,
daz ich sîner hant
eigeniu lânt
het gemacht undertan-
der muoze mac ich niht gehân
von andern sachen iezuo;
daz aber ich tuo,
swaz billich ist unde reht>,
sprach der künec albreht,
 <an den selben dingen,
des wil ich in bringen
kurzlichen inne:
sô ich schierist gewinne
von der sach die zît,
diu ieze an lît
mir unde dem rîch,
sô tuo ich ez williclich>.
der amtman dô sprach:
 <daz mir der ungemach
von sîm zorn sî geschehen,
des mac ich wol jehen;
wand als verr ich kan>,
sprach der amtman,
 <an liuten ûz nemen,
sô muoz mich zemen,
sîn vürsaz unde sîn muot
stê niht ze guot.
daz zeigte begarbe
sîn gestalt unde sîn varbe.
ich enweiz, waz ez bediute-
ich gesach nie liute
sô schiechlich gebâren,
als die mit im wâren
komen zuo des rînes staden.
nû geb got, daz mîn schaden
von im sî der leste>,
sprach der triwen veste,
 <der müest ot vil schier
verklagt werden von mir .>
dâmit reit er vür sich.
der künec kêrt ouch den strich
zdem scheffe an den rîn.
die dâ warten sîn
in boesem vürsatz unde muote,
die heten des huote
unde bewarten daz swinde,
daz des kuniges gesinde
lutzel iemen mêre
tete hin an kêre.
daz bewarten si alsô:
wande al zehant, dô
der künec an daz schef getrat,
dô schuben si von stat
unde liezen ouch nieman an
...diser mortlichen vâr
nam der künec niht war.
unde dô er kam über den rîn
unde gesaz ûf daz pfert sîn
unde dannen wolde rîten,
an sîner zeswen sîten
bî im man rîten sach
den von eschenbach,
winsterhalp sich zuo im scharte,
der dâ hiez von der warte,
sô reit hinder im zehant
der von palme genant.
alsô riten si hin.
nû sûmt sich hinder in
Johans der gotes widerzaeme,
daz daz schef niht gâhes kaeme
hin über des rînes vluot,
mit den sîn er daz behuot.
unde dô daz geschach,
dô îlt er hin nâch.
nû hetens an der wîle
wol ein welhische mîle
von dem wazzer geriten
unde heten dâ gebiten,
als ich hân vernomen,
dô si wâren komen
in ein buschach dicke.
nû rant her ze blicke
herzog johans unde schrei sêre:
 <nû beitet niht mêre!
tuot, des uns ist muot!>
Dccc . zehant der unguot
von eschenbach niht lenger beit,
der rehtenhalp bî im reit,
er greif dem künec in den zoum;
unde dôâ der künec des het goum,
er wânte, daz er schimphen wolde-
dâfür erz verstên ouch solde-
unz daz der von eschenbach
vröudiclich zuo im sprach:
 <her künec, dâ lât von!
dâ ist niht mê schimph an>,
unde dô der künec valsches bar
des ernstes wart gewar,
daz si in übel meinten,
als si im bescheinten,
dô wolt der helt zier
sich haben gewert ir:
der im den zoum het gezuct,
an den er dô druct.
dô ructe der von palm daz swert
unde sluoc dem künec wert
ein wunden durch die stirn
zetal in daz hirn
vür diu ougen her ab.
den andern slac im gap
der von der wart,
durch sîn antluz zart
sluoc er an den stunden
dem künec eine wunden
über die nasen vorn
unz beidenthalben über diu ôrn.
an den selben wîlen
sach der künec zuo îlen
sînes bruoder suon.
waz solt der dâ tuon?
er rief an in schier:
 <lieber veter, hilf mir!>
der mordaer vil veige:
 <mîn helf ich dir erzeige>,
zuo dem künec sprach.
ruckehalp er durch in stach,
daz daz swert hie
vor zuo der brust ûz gienc.
niht lenger dô beit,
der hinder im dô reit,
hinden durch den nac
sluoc er im einen slac,
den hals wol halben ab.
dâ von er sich ergap,
alsô daz man den werden
sach vallen zuo der erden.
zuo aller der bôsheit,
die ich iu hân von im geseit,
begie der veig an êren toup
dannoch den rêroup:
ûf des kunigs pfert er saz.
hin randen si ir strâz,
si vier unde ir gesinde
gâhten hin swinde.
si vuorte mit der vart,
der dâ hiez von der wart,
ûf sîner veste ein,
diu hiez altenvalkenstein.
wizz iemen baz denn ich,
der selbe lêre mich
klagen den hêrren
...den getriwen unde den reinen.
klagen unde weinen
sol man billich
die hôchgeborne lîch
umb maneger hande tugent,
der er von sîner jugent
unz an sîn ende hât gephlegen.
ach, zarter got, waz ist gelegen
an im hôher wirde!
wand alliu sîn begirde
stuont nâch zweier hande lob-
daran swebt er ouch ob
allen vürsten mit genuht-
Albreht, diu hôchgeboren vruht,
mit grôzem vlîze ranc
nâch zweier hande danc,
gotes unde der werlde hie.
hôret, wie er daz begie.
ist daz rîche, sô man seit,
ein geistlichiu wirdikeit,
der got êr, kraft unde gewalt
darumbe hât bezalt,
swer inne hât daz rîch,
daz er êrlich
witiben unde weisen
beschirmen sol vor vreisen,
den ellenden unde den pfaffen
sol ... schaffen
guot geriht unde reht,
sô hât der künec albreht
wol verdient den lôn.
swaz von der durnîn krôn,
von den nageln unde von dem sper
got hât enphangen herzensêr
durch uns ûf diser erde,
daz er des teilhaft werde,
darumbe heizet daz rîch,
disiu kleinât loblich
unde heilikeit vol
daz si der künec haben sol
staet in sîner pfleg,
sô daz er alweg
in gedanken sulle hân,
swaz got daran
mit gedultigen siten
marter hab erliten
durch die durftigen unde durch die armen,
daz ims der ouch lâz erbarmen,
den got mit den saelden ziert,
daz er dâr zuo erwelt wirt,
daz er des rîches pflegen sol.
daran hât wol
mit aller sîner maht
der werde künec gedâht,
der hie lît verderbet
unde jaemerlich ersterbet.
got, durch dîn rehtikeit
rich ditze herzenleit.
Dccci . nû seht, in welher schuld er stê,
der an im begie diu rê,
dâ von an diser vrist
vil ze klagen ist,
daz man niht rîchet drât
die grôzen meintât,
diu dâ ist ergangen.
jâ wart nie enphangen
ein verlust sô schedlich
als an dem künec loblich,
des man noch wol wirt gewar.
vrides unde gerihtes bar
wâren tiutschiu lânt,
ê sîn ellenhaftiu hant
des rîches zepter nam,
daz ir wol gezam.
ir witiben unde ir weisen,
der iuch ie vor vreisen
beschirmt unde vor unreht
...der leider nû ist tôt;
klagt ir den, des gêt iu nôt.
unde swie den mordaeren
als gehaz waeren
umb den künec albreht
......zwâre sô verburg
ir deheiner sich des niemer,
ein bitter tôt grimmer
müese volgen in,
die dâ vluhen hin,
dô daz mort geschach.
si liezen in wesen gâch
ze vliehen alle viere.
nû kom ouch vil schiere
des kunigs mortlicher pîn
under daz gesinde sîn.
die hêrren, die der scheffe warten,
jaemerlichen si gebârten
unde grôzer klage si begunnen,
ê si diu schef gewunnen.
der bîte si verdrôz.
daz îlen was grôz,
daz die vergen teten hin,
die diu schef brâhten in.
dô si diu über brâhten,
die hern îlten unde gâhten
unde komen in kurzen stunden,
dâ si den künec vunden
ûf der erden ligen,
der was leider nû verzigen
kraft unde rede;
doch er die hende bêde
ûf gegen got rahte,
unde swie sô er mohte,
erzeigt er mit gebaere daz,
daz er gerne taete baz,
liez in des tôdes bitterkeit.
grôziu lieb unde triwe jeit
vröud ûz des bischolfs herzen,
jâmers unde smerzen
sach man in pflegen
unde von castel hern dietdegen,
als schiere der ersach
des kunigs ungemach,
daz er wolde sterben,
dô begund er werben,
daz man wîste in,
wâ die mordaer hin
waeren entwichen.
den wart nâch gestrîchen
von dem castellaere.
jaemerlicher gebaere
der bischolf began.
er kust den tôten man
an wange unde an munt,
dâ zuo der selben stunt
vil bluotes über was gerunnen;
doch was er sô versunnen,
swie harte er ez lît,
daz er hete bit
sô lânge sîner klag,
unz daz er gephlac,
des er ze tuon het reht:
den künec albreht
mit maneger rede suoze
ze riwe unde ze buoze
unde ze grôzer andâht
mit manung er brâht.
allez, daz ein man,
dem der tôt hât gesiget an,
mac erzeigen mit gebâr,
daz in vürwâr
rûwen sîne sunde,
daz mocht man zuo der stunde
an dem künec schouwen.
ich wil des got getrouwen,
des bittern todes pîn
sul sîn meistiu buoze sîn
vür alle missetât,
die er ie begangen hât.
ei, du vil hôher got,
waer ez niht wider dîn gebot,
sô waeren mîn gedanc
tief, breit unde lânc
trahtend unde suochunde,
wârumbe du gunde
unde verhengte des,
daz der mordaer johannes
sô gar umbsust hât getân
den tôt disem man,
der mit deheiner schulde
wider dîn hulde
nie verdiente dise nôt
noch sô getânen tôt.
wes wil ich aber irregên,
swenn ich prüeve unde verstên,
daz ze maneger vrist
hie vor geschehen ist,
als ich iu kunt mache.
der anevanc solher sache
huop sich zuo der zît,
dô über al dis werlt wît
nur vunf mensche wârn:
Abel, adâmes barn,
Kayn sîn bruoder sluoc.
der selben ungefuoc
verhengt got umbe daz,
daz abel besaz
umb den unschuldigen tôt,
den er leit âne nôt,
hernâch, dô uns der wec
unde der ab geworfen stec
zuo des himels ûfvart
gemein unde offen wart,
die vröud, diu niemer wirt mîn:
sô wart der mordaer kayn
erteilt dem ewigen viwer
umb die tât ungehiwer,
die er tete an sînem bruoder.
alsô des tiuvels luoder,
herzog johans,
in lucifer grans
sich gesenket hât
mit der meintât,
diu an diser vrist
von im ergangen ist.
sô hân ich des trôst,
diser tôt hab erlôst
den künec von aller pîn
...
Dcccii . nû hôret, wie ez hie
ob dem künec ergie.
mit maneger zâher gusse
grôze erkantnusse
brâhte den künec an
von strâzpurc bischolf johan,
unde dô des tôdes kraft
an im wart sigehaft
unde daz er tôt was,
alrêrst an sich las
der bischolf jâmer unde nôt
umbe des kunigs tôt.
zwâr des het er reht,
wand der künec albreht
was ie gegen im wol
triun unde gnâden vol
unde erzeigt im daz genzlich.
dô der bischolf jaemerlich
ob dem künec lânge klagt,
nû was daz maer gesagt
ze brucke in die stat.
nû îlten her ûz drât,
den diser tôt gienc ze herzen,
jâmer unde smerzen
...den man ob im enpôrte.
ez werte harte lânge,
daz mit gedrange
man unde wîp
kusten den tôten lîp
unde die hôchgeboren lîch,
dô daz volc sô gemeiniclich
lief ûz der stat.
dô hiez der bischolf drât
den künec heben unde tragen
ûf ein bereiten wagen,
der ûz der stat was komen,
wand er het vernomen,
unde ob man niht in
schiere braehte hin,
ez liefen her ûz swint
die vrouwen unde diu kint
mit der künegin samt.
vröuden was verdamt
daz volc allez, daz hie
mit dem wagen gienc.
man sach si grôz klage pflegen.
nû hôret, wie der dietdegen
von castel gevar.
sîn herz im sêre swar
umb des kunigs tôt.
des hiet er gern in nôt
die schuldigen brâht.
ûf dem weg er ergâht
irer dienaer drî,
die andern beliben vrî,
daz mans iht mocht ergâhen,
wand diu burc was sô nâhen,
dâ si vluhticlichen
kômen ûf gestrîchen
balde unde niht sein.
altenvalkenstein
hiez diu selbe veste.
dô der von castel weste,
daz er dâ schüef anders niht,
dô kêrt er algeriht
mit den gevangen wider.
die wurden alle sider
gesleiphet unde verderbt
unde alsô ersterbt,
als si verdienet heten.
vil wurden si gebeten,
daz si ir mêre nanden,
die si erkanden
an der tât schuldigen.
des was man verzigen,
wand si den tôt ê dolten,
ê si si nennen wolten.
si wurden an den stunden
ze pferden gebunden
unde gezogen alumbe,
daz wîse unde tumbe
gesâhen die râch,
diu an in geschach.
Dccciii . nû merket, wîp unde man,
swer ie herzenliep gewan,
daz dem herzen sîn
niht lieber mocht gesîn,
sô dem daran missegêt,
wie sîn herz bestêt
aller vröuden laere,
unde aht, wie ir waere,
dô si vernomen het
diu küneginn elspet,
daz si alsô het verlorn
den vürsten hôchgeborn,
der si waerlich
het lieber denne sich
gehabt von kindes jugent.
swer al sîn tugent,
der er gegen ir pflac,
alle sîne tac,
mit worten wold ûz legen,
der müest mê kunste pflegen,
denne man haben sach
hern wolfram von eschenbach
oder hern hartman von ouwe.
ich waene, daz dehein vrouwe
ieze inder sî,
der daz geluck won bî,
daz si muge gehân
sô gar nâch wunsche einen man,
als an künec albreht het
diu küneginne elspet.
dâ von prüeft, welich smerze
besaz ir getriwez herze,
dô si gefriesch daz maere,
daz er verderbet waere.
vor leide ir diu unmaht
benam kraft unde maht,
daz si vür tôt lac
unde sehens noch redens pflac,
als si wolt verderben.
man wânt, si wolde sterben.
iriu vröudenlôsiu kint
diu schriren sô swint
in dem himel ze got
unde klagten dem die nôt,
die si sâhen an der muoter:
 <ach, starker got guoter,
sul wir verloren hân
den allertiuristen man,
den kint ûf der werlde hie
zuo vater gewunnen ie,
unde sol uns des selben pîn
von dir ergetzunge sîn,
daz du an disem zil
uns, hêrre, tuon wil
an der muoter alsam,
sô müez wir iemer gram
disem tage sîn von schulden,
der uns sô gar von dînen hulden
hiute trîbet unde jeit.
wâ ist dîn barmherzikeit,
die du, hêrre got, begienge,
dô du an dem kriuze hienge,
dâ du den vater baete,
daz er niht leides taete,
die dâ, süezer got zarter,
dich nôten maneger marter?
lieze du dich die erbarmen,
sô tuo alsam uns armen
unde ner uns daz getriwe wîp,
von der werden lîp
wir sîn geborn.
gedenke, daz wir hân verlorn
von den ungenâden dîn
verlust, der wir iemer mêre sîn
hie zder werlde unergezt.
jâ, hâstû uns entsezt
vröuden alsô gar,
daz wir iemer mêre bar
müezen wesen senftes muotes.
waz bedorft wir mêre guotes,
denn sô wir den man
gesunden sâhen an,
der uns ze vater was benant
unde des ellenhaftiu hant
uns het erworben die êre,
daz über in nieman mêre
was hêrre denne du aleine?
hôher got, nû bis niht seine
gen uns mit der ergetzunge>,
schriren die weisen junge
 <unde ner uns die vrouwen.
anders wir leider schouwen
solhen jâmer müezen,
du welles uns in büezen,
unsriu herz bresten enzwei>.
von dem grôzen geschrei
daz ob ir geschach,
diu küneginn ûf sach
unde kom ein teil herwider.
niwe klage huop sich sider,
diu werde vrouwe hôch
sprach: < den ich ie vlôch
durch sîn bitterkeit,
dem waer ich nû bereit:
daz ist der bitter tôt,
der mich in solhe nôt
gestôzen unde gesenket hât,
diu an mir niemer mer zergât;
mit dem wold ich nû gerne varn.
sît zuo den vröudenlôsen scharn
ich hin vür gezalt bin,
sô nim mich dâhin
unde si dir alles vergeben,
daz du von dem leben
den hâst genomen,
der genzlich volkomen
in mînen ougen was.
mîner ougen spiegelglas
was er, sô ich in sach-
ach wê unde iemer ach!
wie sol ich geleben!-
an dem mir got het gegeben
den hort ganzer vröuden.
jâ, mocht ich wol geuden
vor allen den vrouwen,
die man mac schouwen
lebend ûf der erden,
sît ich des werden
von êrst ie kunde het,
daz er nie getet,
daz mir waere leit.
ouch het mich sîn wirdikeit
zuo den êren brâht,
daz mîn houbt bedaht
diu krône, diu an lob
allen krôn swebt ob.
sol ich der êrn
hin vür enpern,
ach, herzog johans,
daz dîn swert niht dans
durch mînen vröudenlôsen lîp!>
hin seic daz getriwe wîp
âne sin unde âne maht.
nû het man ouch den künec brâht
in den hof, dârinne
was diu küneginne
mit irem gesinde.
ein geschrei swinde
huop sich unde jaemerlich,
dô diu kint alle gelîch
über den vater liefen,
der grôzen wunden tiefen,
dô si der gar
wurden gewar,
alrêrst huop sich ein klagen,
daz ich vürwâr wil sagen,
daz ich gefriesch nie
solhen jâmer als hie.
ez wart nie tôtes mannes lîp
von manne noch von wîp
zuo deheinem zil
gekusset sô vil
an geliden sîn.
dô diu künegin
erhôrt in der unmaht,
daz man in het brâht,
umb den ir herze jâmer het,
nû hôret, waz si tete.
nieman si ir daz weren lie,
si stuont ûf unde gienc,
dâ der künec lac.
des jâmers, des si pflac
mit kleglicher gebaere,
swer der man waere,
het er niht geweint,
des herze waer ersteint,
diu küneginne kluoc,
dô si geklagt genuoc,
swaz hêrren wâren dâ,
die begunden si sâ
vüeren her dan.
von strâzpurc bischolf johan
trôst si zuo der stunde,
sô er beste kunde,
unde riet ir, waz si tuon solde
zuo dem leide, daz si dolte,
daz nû ze tuon waer daz beste,
unde dô si aller leste
gienc her dan von im,
si sprach: < her got, nû nim
disen ougenblic mîn,
daz ich in bluotvarbem schîn
den hiute sehen muoz,
der mir trûrens buoz
unde alles leides hât getân,
sît ich in ie gewan;
got hêrre, unde hân ich
ie iht getân wider dich
mit solher angesiht,
dâ geselleschaft unde pfliht
hât mit diu hôchvart,
sît ich gekrônet wart
mit im ze nurnberc,
der gedanke unde der werc
hâstû mîn herz unsuoze
hiut gesazt ze buoze:
reit disen jaemerlichen blic,
der mich in jâmers ric
hiute gestôzen hât,
der an mir niemer mê zergât>.
Dccciv . nû lât iuch gezemen
merken unde vernemen,
wie von ôsterrîch
herzog vriderich
gebârte dâr zuo
unde wie er tuo,
dô er des vater tôt vernam,
daz leide maere im kam
an dem niunten tag.
zwîvalt was sîn klag:
er klagte sînes vordern tôt-
zwâre des gienc im nôt-
dô klagt er zdem andern mâle
die jaemerlichen quâle,
daz der künec hôchgeborn
sînen lîp het verlorn
sô gar mortlich,
daz dem vürsten rîch,
dô man daz mort an im tete,
nieman mit gevolget het,
der ze der geschiht
het getân iht.
mit im kleglich
in stîr unde zôsterrîch
in ietwedern lânden
alle, die erkanden
Albrehten den künec balt
unde sîne tugent manicvalt,
den was von herzen umb in leit.
Vridrich der vürste unverzeit
menlichen muot,
als der unverzagte tuot,
liez an im sehen.
darnâch unde im was geschehen,
wîslichen er gebârt:
er sande mit der vart
hinz bêheim unde hinz merhaeren,
swaz dâ veste waeren
unde stete, die man
im sach wesen undertân
von sînes vater wegen,
der hiez er wol pflegen
unde mit koste nemen war.
von ôsterrîch er dar
hiez vüeren allen rât,
unde swes man durft hât,
daz hiez er vüern dâhin,
weder mê noch mîn,
denne dô der vater lebte.
den bêheim er widerstrebte
in irem lânt dâheim.
die hôhen bêheim-
an den sorg unde vorhte
solhe zagheit worhte,
die si heten ûf den künec:
den kanden si sô vrumic,
daz er des lie niht,
er kaeme al geriht
in ze schaden dâhin;
sêr vorhten si ouch in,
den man herzog nande
zôstrîch unde in stîrlânde-
wie si der beider hulde
gewunnen irer schulde,
daz wurben si starc
mit maneger botschaft karc,
die si heimlich
tâten gen ôsterrîch.
unde dô der gevaere
Heinrich der kernaere
wart wizzenhaft,
der sîm wîb eigenschaft
jach ûf diu lânt-
er het ouch in sîner hant
daz kurzlichen zuo der stunt-
dô im diu sach wart kunt,
sîne boten er sant
ze beiern in daz lânt
unde hiez herzog otten klagen
der bêheim verzagen,
daz si an im wolden tuon,
wand si aber umbe suon
wurben an daz rîche
unde an den von ôsterrîche.
dô herzog otte dô vernam
die botschaft, diu im kam,
daz im sîn ôheim kleit
der bêheim zagheit
unde ir ungetriwe werc,
den von wirtenberc
besande herzog otte sâ.
der kom ouch zuo im dâ,
wand er ouch ungereht
dem künec albreht
was zuo der wîle.
die huoben sich mit île
hinze bêheim an die vart,
herzog otte unde grâf eberhart
von wirtenberge geheizen.
dô ir in bêheimischen kreizen
die bêheim wurden gewar,
die kômen alle dar.
sînen ôheim hie
der von kernden enphie
unde sîn wîp diu küneginne.
dô si si brâhten inne
irer meinunge,
alte unde junge
ze bêheim in dem lânt
wurden besant,
die ot heten hêrren nam.
dô meniclich kam,
der ot dar wolde
komen oder solde,
die zwên listigen man
huoben dô an
ze reden mit in,
swâ si wolden hin
von irem hêrren kêren,
 <von triwen unde von êren
werdet ir gezalt>.
etlich wârn sô balt,
daz si sprâchen vür den munt:
 <uns ist daz wol kunt,
daz er hât niht,
als man an im siht,
der maht noch der kraft
von sîner erbschaft,
dâ er uns mit beschermen mug.
seht, waz er uns danne tug
ze künec hie ze lânt:
mit strîtpaerer hant
mac er dem künec unde dem rîche
noch dem von ôsterrîche
deheiner wer gephlegen>.
dô begund vür legen
von beiern herzog otte,
wie manic strîtpaere rotte
von manegen lânden kaeme,
swen der künec naeme
her nider sîn vart.
von wirtenberc grâf eberhart
swuor in manegen eit,
wie er in helfe waer bereit,
alsam herzog otte tete.
wes sich der künec vermezzen het,
kaem bêheim daz lânt
noch eines in sîn hant,
waz er dâ wunders wolde tuon-
weder vrid noch suon
dehein bêheim vürbaz
gewunn vor sînem haz,
die wîl er hiet daz leben,
des het sich vür geben
der künec albreht-
manic red unsleht
unde diu niht wâr was,
den bêheimen vor las
herzog ott ûz beierlânde.
vil boten man sande
hinz sahsen unde hinz pôlân.
dâ suocht man an
die vürsten vermezzen,
die dâ wârn gesezzen,
daz si dâ kaemen hin
unde sich verphlihten mit in.
der kom dar genuoc.
dise zwên man kluoc
durch nît unde durch haz
den pôlân sagten daz,
si heten disiu wort
von künec albrehten gehôrt,
ze swie getâner stunde
er bêheim überwunde,
sô wold er mit her sân
varen gegen pôlân
unde wolt si betwingen.
mit solhen teidingen
brâhten siz daran,
daz ein sicherheit wart getân
zwischen den lânden beiden
mit brieven unde mit eiden
an einander niht ze lâzen.
hie mit ir strâzen
die von pôlân riten.
nû begunde biten
von kernden herzog heinrich
den von beiern vlîziclich
...unde mit im hinz den kutten kaeme
unde der grâve eberhart,
daz geschach mit der vart.
unde dô si kômen dar,
mit maneger vröudigen schar
enphiengen si die kuttenaere,
âne perhtolt der pirchnaere,
der von êrste hinze leste
an künec albrehten was veste,
daz er ir dô niht beit.
hinz ôsterrîch er reit,
der selbe man vruot
het ein veste guot
von dem berge kûm ein mîle,
diu wart an der wîle
von dem kernaer vermezzen
unde von den sînen besezzen.
daz im doch lutzel tohte,
wand er im nihtes mohte
getuon mit deheiner gevaere,
daz der veste schadbaer waere.
unde die wîle si dâ lâgen
unde des besezzes pflâgen,
dô kômen boten gestrîchen,
die sagten gewislichen
diu wârhaften maere,
daz der künec tôt waere,
unde wie er verdorben was,
an den brieven man daz las.
unde dô ez in wart geseit,
ir deheiner lenger beit,
der von kernden niht trage
îlte gegen prâge,
sô kêrt mit sîner rotte
hinz beiern herzog otte,
sô kêrt hinz swâben an der vart
von wirtenberc grâf eberhart.
alsô zestuben si dâ.
ob ietweder hernâ
des kunigs tôt klagte?
nieman mir daz sagte;
doch ist mir daz kunt:
swer sich zaller stunt
des andern leides vröut,
daz dem sich entsleut
leit unde ungemach,
als dem von wirtenberc geschach
von keiser heinrîchen.
nû lât in hin strîchen.
ez kumt noch die zît,
daz im sîn got buoz gît,
dem unde manegem sundaer swaere.
Dcccv . hiemit kêr ich mit dem maere
gegen ôsterrîch.
der herzog vriderich
vor nie sô sêr getraht,
wie er mit grôzer maht
gegen bêheim kaeme
unde dâ râche naeme
an der bêheimischen diet.
vil schier er sich beriet
mit sînem wîsen rât
der hervart, der gedâht hât
sîn vater mit scharn
ûf die bêheim ze varn
unde rechen die smâcheit,
die er unde sîn vater leit,
daz die bêheim brâchen
ir triu an allen sachen,
der si heten gesworn
dem künec hôchgeborn
unde ir hantvest gegeben,
des man si nû sach widerstreben,
die smâcheit wold er
hin vür niemer mê
in sînem herzen tragen.
unde in den pfingstagen
der herzog unverzeit
gegen prespurc reit.
dort sach man zuo im draven
von trentsche den grâven,
der dâ heizet mathias.
unde dô der zuo im komen was,
dô vergewiste ern,
mit vunf hundert spern
unde mit tûsent schutzen,
die sich wol nutzen
bî den vînden liezen,
an einander si gehiezen
ze helfen vlîziclich.
hiemit herzog vridrich
reit wider gegen wienen.
die im dâ solden dienen,
die wurden besant
in ietwederm lânt,
unde die in kernden wârn,
die hervart ze varn.
swaz dâ getraht wart,
des wart mit der vart
gewarnt von beierlânt
der herzog ott genant.
der listige man
hinze kernden sân
sîm ôheim herzog otten
sande sîne boten
unde treip den dâr zuo
spâte unde vruo,
er solt hinz ungern senden,
mit boten behenden
werben vlîziclichen
an grâven heinrîchen-
den selben helt balt
grâf yban man ze bruoder zalt:
mit dem sold er drât
eine hîrât
machen unde tuon,
alsô daz des unger suon
sîne tohter solde nemen;
des wold er sich lâzen gezemen.
unde swaz im vor het
burge unde stet
in kreine unde in kerndenlânt,
die mit gewaltiger hant
im het genomen niulich
der herzog von ôsterrîch,
die gewunn er im alle wider.
über die sache sider
herzog otte datz meran
vrâgte râtes sîne man,
die sînes râtes pflâgen
bî den selben tagen.
die gehullen des ze leste,
mit swiu unde er weste,
dâmit er möht zuo komen
des, daz im waer genomen
ze kernden unde ze kreine.
her kuonrât von oufensteine
mit der botschaft wart
gesant hinz ungern die vart
umb die sache rîten.
nû was an den zîten
von walsê her uolrich
bereit gen ôsterrîch
unde hinz bêheim von dannen
mit zwein hundert mannen,
die wol bereit wârn,
unde dô hinz ungern was gevarn
der oufensteinaere,
der wânt, daz dâhin waere
her uolrich von walsê,
als ich iu sagt ê.
dô het er enthalten sich,
mit den ungern wîslich
von oufenstein warp her kuonrât
swaz man im enpholhen hât
gegen den recken ze werben,
des lie er niht verderben,
er wurb ez vlîziclich.
den ungern sagt er waerlich,
der von walsê mit schalle
unde die lântherren alle
waeren gegen bêheim,
man vund nieman daheim.
des wâren die unger vrô.
die bereiten sich dô
unde wolden mit grôzen scharn
her ze stîre sîn gevarn
ze schaden dem lânde.
mit spehe daz erkande
von walsê der houbtman,
waz dâ het gelegt an
mit den ungern der bot,
den herzog ott
het gesant dar.
Dcccvi . hôret, wie nû var
von walsê der helt.
driu hundert man ûzerwelt
er gâhes zuo einander brâhte,
mit den er gâhte
gegen marchpurc ze tal
unde gebôt noch über al,
swaz werlicher liut dâ waeren,
daz die dâhin komen waeren,
er wolt den ungern enkegen.
unlânge was er dâ gelegen,
daz alle sîn gelegenheit
den ungern ir spehe seit,
unde dô siz ervaren heten,
hôret, waz si teten.
die ungerischen spân
woldenz dâfür hân,
daz der oufensteinaere
durch andriu niht dar komen waere,
wan daz er si verrâten wolte.
dâ von er grôze smaehe dolte,
unde allez, daz er dâ warp,
in sînem munde daz erstarp.
er het genomen dâ den tôt,
hiete im ûz der nôt
niht geholfen mit geleit
an sîn gewârheit
von gurke der bischolf:
der ungetriwe wolf,
der dâ herke was geheizen,
ûz ungerischen kreizen
hete in gevertigt sô,
daz er waer worden unfrô.
daz understuont getriulich
von gurke bischolf heinrich,
der beleite in
wider zder etsche hin.
dô beleip der von walsê
datz marchpurg als ê,
unz ein vrid
nâch gewonlichem sit
wart gemacht umbe daz
unde umb allen den haz,
der zwischen dem von ôsterrîch
was unde dem grâven heinrich.
dô der bestaetigt wart,
dô kêrte mit der vart
der von walsê von dannen
mit drithalp hundert mannen,
die vuort er von heim
ze dienste gegen bêheim
von ôsterrîche dem herzogen.
von gretze sach man in zogen
mit sînen helden vesten
an sant vîtstag unde sant modesten.
Dcccvii . der herzoge vriderich
von gurk dem bischolf heinrich
sînen boten sande;
er bat in unde mande,
daz er aller vriuntschaft gedaehte
unde daz er, sô er beste möhte,
Windischgrez besaeze
unde daz er niht vergaeze
an im sîner triwe
durch die wandlung niwe,
der er leides waere vol.
getriwe mac er heizen wol:
wand als sant niclâ
vor andern heiligen dâ
hât behabt die êre,
daz man in iemer mêre,
swâ man sînen nam erkent,
der getriu sant niclâ nent,
alsô hât ez waerlich
von gurke bischolf heinrich
bî tage unde bî nacht
mit sîn triun dâr zuo brâht,
daz er in aller lânde kreizen
der getriwe bischolf geheizen
unde der nam ist im gegeben
vür al die bischolf, die man leben
bî sînen zîten siht:
die pflegent solher triwen niht,
als er aleine pfligt,
als manic wîser man wigt.
ez ist wâr, swaz ich sag.
nâch sunwenden über aht tac
von gurk den bischolf heinrîchen
unde von hiunburc grâf vriderîchen
unde die wabenigen
sach man vor windischgretze ligen,
daz wart alsô besezzen,
daz die helt vermezzen,
die dârinne wâren,
daz hezzige beswâren
mit rutten unde mit blîden
niht mohten erlîden;
sô heten si ouch deheinen trôst,
daz si iemen lôst
von der vînde gewalt.
darumb die helde balt
an den selben stunden
suochen begunden,
mit wie getânen dingen
...daz si beliben unverdorben.
an die hêrren wart geworben
unde verriht ot ze leste,
daz in diu stat unde diu veste
in ir gewalt wart gegeben,
daz man si dinne lie leben
mit solhem gemach,
als man si vor leben sach.
daz ditze zuo kam,
daz man si alsô nam,
als si teidingt heten,
an dem tac sant margreten
gienc ez zuo unde geschach.
unde vil schier darnâch,
daz si die burc besazten
mit liuten, die wol getrazten
von oufensteine hern kuonrât,
dô sach man als drât
die hêrren hin varn,
von dann si komen wârn.
Dcccviii . des selben jâres geschach
ze kernden grôz ungemach
an liuten unde an guot,
daz ez beswârt den muot
aller liut getriu,
unde wie, daz sag ich iu.
ze volkenmarkte in der stat
von geschihte sich hât
enzundet ein viwer;
daz was sô ungehiwer,
daz die liute wolden vliehen
unde ûz der stat ziehen,
nû het sich gefuoget daz,
daz durch den haz,
der des vordern jârs was gewesen,
als ir wol habt gelesen,
alliu diu tor,
diu offen wâren vor,
ê daz urliuc wart,
diu wurden nû verspart
unde vermûrt ein teil,
daz in kom zunheil:
daz volc algemeine
grôz unde kleine,
als si ir angest lêrte,
gegen dem tor kêrte,
als die vluhtigen tuont,
daz dâ offen stuont.
alsô kom, hôrt ich sagen,
ein geladener wagen
zwischen daz tor.
nû was daz viur enpor
sô sêre ûf gegangen,
daz schoztor, daz gehangen
was über daz tor
in seilen enpor,
daz daz nam einen val
her nider zetal
unde schôz alsô sêr,
daz die îsnînen gêr,
die niden dran wârn geslagen,
sich heften in den wagen,
der in dem tor stuont enmitten.
dâ von si den kummer liten,
wand swer under in
her wold oder hin,
der muoste an den stunden
sliefen durch den wagen unden.
diu sûmung dô wert,
unz daz daz viwer rêrt
ein grôzez gezimmer nider.
daz viel vür daz tor nider
unde tete in gedon
den liuten, daz dâ von
dem viur nieman entran,
beide wîp noch man.
die man wol erkant
unde namhaft wârn genant,
der wurden ûz besundert
mit der zal siben hundert
âne alle die,
der man niht aht het hie
als arm liut, kint unde geste,
der zal nieman weste.
ez wart diu stat sô gar
von dem viwer hiuser bar,
daz man in al der stat
niht drî herberge hât . ...
Dcccix . hiemit lâz wir daz varn.
wie die hern gebârn?
irhalps niht beleip,
den vride man verschreip
unde bestaetigt in
vil wol zwischen in,
unde kômen her wider sâ.
nû beleip ouch niht lenger dâ
der herzog vriderich.
von souneck hern uolrich,
swaz er gewunnen het,
beide burg unde stet
antwurt er im
...unde zogte dâmit wider
gegen gretze sider.
dô der vürst lobsam
gegen wienen kam,
hôrt ich, daz komen waere
der oufensteinaere:
von dem kernaer herzog otten
wart der vride widerboten,
den nâch sîner bet
grâf herke gemacht het.
daz aber ez ie geschach,
daz gerou in hernâch,
dô er bevant,
daz im der vürst ûz beierlânt
deheine helfe bar
als klein als umb ein hâr.
doch sach man den beier veigen
sînen unwillen erzeigen
von ôstrîch der herschaft.
alle sîne kraft
er zuo einander brâhte,
dâmit er hin gâhte
zuo der ense pfat,
unde von welse drât
nâch der leng unde nâch der breite
ein roup er zeinander jeite
unde jeite den vil balt
über velt unde walt,
unz daz si in
brâhten gen beiern hin.
Dcccx . der bâbest aber sande
sîn boten her ze lânde
unde hiez den kurhern sagen,
ob si in kurzen tagen
niht welten einen künec
biderben unde vrumic,
sô wold er waerlich
gegen in allen gelîch
nutzen den gewalt,
der im von got waer bezalt
unde von der werld alsam.
dô in diu botschaft kam,
dô vorhten si sêre,
des dinges wurde mêre
...umb einen tac ze râte,
ûf den si zuo einander kaemen
unde einen künec naemen.
unde dô diu zît hin geswant,
ûf die der tac was benant,
dô sûmten si sich niht,
si kômen algeriht
hinz vrankenfurte alle.
mit geudlichem schalle
heten si dâ bît
unz ûf die zît
an sant kathrin tac.
ze welen man dô pflac.
ân allen kriec si gemein
kômen schiere über ein,
daz nieman nutzer waer dem rîch
denne grâve heinrich
von lutzelburc genant,
den welten si zehant.
an des selben tages vrist,
als gewonheit ist,
beruoft man in bediut.
besungen unde beliut
des tages wart er drât
ze vrankenfurt in der stat.
der dâr zuo reht het
unde dem ez ze tuon stêt,
zehant der enphalch
von pappenheim dem marschalch,
er solde an den wîlen
gegen lutzelburge îlen
unde solde im dâ reichen
des rîches wârzeichen:
daz ist ein vane smal,
der gêt lânc her zetal;
daran lît wirde grôz.
ich sag iu, wes er genôz.
im wart sêre geholfen
von den drîn bischolfen,
daz ez geschach sô schiere:
der bischolf von triere
sîn rehter bruoder was;
den von kolne man im las
ze ôheim an der sippe-
von vrancrîch künec pfilippe
was ouch sîn nâhen mâc;
umb den von meinz ez alsô lac,
daz der selbe pfaffe listic
von lutzelburc was burtic,
unde allez sîn geslehte
gehôret in ze rehte
an mit eigenschaft.
seht, der vriuntschaft
er aller dô genôz.
doch was sô grôz,
als man von im seit,
sîn liunt an aller rehtikeit,
waere er von riuzen komen,
man sold in hân genomen
ze verwesaer dem rîche,
sît im diu werlt algelîche
sô grôzer vrumkeit jach
unde als ir hernâch
von im gehôret wol,
sô man ez sagen sol.
dô im kam hin heim
der marschalc von pappenheim
unde im sagt diu maere,
daz er künec waere,
dâr zuo er wîslich gebârt:
er vröut sich sîn niht ze hart,
ez was ouch im niht leit.
den marschalc er vreit,
ob an sîner wal
zuo dem selben mâl
dehein kriec waer gewesen,
dô wart im gelesen
an einem brieve lângen,
dâ wâren an gehangen
diu insigel aller der hêrren,
die dâ gehôrten zuo den êren,
daz si in tiutscher lânde kreizen
kurherren sint geheizen-
swaz im der bot tete kunt,
daz macht im zuo der stunt
der brief kundic baz:
er solt wizzen daz,
ez waere gotes wille,
daz offenbâr unde stille
under in gemeine
weder grôz noch kleine
waer kriec daran worden;
nâch des rehtes orden
waer er erkorn von got.
nû waer daz ir gebot,
daz er sich an der stunde
des rîches underwunde,
unde swelch zît im dâr zuo töhte,
sô er schierist möhte,
daz er denn hinz âche kaeme
unde dâ die wîhe naeme.
Dcccxi . vrô unde niht blûwiclich
enphie er daz rîch
von der boten hant,
die im dar wârn gesant.
dô die ein wîle heten gerast,
dô gerten si vast,
daz er si lieze rîten
unde niht lenger bîten.
des beriet er sich dô
unde vertigt si alsô,
daz si der arbeit niht verdrôz.
kleinât rîch unde grôz,
dâr zuo silber unde golt,
des wart von dannen geholt,
daz der von pappenheim
von lutzelburc hin heim
dester vrôlicher vuor.
der niwe künec swuor,
unde waer an sîner wal
zuo dem selben mâl
worden kriec dehein,
daz si in niht gemein
heten erkorn,
er het des rîchs enporn.
ouch enpôt er in
bî dem boten hin,
er wold ez alsô ahten,
daz er nâch wîchnahten
sîner wîhe nâch
wolt rîten hinze âch.
hiemit die boten riten,
mit kostlichen siten
bereite sich dâr zuo
spâte unde vruo
der künec heinrich,
daz er êrlich
nâch sîner wîhe kaeme
unde daz er die naeme
mit solher andâht,
daz er got niht versmâht
zuo den êren lobesam.
dô der obrist tac kam,
den wir den perhtac nennen hie,
dô kômen hinz âch alle die,
swer dâ bî wesen wolde,
daz man den künec wîhen solde.
dâr zuo kômen ouch dar
hêrren manic schar
unde vil hôher vrouwen,
die sîn wîch wolden schouwen.
die bischolf heten geschaffen
mit allen den pfaffen,
die dâ pflâgen deheiner êre,
daz si dar taeten kêre
zêren dem künec niwe.
dehein künec sô vil triwe
von den pfaffen nie gewan.
der von kolne huop an,
der sîn ze reht ze tuon pflac,
ze wîhen er pflac
den künec unde sîn wîp:
ûzen an dem lîp
unde in dem herzen inwende
von des bischolfes hende
unde von den worten sînes munt
zuo der selben stunt
enphiengen si schône
wîhe unde krône,
unde swaz dâr zuo gehôrt,
des belîbens unbetôrt,
daz wart in geleistet gar.
Dcccxii . dô der künec valsches bar
datz âch genam sîn wîhe schône,
dâr zuo zepter unde krône,
unde im daz allez wart sleht,
dô leisten im sîniu reht
die vürsten alle gelîche,
dâr zuo arm unde rîche,
die in tiutscher lânde kreizen
des rîches man sint geheizen.
swes man si hôrt jehen
von dem rîch ze lêhen,
von sîner hant sunder lâz
enphiengen si daz.
hulde si im swuoren.
ê si von dannen vuoren,
dô kômen zuo im dar
boten ein michel schar,
die dar gesant heten
burgaer von allen den steten,
die in swâben sîn
unde über al bî dem rîn.
die klagten an der stunde
mit gemeinem munde
dem künec heinrich
sêr unde kleglich,
daz si des rîches strâzen
müesten ungebûwen lâzen,
sô gar in kurzem zil
unrehter zolle vil
ûf gesezt man erkande
ûf wazzer unde ûf lânde,
unde die man si sach inne haben
geschriben si im die gâben.
nû lie der künec schînen dâ,
daz er vor unde hernâ
an aller der stat,
dâ er gewalt hât,
vrides het gephlegen
ûf wazzer unde ûf wegen.
mit den boten er sich beriet,
ê er von âche schiet,
daz er ruofen hiez,
daz ieglich her vrî liez,
swie dick in vürbaz geriete,
swaz er unrehtes inne hiete
unde doch der zolle gerlich,
die dâ wâren niulich
ûf gesezt unde genomen.
unde swer des wurde überkomen,
daz er den selben geniez
vürbaz niht vrî liez,
der verlur umb die schulde
sîn unde des rîches hulde,
sô daz er niht über wurde
grôzer buoze burde
an dem lîb unde an der hab.
ditz gebot er gap
vürsten, grâven unde vrîen;
ouch hiez er vride schrîen
al der diet gemeine,
si waern grôz oder kleine:
swelher vürbaz
vîntschaft oder haz
an dem andern raeche
unde den lântfride braeche,
den er geboten het,
gen dem er sâ zestet
urteil vrâgen wolde,
wie man hinz im rihten solde.
ditz gebot unwende
hiez er ruofen allen ende,
swâ er hin kam.
dô tete er ouch râm
zuo dem selben mâl
datz den kurhern über al,
mit wie getânen dingen
er daz zuo solde bringen,
daz die vürsten vride haeten
unde gen einander niht taeten
wan mit reht unde mit gerihte.
dô riet man im die slihte,
er sold inz gebieten,
daz si vride hieten.
unde vil schier darnâch
sîne boten man sach
komen her zôsterrîch.
dem herzogen vridrich
wart von im alsô enpoten,
daz er mit herzog otten
von beiern genant
unde zwischen ir beider lânt
heten vrid unde suon,
unde swaz si heten ze tuon
gegen einander an allen sachen,
daz wold er zwischen in machen
vriuntlich unde sleht
mit minne unde mit reht.
daz selb er ouch zuo der stunt
herzog otten tete kunt.
daz man den künec zâch
wîhen unde kroenen sach,
daz geschach, als ich iu sag,
an dem perhtag
in dem niunten jâr,
dô man vür war
nâch kristes geburt
driuzehen hundert jâr spurt.
Dcccxiii . nû merket besunder
ein seltsaemez wunder,
daz in der vriste hie
ze stîre ergie.
sich huop von dem hôhen mer
von haberschrecken ein her,
daz solhes kunter sô vil
nie ze deheinem zil
wart gefreischt noch gesehen.
des müezen mit mir jehen
alle, die ez ie vernômen.
nû hôret, wie si kômen.
swâ si des tages wolden hin,
dâ huop sich ouch vor hin
ein schar, diu was sô dic,
daz der sunne blic
dadurch mit schînbaern dingen
ninder mocht gedringen.
die dâ vor her zugen,
swâ die hin vlugen,
daz geschach niht mit île.
einer guoten mîle
an der lenge het diu schar.
si was ouch vürwâr,
als man uns seit,
wol einer halben mîle breit.
her ruodolf von scherfenberc,
der an worten unde an werc
hete sinn unde witze,
durch ervaren ditze
reit er dar besunder
unde beschout daz wunder.
er jach, er het daz ûz genomen,
die man dâ sach vor her komen,
die wârn in der gebaere
als rîtaere,
die mit dem marschalc vür rîtent
unde der andern hin nâch bîtent
an der herberge.
si pflâgen der kerge,
swâ si vunden die gelegenheit,
dâ in ze wesen beheit,
ûf tûsent man denne sach,
den hin wider was gâch
zuo der grôzen schar hin,
als ob si wolden sagen in,
daz si hin nâch solden komen,
in waer nû herberg genomen.
sô denne kom ze hûf
diu grôze schar unde sich huop ûf,
diu breite sich sô vaste,
daz drithalber raste
si hete an der lenge
...ich sag iu âne triegen,
sô dicke was ir vliegen,
daz iemen dâr zuo tohte,
der iht hin durch sehen mohte,
noch daz diu sunne her ab
dadurch deheinen schîn gap.
sus sach man die haberschrecken
daz ertrîche bedecken
unde geben solhen schaten.
nû hôret, waz si tâten.
si vlugen, sô si beste kunden,
dâ si ir spîse vunden,
dâ legten si sich zuo,
ez waer spât oder vruo.
an swelher stat si lâgen,
dâ sach man si nagen
ûz der erden loup unde gras,
unde allez daz gesaet was,
swie daz was genant,
daz vrâzens allez zehant.
si benuogenz allez gelîch,
boum unde ertrîch,
als ob dâ nie
ihts waer gewahsen hie.
an der groeze si wârn
wol als die starn
unde heten umb den hals vorn,
als ez waere horn,
einez als ein gollier.
die druzzel, seit man mir,
waern ouch in dem schîn,
als si waern hurnîn;
ân der vüeze zal
unde diu ander gestalt über al
als ander haberschrecken was,
diu varbe grüen als ein gras.
ich sag iu, wie ez kam.
die liut sêr wunder nam,
wes si dâ pflâgen,
swâ si des nachtes lâgen.
maneger was sô râz,
daz er sich vermâz,
er wold ez versuochen ie:
swer denne reit oder gienc
zuo in alsô nâhen,
daz si in ersâhen,
sô was dem kunter sô ger,
daz si schuzzen her,
als ob si wolden hecken.
sô getânez schrecken
die liut sêr widersâzen
unde vluhen ire strâzen.
nû vuogte sich ditze,
daz si kômen her zfiustritze
niderhalp wol ein mîle.
dô kom mit balder île
in die stat diu melde,
si laegen dâ ze velde,
nû gebôt vlîziclich
von sounecke her uolrich,
daz man si liez ennôt.
swie sêr er ez verbôt,
doch kam ein sîner dienaere,
dem jach man, daz er waere
des wînes überladen,
dâ von nam er schaden,
er wolde ie besehen,
swaz im dâ von möht geschehen,
ob er zuo in kaeme
unde ir vuor war naeme.
er saz ûf unde rant
under si zehant.
dâ von er verdarp.
wie er mit in gewarp,
daz ist mir unkunt,
wan daz er vür die stunt,
dô er getet die selben vart,
niemer mêre wart
gesehen lebentiger.
unde dô daz geliger
die haberschrecken rûmten,
niht lenger sich dô sûmten
wîp unde man,
die der gehôrte an,
dem ez alsô ergie.
swie vil si gesuochten hie,
dô vundens grôz noch kleine
wan daz gebeine
des pferdes unde sîn.
daz gap ouch sô durren schîn,
als ob ez nie hiet vleisch getragen,
sô gar was ez ab genagen;
unde hiet man niht erkant
bî dem beine daz gewant,
daz der selbe man truoc,
sô het diu ungefuoc
nieman geloubet hie.
nû hôrt, wie ez ergie
umb ditze kunters reise.
swâ man gefriesch die vreise,
die si begiengen under wegen,
dâ begund man got vlêgen
mit andâht maneger hande,
daz er den liuten wande
die kreftigen vorhte,
die an den liuten worhte
diu vremde kreatiwer.
des bat daz volc sô tiwer,
unz ez got vernam
unde in ze helfe kam,
als er uns dicke tuot.
dise kever vruot
bî viustriz darnider
kêrten hin wider
balde unde niht sein
gegen agrim durch krein
hin wider zuo dem mer.
ich hôrte, daz si mit dem her
sît komen waeren
zuo den tâteraeren.
solhiu wunder begât
got mit sîner hantgetât.
waz aber ez bediute,
des wundert wîse liute,
daz sîn in den selben zîten
nâhen unde wîten
alsô vil ergie:
wand des vordern jâres hie
ein semlichez man vernam.
Dcccxiv . von dem mer kam
eins gefügels sô vil,
daz sîn zuo dem zil
Stîre daz lânt was vol.
sô ich iu rehte sagen sol,
sô was über daz lânt
dehein man erkant,
der des mocht gejehen,
daz er si ie het gesehen
in disem lânde deheinen
der vogel grôz oder kleinen
oder in ungerlânde.
unvogel man si nande.
si wâren groezer denn der swan,
dâr zuo sach man si hân
snabel drîer vinger breit,
die wâren ouch, als man seit,
wol einer halben ellen lânc;
oben grâ, unden blânc
kôs man begarbe
wesend ir varbe,
sô hetens unden an der kel
wîz als ein irchvel
einen goder wît unde lângen,
den sach man hin ab hangen.
einz muoz ich von in jehen,
daz hân ich gesehen:
swen si suochen wolden,
daz si ezzen solden
durch ir lîpnar,
sô samt sich ein schar
unde vlugen nâch gelinc
etswâ ûf einen klinc,
dâ diu muor grôz
in der breite vlôz,
daz si mohten gegrunden
vor der tiefe unden,
sô übertrâten si si sô:
zuo einander dô
einer an dem andern stuont,
als die scherre tuont,
unde sô si kômen ze hûf,
sô teten si die goder ûf
unde liezen die offen stên,
daz in nihtes kund enkên.
der ander teil denn wuot
oberhalp in die vluot;
der was denn ouch sô vil,
daz si an dem zil
zwischen der stade rûm
übertrâten den pflûm.
ieglicher, sô er beste kunde,
mit dem snabel an dem grunde
suochte denn zehant,
unde swaz er vische vant,
den er selbe niht verslânt,
den jeit er doch zehant
zetal in der vluot,
dâ sîn geselle huot,
unde swaz den obern enphiel,
daz kom den nidern in die giel,
sô daz in von vischen
nihtes mocht entwischen.
sô si daz alsô getâten,
swes si denn got het berâten,
dâmit vlugen si dan
etswâ ûf einen plân,
dâ teten si die giele ûf
unde suochten ze hûf,
swaz in got het beschert.
daz wart denn alsô verzert,
daz siz mit einander âzen
mit gelîchen mâzen:
swelher an dem zil
het gevangen vil,
der az doch niht mê,
nur als der,
der dâ het gevangen niht.
mit sô gelîcher pfliht
solden noch wesen die
alle, die hie
daz ellent mit einander bûwent:
leider nû getrûwent
si an einander kleine
unde sint niht sô gemeine
als dise vogel ellende.
si nâmen alsô ende:
dô si begreif der winder,
dô kunden si sich ninder
verrihten von dem lânt;
swâ man si denne vant,
dâ was ir vluht verlorn,
wand si wârn erfrorn,
daz si niht gefüegen kunden.
des viengen ir zuo den stunden
die gebûren sô vil,
daz sis âzen zuo dem zil
vür ander vleisch daz ganze jâr.
ich weiz daz vürwâr,
daz si hie verdurben
unde sô gar sturben,
daz ir von hinnen kom deheiner
weder grôz noch kleiner
vür daz selbe zil.
Dcccxv . hiemit ich wil
mit den maeren kêren
zden bêheimischen hêrren.
die brâchen offenlichen
ir triu an künec heinrîchen,
den si in selbe heten erkorn
unde vil dicke gesworn;
des wart alles vergezzen.
si wurden sô vermezzen,
daz si in gar verniht heten
unde anders niht teten,
wan daz si selp dûht guot.
vil übel daz muot
die stete alle gelîche
in dem kunicrîche
unde doch allermeist die kuttenaere.
den was daz ze swaere,
daz si bî nacht unde bî tagen
sô sêre ob lâgen
in mit maneger beschetzunge,
des dem vürsten junge
selten iht wart,
sêre daz beswârt
die bercliut alle gelîch.
si wurden heimlich
gewarnet von prâge:
ir vriunt unde ir mâge
enputen in daz,
in waeren gehaz
die hêrren unde unwaege,
an den der rât laege.
ouch enputen si in,
si wurden gefuort hin,
ê si darumb iht westen,
in der hêrren vesten;
dâ solden si sich rihten nâch,
daz gestuont darnâch
unz des samztags nâch vasnaht.
dô wâren mit ir maht
hinz zedliz komen die hêrren,
die dâ pflâgen der êren,
daz man si amtliut hiez,
unde durch irn geniez
wolden si die burgaere,
die man dâ hiez kutnaere,
haben beschazt.
des wart in getrazt.
die hêrren pflâgen deheiner sorgen,
unde an dem selben morgen
des tags, den ich ê nande,
über si dô rande
von den kutten junc and alt;
swen man sach in der gestalt,
daz er mocht gelângen
stap oder stangen,
die kômen her snelle.
manic tûsent grelle
gesliffen vil scharf
unde swes man dâr zuo bedarf,
dâ man übel tuon wil,
des brahtens her an disem zil.
die hêrren si vunden
an den selben stunden
ungewarnt noch ligen,
wand in was gar verswigen
der haz, den in truogen
die kuttenaere kluogen
hetenz alsô gelegt an,
daz wol vierzic man
wâren heimlichen
in daz klôster geslichen
des âbends, dô die hêrren kômen.
die solden des râmen,
swen si kaemen her gerant
...entsluzzen unde entsparten
al die klôsters porten.
reht als siz an gelegten hie,
alsô ez ouch ergie.
des morgens, dô si kômen her,
gegen den in was ger,
ungewarnet si die vunden:
si enmohten noch enkunden
gerihten sich ze deheiner wer,
ein solich her
was komen über siu;
umb waz oder durch wiu,
daz was in unkunt.
dô riefen si sâ zestunt
gegen in her vür
durch die beslozzen tür,
daz si in guotlich bescheinten,
waz si mit disem dinge meinten.
dô sagten in bediute
die selben bercliute,
dâ waer anders niht an,
si müesten si gevangen hân,
unde woldens in des widerstreben,
sô gieng ez in an daz leben.
die hern ez ungern hôrten.
mit vil kluogen worten
heten si den haz
gern gestilt vürbaz
mit vride oder mit suon.
des wolden niht tuon
die vröudigen kuttenaere.
si jâhen, welhez in lieber waere,
vancnusse oder der tôt:
mit dem geteilten man si nôt
eintwederz ze tuon;
ûf vride oder ûf suon
nieman si gunden
ze reden an der stunden
umb ein wort vürbaz.
dô die hêrren sâhen daz,
daz des dehein rât was,
daz man in dâ vor las,
der müest einez ergân,
si dûhte baz getân
an dem lîp genesen
unde doch gevangen wesen
oder gar gestorben.
von in wart geworben,
daz doch die besten dar kaemen
unde si gevangen naemen,
daz der bovel ûf si iht braeche
...des si daran gerten,
die kutnaer si des gewerten:
die man die besten dâ erkande
unde die hôhisten nande,
die nâmen si in
unde vuortens gevangen hin,
von der lippen hern heinrich,
der zuo der zît gewalticlich
daz kameramt inne het,
daz selbe man ouch tete
von liuhtenberge hern reimunt,
man vienc ouch dâ zestunt
einen helt vruot erkant,
den man ze sune nant
von der tyben hern heinman,
unde von klingenberge hern johan.
dise hêrren alle viere
vuorte man gevangen schiere
ûf den berc zden kutten genant.
in vil swaeriu bant
wurden si geslagen;
diu muosten si tragen
vil lânc darnâch.
die wîl daz hie geschach,
an dem selben tac
dô viengen ouch ze prâg
die hôhisten burgaere
den obristen kanzlaere,
meister peter der hiez-
ûf gewin unde geniez
kund er wort noch werc-
unde hern jeschken von brantenberc.
in strenger huot unde bant grôz
man si bêde slôz,
als man gevangen tuon sol,
den man niht getrûwet wol.
Dcccxvi . in diser vancnus pîn
muosten die hêrren sîn
unz gegen pfingsten hin.
man rette dick mit in,
wes si die hêrren zigen,
daz beleip unverswigen.
ein schulde niht kleine
unde der hôhsten eine
die burgaer gegen in vür gâben:
den man si sach haben
ze hern an kuniges stat,
daz si dem deheinen rât
nâch sînem hove taeten
von alliu diu unde si haeten
ab dem lânde genomen:
dô des guotes sûmen vür kômen,
dô was sîn ein solich guot,
daz ez alle die muot,
die deheiner triwen pflâgen.
ouch hôrte man si klagen,
daz si den künec verniht haeten
unde vil smaehe im taeten.
si klagten an dem zil
von armuot gebresten vil,
die der künec von in leit
zaller sîner smâcheit.
swaz die gevangen vriunde heten,
von den wurden gebeten
die burgaere alle gemein,
daz si des kaemen über ein,
daz si den künec darüber hôrten,
unde swaz an sînen worten
ir schulde dâ wurd vernomen,
daz man si des lieze komen
zuo des kunigs huld unde ir.
des besprâchen si sich schier
unde dûhte si daz beste,
wande man wol weste,
sô der künec solde jehen
der wârheit, wie im geschehen
von den hêrren waere,
sô wurd ir buoze swaere.
einen tac si des nâmen.
die burgaer zuo dem künec kômen
unde sprâchen: < hêrre, nû seht an,
daz wir hie haben getân,
daz ist ze dienste iu geschehen.
wir hôrten iuch dicke jehen
unde ouch die küneginne,
ir kündet niht gewinnen
von allem dem lânt,
daz ir mit kost unde gewant
mocht berâten iur gesinde:
daz muote uns vil swinde
unde haben im alsô getân.
nû lât uns dâmit umbe gân,
sô well wir iuch machen
an allen den sachen,
daz ir gewaltic müezet heizen
künec in bêheimischen kreizen>.
swaz si sach erwegten
unde im vür legten
sîns gebresten zuo dem mâl,
vil wol er in des gehal
unde jach, er wolt dâmit gebârn,
swie si in hiezen varn.
des genuogt si zuo der zît.
nû heten ouch niht lenger bît,
die den hern gehôrten zuo.
des andern morgens vruo
kômen si hin,
dâ si vunden in,
unde besluzzen die tür.
dô legten si im vür
des guoten unde des besten,
sô vil si des westen,
daz den gevangen nutze waere.
si sprâchen: < hêrre, die burgaere,
waz mugen iu die
an iht gehelfen hie!
die dâ gevangen sint,
die habent noch solhiu kint,
ob si verdurben
unde in der vencnus sturben,
dâmit dennoch die jungen
waeren unbetwungen
unde hiezen noch lântherren
unde möhten lîhte kêren
an solhe hêrschaft,
daz iwer kraft
wurde kranc unde iwer maht.
habent sich inder überdâht
die gevangen gegen iu,
des lât uns unde siu
aller irer schulden
komen ziwern hulden,
daz iuch sîn genüegen müeze>.
kluoge rede süeze
si im vür legten
sô vil, daz si erwegten
sîn herz unde sînen muot
ze diu unde in was guot;
unde dô si den man
vergewisten daran,
dô vuoren si ir strâz
unde hulen sêre daz,
wie si von hove waern gescheiden.
der tac, der zwischen in beiden
vür den künec was genomen,
dô daz was nû komen,
dô kômen ouch hie
vür den künec alle die,
die bî den jâren
in den steten gesezzen wâren;
ouch kom dar nâch heil
vür den künec ir widerteil,
ein hêrre, der wol reden kunde,
er sprach zuo der stunde
vor in allen dô:
 <herr, ez ist komen alsô,
daz ir des hie sult verjehen,
ob iu ihtes sî geschehen
von in, daz umbe solhe schulde
si haben verloren iwer hulde
unde darumbe lîdent sîn
diser vancnusse pîn.
hêrre, nû sprecht,
wes ir daran verjeht>.
dô sprach der künec linde muotes:
 <ich zîch si niht wan alles guotes;
heten si aber mir iht getân,
des wold ich si doch lâzen
ze mînen hulden anders komen>.
dô dise rede vernomen
heten die burgaere,
dô wart in unmaere
der künec heinrich.
si vuoren alle gelîch
zirn herbergen dan.
nû kom ein bote sân,
dâ enpôt in der künec bî,
daz si liezen vrî
die hêrren unde in gaeben suon;
daz si des wolden niht tuon,
daz enputens im hinwider
...zuo dem künec daz,
daz er an ernst sô laz
was gewesen dâ.
si enputen im hin nâch,
sît im daz vüegte niht,
daz si im bieten verriht
allez, daz im wider waere,
ûz diser vancnusse swaere
niemer die hêrren kaemen,
unz daz si genaemen
von in guot sicherheit
umb al die ungewârheit,
diu von in bêheimischer erden
möhte kunftic werden,
unde umb einen künftigen vürsten,
den man vund in den getursten,
daz er lieze werden schîn,
ob er torste hêrre sîn;
umb in unde umb al sîn swaere
waere in vürbaz unmaere.
Dcccxvii . dô die suppan
den künec brâhten daran,
alsô daz er der stet,
unwillen het,
dô verrihten si sich
mit den steten vriuntlich
unde machten ûz der banden ric
die gevangen ledic,
als ich iu wil sagen,
die kuttenaere pflâgen
grôzer vorht unde sorg:
si erkanden sô karc
die bêheimischen hêrren,
daz si iemer kêren
dâr zuo begunden iren sin,
daz ez in kaeme zungewin,
daz si gevangen si heten.
nû hôret, wie si teten
mit irer ebenung:
ein bercman rîch unde junc,
vrech an dem muote
von dem übrigen guote,
daz im dâ teglichen wart,
Niclâ roothart
was er genant,
mit dem dô zehant
ein hîrât an truoc
der wîse unde der kluoc
von der lippen her heinrich,
alsô daz er êlich
ân allez widerstreben
sîn tohter solde geben
des selben bercmans suon.
swaz man in hiez tuon,
daz dûht in allez genaeme,
daz ot er ûz den banden kaeme
unde dise, die dâ lâgen noch
an der vencnusse joch.
die wurden ledic an dem zil,
als ich iu sagen wil.
die lântherren gemein
muosten des komen über ein,
die hôhsten, die daz lânt mocht gehaben,
daz si vunf unde zweinzic gîsel gâben,
sô sis heten aller beste,
dâr zuo vunfzehen veste
der besten, der mans haben spurt;
die wurden geantwurt
von prâge den burgaeren
unde den kuttenaeren
durch gewisheit
solher sicherheit,
daz die hêrren alt unde junge
deheine wandelunge
in dem lânde taeten
noch dehein wal haeten
an hêrren dem lânde,
ân den man alsô erkande,
daz er gemeine gunst het
der burgaer unde al der stet.
ez wart ouch alsô verriht,
daz si dehein sachhaft sache niht
taeten âne iren rât,
umbe die ez alsô stât,
daz si daz lânt gemein gieng an.
dô disiu sicherheit wart getân
mit gîseln unde mit vesten,
die si heten die besten,
alrêrst die gevangen wurden
von der vancnusse burden
vrî unde ledic lâzen.
etlich ir strâzen
hin wider heim vuoren;
in selben si des swuoren,
die wîl si lebende waeren,
si kaemen den kutnaeren
niemer mê sô nâhen
...
Dcccxviii . nû sult ir hôren, wie
ez hernâch ergie
dem künec heinrich genant
geborn von kerndenlânt.
der vürste hôchgeborn
vil gar het verlorn
gunst unde willen der stet.
die hern, durch die er daz tete,
an den het er ouch des niht,
wand si heten sich versliht
mit den steten gemein,
daz si gehullen über ein,
unde durch die vrastmunt
die burgaer an der stunt
in allen den steten
den künec verniht heten.
die burgaer ze prâg
unz über mitten tac
in liezen vasten etwenne:
dâmit si gâben zerkennen,
daz si im waern gehaz.
der bovel umbe daz
den rîchen haz truogen:
an die hôhsten mit ungefuogen
si sluogen eines tages
unde jagten si slac slages
in iriu hiuser ze hûf
unde brâchen dâ nâch in ûf
unde nâmen in an dem zil
ires guotes sô vil.
doch wart ez understanden dâ.
unde vil kurzlich darnâ
die lântherren alle
kômen mit schalle
vür den künec unde bâten in,
daz er mit in kaeme hin
zeiner kirchwîhe grôz:
dâ wurde meniclich blôz
aller sîner sunden.
biten si ouch begunden
die küneginn ir vrouwen,
daz si sich dâ liez schouwen:
si wolden ir zêren dar
eine grôze schar
edler vrouwen bringen.
mit sô getânen dingen
an die reise si si brâhten,
als si sîn vor gedâhten.
dô er die reis her ûz nam
unde an die kirchwîhe kam,
ze prâg der burc porten
si nâch im zuo sparten
unde besluzzen im diu tor,
alsô daz er hie vor
muost belîben vürbaz.
ze gnâden tetens im daz,
daz man im in der stat
ein herberg erbat,
dâ er sich inn enthielt
unde daz gesinde, des er wielt,
unz daz sîne boten
brâhten herzog otten
der beier herzogen.
mit dem sach man zogen
gen prâge an der vart
den grâven eberhart
von wirtenberge genant.
die underwunden sich zehant
der sache genzlich
zwischen dem künec heinrich
unde von bêheim den suppanen.
biten, vlêgen unde manen
begundens an dem zil
dise zwên hêrren vil,
unz sis brâhten daran,
daz si den guoten man,
den si dâ künec hiezen,
wider ûf daz hûs liezen
unde ez aber gestilten,
alsô mit spilten
der goltpurgen dâ.
nû huoben sich sâ
dise zwêne hêrren,
die sach man hin kêren
hin heim ze irem lânde,
dâ man si von nande.
Dcccxix . nû hôrt, waz hiezuo tete
diu küneginn elspet,
diu wîse unde diu kluoc,
diu des rîches krône truoc,
die wîle künec albreht lebte,
sêre si darnâch strebte,
daz diu unminne grôz,
diu sich dô entslôz
mit manegen sachen swinden
zwischen iren kinden
unde zwischen irem bruoder-
herzenleides vuoder
sach man si drumbe tragen-
bî nacht unde bî tagen
muote si sich hie
unde bat alle die,
den si getrûte guotes
unde die si kande triwes muotes,
daz si etwes erdaehten,
dâmit si die vürsten braehten,
daz si zuo einander kaemen
unde einen minnetac naemen.
allermeiste si des bat
den bischolf kuonrât,
der salzpurgaere hêrren.
der begunde dâr zuo kêren
sînen vlîz unde sînen sin,
unz erz zwischen in
zeinem tage brâht.
der wart in der aht
zwischen in genomen,
daz si solden komen
in die stat ze villach
in der andern wochen darnâch,
sô man halbez het gevast.
an der zal gelîche rast
wâren dâhin,
dâ zwischen in
der tac wesen sol,
von wienn unde von tyrol.
dô diu zît was komen,
ûf die der tac wart genomen,
dô kom her von ôsterrîch
der herzoge vriderich
mit einer êrlichen schar.
ich sag iu, wen er brâhte dar.
der den tac gemacht het
unde der zuo den sachen tete,
swaz nutze unde guot waere,
der bischolf der salzpurgaere
kom dar durch herzog vridrichs willen.
sich lie ouch niht bevillen
bischolf heinrich von gurk
unde grâf vridrich von hiunburc
unde ein herr an witzen karch,
von aglei der patriarch,
der hiez ottobon.
ouch kômen dar gedon
die von ortenburc mit der vart,
grâf otte unde grâf meinhart,
ouch brâht er mit im hie
von beiden lânden die,
die hêrren wâren genant,
den dehein witze was erkant.
sît ich si nennen sol,
sô brâhte von tyrol
herzog otte dâhin
im ze dienste unde ze gewin
den bischolf wîs erkant,
den man von brihsen nant,
der hiez von slakenwert johans,
unde den abt von stans;
im was ouch dienstes dâ gereht
von gorz der grâve albreht;
ouch kômen dâhin
von der etsch unde von dem in
al die, dâ sîn rât an lac,
unde swer noch sînes dinges pflac
in kernden ze jehen,
die wurden al dâ gesehen,
des suntags ze judicâ
sach man si alle wegen dâ.
dô began man ouch ze reden
zwischen den vürsten bêden,
daz man die arbeit
selten vermeit
ganzer tage wol drîzehen;
dicke hôrte man jehen,
ez waer nâhen der ebnunge:
sô kom aber ein irrunge
darunder dâ von man
ein ander muoste heben an.
herzog otte der kernaere
trôste sich guoter maere,
diu im her teglich
enpôt sîn bruoder heinrich,
den man dô nande
künec in bêheimlânde;
sô trôste ouch sich
der herzog vriderich
kraft unde maht, der er pflac,
unde daz im daz reht lac
ze bezzerem teil,
swâ geluck unde heil,
dem rehte volgen wil,
daz erz dâ hiet bezzer vil.
von hertikeit ir beider muotes
unde von trôste êrn unde guotes,
den si bêde heten dâ,
beleip ez unverrihtet sâ,
alsô daz dô ein scheiden
geschach von in beiden
von einander ân ende.
ouch was daz unwende,
des hazzes waer dâ worden mê,
denn sîn was gewesen ê.
herzog otte kêrte hin
zuo der etsch unde zuo dem in;
sô kêrte snelliclich
herzog vriderich
her ze stîrlânt.
allez, daz er wânt,
daz den vînden sîn
mêrte leit unde pîn,
darûf er zuo der stunde
was trahtunde.
Dcccxx . nû lât iuch gezemen
hôren unde vernemen
eine grôze sache,
die ich iu kunt mache.
ich hôrt alsô sagen,
daz in den selben tagen
unde des selben jâres dâ
von verrariâ
der marcgrâve starp,
der des von gote niht erwarp,
daz er im bî sînem leben
einen erben wolde geben.
doch er hinder im hie
einen bruoder lie,
an dem er grôz mein tete:
swaz er rehtes het
an der stat unde an dem lânt,
daz im zerbe was benant,
dâ von er in verstiez,
alsô daz er in niht liez
deheines gewalts dâ pflegen.
dô er sich des muost bewegen,
dô vuor er als drât
ze venedi in die stat
unde gewarp dâ
mit den burgaern sâ,
daz in die venediaere
machten dâ burgaere
unde gâben im dâ sleht
alliu burgaere reht.
darumb er ouch sider
den venediaern gap hinwider,
swaz im rehtes was benant
an verraere dem lânt
unde gap in ûf sîn erbschaft
an der marcgrâfschaft,
diu verraere genant ist.
unde an der vrist,
dô der marcgrâf was gestorben,
nû heten ouch geworben
die venediaere
umb ein her ahtpaere,
daz man ûf wazzer mac gefüeren.
dâmit sach man si rüeren
gegen verraere hin.
dâ nâmen si in
unde betwungen drât
daz lânt unde die stat.
Dcccxxi . dô disiu maere kômen
in des bâbstes hof unde si vernomen
der bâbest klemens het,
in den ban er si tete
unde jach, diu selbe herschaft
gehôrte mit eigenschaft
den bâbst unde sînen stuol an:
swer die wider in wolde hân,
der müeste iemer mê
enpern der gotes ê.
mit grôzem her zuo dem mâl
der bâbest einen cardinal
hinz verraer gesant.
der selbe stat unde lânt
mit sîner maht
her wider ervaht
den venediaeren an.
daz daz was getân
unde diu stat was verlorn,
daz wart leit unde zorn
den venediaeren.
der herzog mit den burgaeren
wart des ze rât,
daz ûz der stat
halpteil solde varn,
swaz der besten wârn,
die muosten dâhin.
ouch muost der herzog mit in
sînen sun senden,
daz mocht nieman erwenden.
nieman gedâht,
daz sô grôziu maht
von venedi waer gevarn.
ir schef an der zal wârn
tûsent unde siben hundert.
daz lântvolc wundert,
wellent si heten gedâht
mit sô getâner maht.
der scheffe was deheinez,
grôzez oder kleinez,
ez trüege zdem minnisten dan
vier hundert werlicher man
ân vergen unde ân kneht,
die dâr zuo wâren gereht,
daz si diu ruoder solden ziehen,
solt man jagen oder vliehen,
als man ûf dem wazzer tuot-
die dâr zuo wâren guot,
die wâren an der zal niht.
dô die venediaer verriht
zuo der reise wâren gar,
daz was in dem jâr
umb sant gilgen tac.
der küene unde der zag
mit einander vuoren hin.
gar unkunt was in
diu grôze gevaere,
die die verraeraere
heten erziuget.
diz maer iu niht enliuget,
wand ez ist diu wârheit,
si heten bereit
keten grôz unde starc,
die kosten mê denn tûsent marc;
sô lânc muosten si sîn,
daz si mit den keten drîn
überzugen daz pfat.
an ietwederm gestat
was iegliche ket
sô wol geworht in daz gestet
unde vermacht sô vast,
daz si niht ûz brast
durch deheiner slahte nôt.
der cardinal gebôt,
daz man die keten liez
senken unz an den griez,
daz si dâ nieman sach.
durch list daz geschach:
wand waeren diser sinne
die vînde worden inne,
die heten lîht gephlegen
etlicher liste hin enkegen.
sus beleip ez verholn
unde den vînden verstoln.
des nam schaden swaere
daz her der venediaere.
dô si zogten her,
ze sturmen was ir ger
ze verraer an die stat.
der pflûm heizt der pfat,
ûf dem si kômen her gevarn.
dô der scheffe hin in komen wârn
ûf des wazzers strâzen
als vil, als si lâzen
wolden dâhin
in die habe zin,
dô si gar kômen ze hûf,
dô zugen si die keten ûf
mit starken werken ungeswacht,
diu dâr zuo wâren gemacht.
meniclich dô wundert,
daz der sibenzehen hundert
scheffe deheinez nie entran,
wan daz eine kom von dan,
dâ des herzogen sun ûf saz.
daz machte nur daz,
daz si daran wurden betrogen,
daz die keten wurden ûf gezogen
über daz wazzer enpor,
dô daz eine schef noch was hie vor.
waz solde dô tuon
des herzogen suon?
dô ot er ersach
der sînen ungemach,
von dan begund er ziehen
unde hinz venedi vliehen.
nû hôret rehte, wie
ez den venediaern gienc.
die enmohten vür noch hinder sich,
des nâmen an in gerich
der verraeraere diet.
grôz helfe man den hiet
ûz den steten gesant,
die hernâch sint genant:
von parne unde von mutinâ,
von vicenz unde von rimilâ;
Padouwe unde pergamitin,
Boloni unde vorlifin
grôzez volc von iren steten
hinz verraeri gesant heten,
si heten ouch selbs an dem zil
soldeniere sô vil.
diz volc algemeine,
si waern grôz oder kleine,
zuo in in diu schef liefen,
vil schergen stuonden unde riefen:
 <ir sult si al ze tôde slahen
unde ir deheinen vâhen .>
des bâbstes cardinal
het gekundet zuo dem mâl,
swer ein venediaere slüege,
swie vil der sunde trüege,
der sold er aller ledic wesen:
des liezen si ir niht genesen.
ach, daz von pfaffen
solch mort ie wart geschaffen,
daz müeze got erbarm!
sant peter wart nie sô arm,
daz er darumb genomen het
zehen als grôzer stet,
als verraer was zuo dem zil,
daz er kristen sô vil
het lâzen verderben
unde sô jaemerlich ersterben,
als dô tete zuo dem mâl
...umb ein stat, diu doch eigenlich
mit reht gehôret zuo dem rîch.
sol man gotes hulde
gewinnen mit solher schulde,
daz man kristenbluot alsô vergiez,
als diu pfafheit dô tuon hiez,
sô enweiz ich niht wol,
wie man die schrift verstên sol
unde diu zehen gebot
...dâ gebiut er algeriht:
 <du solt menschenbluot vergiezen niht>.
got hêrre, durch dîn güete
die kristenheit baz behüete
unde wîs uns ûf bezzer spor,
denn uns die pfaffen gent vor,
die dâ gewalt hie tragent;
als uns diu buoch sagent,
sô solden si uns êre geben
mit worten unde mit guotem leben:
des si leider tuont niht.
swer iriu werc an siht,
diu sint vil waerlich
irn worten ungelîch.
ob ich ez mit urloup reden sol,
sô weiz daz meniclich wol,
daz der bâbst klemens genant
in al der heidenschaft lânt
nie sô manic mensch bekêret hât,
als an der einen stat
kristen verdurben,
die von sîn schulden sturben.
daz der venediaere diet
sô gâhes von dem leben schiet,
daz machte nur daz,
die dâ wârn gehaz,
der kom an dem zil
mit einander sô vil
in ir schef, als si wolten.
dâ von si kummer dolten,
wand si gegen solher kraft
beliben gar unsighaft.
sô die verraeraere hie
gar überwunden die,
sô îlten si aber hin
in diu naehsten schef bî in
unde teten den, als den êrsten.
die dûhten sich die hêrsten,
die der liute tôten allermeist.
seht, wie der boese geist
besezzen het den cardinal,
daz im der kristen grôzer val
erbarmte dô niht.
disiu mortlich geschiht
wert nâch der wârheit sag
wol drî ganze tag
unde als manic nacht,
ê man si gar übervaht
der venediaere schar
unde man si het ertôtet gar
von venedien die geste.
nû lac ein burc schoen unde veste
in einem winkel in der stat,
die dar gemacht hât
von venedi der comun.
diu was sô wol erbun,
daz si mit deheinen sinnen
nieman vor mocht gewinnen;
sô wît unde tief wâren die graben,
daz man nihtes mocht gehaben,
daz dâr zuo töhte,
daz mans dâmit gefallen möhte.
von verraeri die veigen
begunden erzeigen
ires herzen ungüete
unde ir veigez gemüete.
si hiezen, als ich hôrte sagen,
die tôten ûz den scheffen tragen
unde vulten âne bit
den graben dâmit,
der umb die burc gienc.
dô der von tôten hie
eben unde sleht wart,
alsô daz si die übervart
zdem hûse über den graben
...dô giengen si dan
unde sturmten hin an.
die der burc pflâgen,
die begunden verzagen,
dô si heten deheinen trôst,
daz mans von venedi lôst.
unde dô si sâhen den grôzen val,
der dâ geschach zuo dem mâl
an der venediaere diet,
von manheit si daz schiet,
daz si daz hûs muosten geben.
doch dingten si mit dem leben
von dannen ze varn.
die dâ verderbet wârn
der venediaere,
namhafter burgaere,
die man billich sêre klagte,
der wâren, sô man sagte,
wol zehen tûsent über al;
sô was des volkes âne zal,
die von dem bovel dar kâmen
unde die dâ den solt nâmen.
ich wil vürwâr sprechen,
swer dâ wolde rechen
den schaden grôz unde swaere,
den dâ nâmen die venediaere,
sîn wurd mit zal ein solhe hab
...dem künec von vrancrîch,
sold erz gelten sunderlich.
doch swaz si schaden dâ kurn
unde allez daz si vlurn,
daz klagten si sô sêre niht
als die schedlichen geschiht,
die man an den vergen kôs,
die man dâ verlôs:
der vlôs man dô zdem mâl
wol tûsent an der zal.
der andern vluste schedlich
heten si schier erholt sich,
waern in die vergen beliben.
die venediaere triben
die pfaffen alle ûz der stat,
den der bâbst geboten hât,
daz si niht singen solden;
die aber dâ wolden
nâch irem willen leben,
den wart urloup gegeben
bî in dâ ze belîben.
der bâbst begunde trîben
unde al sîn pfafheit,
swaz den venediaern was leit.
daz was in allez unmaere,
unz ein gebot swaere
der bâbest sazte gegen in:
in alliu lânt sand er hin
unde hiez daz machen kunt,
swer vür die stunt
hinz venedien kaeme
unde irn koufschaz dâ naeme
umb gelt oder ze borgen,
die solt man alle morgen,
swâ man si wesse,
under der messe
verbannen unde vermeinsamen.
des gebotes erkâmen
allerêrst die venediaere,
wand ez lac in daran swaere.
daz diu geschiht hie
ze verraer ergie,
daz was, dô man spurt
nâch kristes geburt
driuzehen hundert jâr
unde in dem niunten vürwâr.
Dcccxxii . hie kêr ich mit den maeren
von den venediaeren
her wider gen ôsterrîch.
der herzog vriderich
trahte darûf sêre,
daz er sîn guot unde sîn êre
von dem rîch enphâhen wolde,
als er billich solde.
die beier wolden in
durch ir lânt niht lâzen hin
gegen swâben rîten.
wes het er ze bîten?
er verriht sich drât
mit dem bischolf kuonrât,
der salzpurgaere hêrren,
daz er mit grôzen êren
unde mit triwen in
vuorte durch sîn lânt hin.
daz lânt ze ôsterrîch
von pilchtorf hern dietrich,
der an triun was ûzerlesen,
enphalch er ze verwesen;
hern uolrîchen von walsê
enphalch er stîre, der ez ê
in sîner pflege het.
mit triwen er tete
allez, daz im was guot.
Vridrich, der vürste hôchgemuot,
sîn muoter sach er haben
ein her ...
dâmit man sach werben
der mordaer verderben,
von der rât unde schulden
der künec den tôt muost dulden.
der herzoge liupolt
sîner muoter willen ervolt:
sîner vînde veste,
swâ er die weste,
die ersturmt er unde ervaht;
er gewan mit sîner maht
Warte, palm unde eschenbach,
die vest er alle drî brach
nider ûz dem grunde,
unde swaz er an der stunde
liute darûf vie,
die tôt er alle hie.
sînen vater râch er.
nû kom ouch zuo im her
gevarn von ôsterrîch
der herzog vriderich.
des was diu küneginne vrô.
mit einander si dô
Snabelburc unde altburn besâzen
in der aht unde in der mâzen,
daz si des heten trôst,
si waeren unerlôst
ûf den selben vesten.
allez, daz si westen,
daz dâr zuo töhte,
daz man daz hûs gewinnen möhte,
des selben die hern versannen
allen rât gewunnen,
dâmit si spâte unde vruo
disen burgen gâben zuo
leit unde ungemaches vil,
unde triben daz unz an daz zil,
daz sich die veste beide
vor teglichem leide
des niht erweren kunden,
si wurden in kurzen stunden
über houbt an gewunnen,
sô gar was in zerunnen
maht unde kraft.
dô die vürsten sigehaft
an iren vînden wurden dâ,
dô wurden ir sâ
gevangen vil schiere
vierzic unde viere;
darunder etlich,
dâ die hêrren alle gelîch
die vürsten bêde bâten,
die si in vancnus hâten,
daz si si liezen leben
oder doch geruochten geben
vristung unde bît
zetlicher zît.
des waer vil lîhte überkomen,
als ich hân vernomen,
der herzog vriderich;
dô zurnde ernstlich
sîn muoter diu küneginne.
si sprach in unminne
ze vriderîchen irem suon:
 <sag an, waz wildû tuon?
ez schînt wol, wizze krist,
daz du hie niht gewesen bist:
waer uns daz heil geschehen,
daz du hetest gesehen
den anblic jaemerlich
an dînes vater tôter lîch,
dô ich sînen werden lîp
...dô man mir in tôten brâht,
sach in solher aht,
daz ich daz iemer klagen wil,
daz ich vür daz selbe zil
nâch im beleip lebende.
ei, tôt, nû wîs gebende
daz gelucke mir,
daz mîn lîp schier
kom, dâ der sîne lît.
waz solt halt vür die zît
mîn leben hie ûf erden,
dô ich den künec werden
sô jaemerlichen verlôs,
an dem ich sô vil kôs
wirde unde tugent?
wirdikeit, saeld unde jugent,
rîchtum, witze, hôch geburt
unde allez, daz man spurt,
daz an allen dingen
der wunsch mac volbringen,
des het mîn herze genuoc,
die wîl ich daz heil truoc,
daz ich in lebenden weste.
in mînes herzen neste
sol hûsen klag unde jâmer,
unde iemer wernden âmer
sol ich armez wîp
tragen nâch sînem lîp.
zwâr, ich klage niht den vrum
êren unde rîchtum
nâch des rîches krône,
die ich mit im truoc schône,
die wîl ich in het unde er mich:
vür dise zît wold ich
mit naen unde mit spinnen
mîn lîpnar gewinnen,
daz ich in weste lebentigen,
ob ich halt des waer verzigen,
daz ich gesehen niemer mê
solde sînen lîp hêr,
daz ich west niwan
daz er daz leben solt hân.
swer mir in niht hilft klagen,
der müeze unheil tragen!>
dô herzog vriderich erhôrt
von der muoter disiu wort
unde der herzog liupolt,
daz si des niht enwolt,
daz deheiner genaese der gevangen,
dô was ez umb si ergangen
unde wurden ouch sô beroubt
des lebens unde der houbt.
nû was einer under in,
dô man den vuorte hin
unde man in toeten wolde,
dô bat man in, er solde
melden alle die,
die schuldic wâren hie
mit werken oder mit wort
an dem unbillichen mort,
daz an künec albrehten geschach.
der selbe dô verjach,
daz an der meintât
mit werken unde mit rât
mit mortgîtigem gevaere
nieman schuldiger waere
denn der ungetriwe wolf
von meinze der bischolf:
der het tac unde nacht
mit aller sîner maht
getriben daran
den herzogen johan,
daz er die meintât begie.
er het im alle die,
die im hulfen dâr zuo,
getriben spâte unde vruo
ze der verhengnusse
der verrâtnusse.
der red verjach der armman,
dô man in sach gân
ze dem gewissen tôt,
bî aller der nôt,
diu im solt werden kunt.
Dcccxxiii . nû wart in kurzer stunt
dem von meinz gesagt,
daz diser man het geklagt,
daz des tôdes pîn
er unde die gesellen sîn
muosten lîden unde dulden
nur von sînen schulden,
unde allez, daz er het geret,
ditz allez man im kunt tete
mit brieven . dô er die las
ze nurnberc, dâ er was
bî dem künec heinrîchen,
den bat er dô vlîziclichen,
daz er in braeht an sîn gewârheit.
von orte er im seit,
waz dort waere geschehen
unde wes ener hiet verjehen.
dem künec verjach er ouch der maere,
wie gewaltic in swâben waere
der von ôstrîch über al.
nû het der künec vor mâl
den von ôsterrîch
umb allez, daz si von dem rîch
ze rehtem lêhen jâhen,
daz si daz wolden enphâhen,
gegeben einen tac
hinz nurnberc, dâ er lac
unde des tages dâ beit.
durch des von meinze gewârheit,
den diu vorhte ruorte,
der künec in hinz spîre vuorte
unde widerbôt snelliclich
dem herzogen vridrich
unde dem herzog liupolden,
den tac, den si suochen solden
ûf unser vroun tac zder schidunge,
den solden die vürsten junge
suochunde sîn
datz spîre an dem rîn.
diz tete der künec umbe daz,
daz er dester baz
den ungetriwen wolf,
von meinze den bischolf,
beschirmen möhte unde bewarn.
Dcccxxiv . nû hôret, wie si varn
von ôsterrîch die vürsten.
in manheit unde getursten
si sich vinden liezen,
als si sîn wolden geniezen,
hiezen si sagen
vriunden, mannen unde mâgen,
umb die si daz heten versolt,
daz si in billich wâren holt,
daz si vüeren mit in
gegen spîre hin,
dâ man hôren solde,
wes der künec wolde
mit in dâ beginnen.
die an witzen unde an sinnen
wâren kunstic unde rîche,
der brâhtens dô von ôsterrîche
zuo einander manegen man.
mit den vuoren si dan,
dâ in der tac was benant.
werlicher wîgant
sach man si ouch dar
bringen ein grôze schar.
die vürsten bewegen
sach man dâ solher koste pflegen,
swie tiwer si was veil,
daz ir der künec daz vierteil
niht mocht erziugen.
ân zadel unde âne smiugen,
swes man durft hât,
gap man dar allen rât.
von ôsterrîche diu kint
heten dâ ein solch gesint
unde ein ritterschaft sô grôz,
daz sîn den künec verdrôz.
der legte daz an
mit einem varenden man,
daz er rehte sold ervarn,
wie vil rîter dâ wârn,
dâ der von ôstrîch ze tische saz.
der selbe erfuor im daz,
beinzigen unde besundert
daz mê denn siben hundert
rîter bî den tischen sâzen,
die von ôstrîch sich vermâzen,
ân junchern unde ân kneht,
die man siht ze reht
sô grôzen hoven nâch volgen.
alle die in wârn erbolgen,
den was ir grôziu êre leide.
von ôsterrîch die vürsten beide
wârn dô vrîes muotes:
wie vil ez koste guotes,
daz huop si harte ringe.
umb si sach man dringen
maneger rîter ellensrîch
denn umb den künec heinrich.
dem was dô vil zorn.
die sînen rât gesworn
heten unde die im wâren
geheime bî den jâren,
den tete er zuo der stunt
sînen muot kunt,
daz die von ôsterrîch
alsô hôchverticlich
bî im wâren dâ.
dô tete im kunt sâ
von meinze der bischolf,
daz gegen dem künec adolf
ir vater künec albreht,
dô er ouch vordert sîniu reht,
het gebâret reht alsam:
 <der künec des erkam
unde wart dester zorniger,
wand man ouch in hôchvertiger
vür in leben sach
beidiu vor unde hernâch>.
Dcccxxv . nû hôrt, wie siz begunnen.
den vürsten versunnen
Vridrîchen unde liupolden
riet man, si solden
die vürsten des biten,
daz si mit guoten siten
erfüeren heimlichen
...ob er in iriu lânt,
swie diu waern genant,
der man si hôrte jehen
von dem rîch ze lêhen,
alles dâ wolde lîhen,
oder ob er si sîn wolt verzîhen
durch deheinen haz.
kurzlich erfuor man daz,
daz der künec des het sin,
er wolt kriegen mit in
umb sache maneger hande
unde daz im daz taet ande,
daz si dar zim heten brâht
an ritterschaft solhe maht.
der herzog vriderich
tete reht unde wîslich:
die hêrren hiez er sider
dem künec sagen hinwider
an disen dingen die sliht,
er getrûte im des niht,
swie vil er liute dar braehte,
daz ern daran iht verdaehte
oder arcwânes pflaege:
er west wol, wie sîn dinc laege,
er hiet selp wol gehôrt,
wie im sîn vater waer ermort;
nû waer dâ manic man,
der dâ schuld hiet an,
die ouch mehtic waeren,
vor der gevaeren
er sich müest bewarn.
er waer ouch dar gevarn,
daz er im unde dem rîch
wolt klagen kleglich
sîn unde des rîches smaehe:
swâ diu klag geschaehe,
ez waere spâte oder vruo,
dâ bedorfte man wol zuo
êrbaerer liute vil.
er wold ouch an dem zil
sînes vater lîch
bivilden dâ êrlich:
dâr zuo waeren hie
komen alle die,
den er liep unde guot tete,
die wîl er daz leben het,
die wolden in dâ klagen
unde zuo dem grabe tragen.
sô daz geschaech aldâ,
darnâch wold er sâ
vordern sîniu lânt,
diu im des rîches hant
lihe billich.
dô man dem künec heinrich
hinz ende von ort
sagte disiu wort,
darüber er sich besprâch
unde antwurte darnâch:
swaz er ze klagen haete,
darumbe er im taete
vil gerne guot geriht
nâch des rîches sliht,
alsô ob er hie
wolde sichern die,
der er vruo unde spât
bedorft an sînem rât
als von meinze des bischolf;
sô het ouch der pfalzgrâf ruodolf
vriuntschaft dô niht
umb die selben geschiht.
ich sag iu, wie ez ergie.
daz wart alsô hie
verteidingt zwischen in,
sô si kaemen dâhin,
sô sold in minne unde in suon
der künec im daz reht tuon;
unde sô nâch kuniclichem reht
ir vater, künec albreht,
waer begraben unde bestat,
swaz danne hât
der von ôsterrîche
ze vordern an daz rîche,
des wold im danne sâ
der künec antwurten dâ
nâch der vürsten rât,
die er dâ bî im hât.
Dcccxxvi . diu red alsô gelac.
rehte an dem tac,
der von ôsterrîch
dar brâht sîns vater lîch,
in der selben nacht
wart ouch dar brâht
der tôte künec adolf.
den pfalzgrâven ruodolf,
der sîn tohter het,
gewert der künec der bet,
daz er in ze spîre lie bestaten,
dâ ander künec bivilde hâten.
nû pruoften alle, die dâ wâren,
ein wunder, dem in hundert jâren
nie deheinez wart gelîch:
zwâr ez was ouch wunderlich
under ander wunder zal,
daz ze einem mâl
rômischer kunige drî,
die des niht wâren vrî,
si heten bî iren tagen
des rîches krône tragen,
mit einander sach man die
ze spîre in dem munster hie:
den einen sach man gên,
die zwêne ûf gebârt stên.
ouch sach man hie ensamt,
die wîle man begie daz amt,
ir aller drî vrouwen,
der ieglich sich hât lâzen schouwen
vor den vürsten schône
gekrônet mit des rîches krône,
ditze was ê
geschehen nie mê.
dô die zwên künec werde
enpholhen wârn der erde,
ir beider witiben gehiwer
klagten vil tiwer
ir lieben hêrren tôt.
dô bat diu dritte got,
als noch ein getriwe tuot,
daz er den im behuot
unde durch vröuden geniez
des witibentums si erliez.
unde dô daz allez was getân,
dô huop man aber an
zwischen dem künec ze reden
unde den herzogen bêden,
Vridrîchen unde liupolden.
den riet man, si solden
zêren dem rîch
unde dem künec heinrich
die hêrren lâzen heim varn,
die dâ bî in wârn.
unde dô si daz teten,
dô wart der künec gebeten,
daz er in iriu lêhen lich.
des habt er wider sich
unde jach, ez waer dem rîche
an stîr unde an ôstrîche
unde swaz man si sach haben
bî dem rîne unde in swâben
unde in elsâz,
des waere allez daz,
daz dâ het geerbet an
den herzogen johan,
nâch des rehtes orden
vrî unde ledic worden.
dâr zuo jach er
gegen in rehtes mê:
swaz der künec albreht
mit gewalt oder mit reht
gewunnen oder gekoufet het,
darüber hôrt er deheine bet,
wand ez het nieman sô billich
sam er unde daz rîch.
noch het er vorderunge genuoc,
dâ er wan ungefuoc
begunde an erzeigen,
unde dâ heten in die veigen
etlich zuo brâht:
die heten tac unde nacht
getriben unde geworben,
daz künec albreht was erstorben,
unde wurben nâch der kinde schaden.
jâ, daz si leides überladen
werden unde unêren!
Dcccxxvii . otten der beier hêrren
unde von meinz den hôrt ich sîn zîhen:
des müezen si gedîhen
in schaden unde in arbeit.
der selben veicheit
ouch gezigen wart
von wirtenberc grâf eberhart.
unde daz daz wâr sî,
daz pruofte man hie bî.
herzog otte bî den tagen
hete an getragen
unde geworben tac unde nacht
mit aller sîner maht,
daz der hern sumlich
hie ze ôsterrîch
sich heten überreden lâzen
einen ungetriwen man
listigen unde schalchaft,
der warp sîn botschaft
heimlichen in dem lânde.
den selben man nande
den schutzenmeister perhtolt.
dem was gewesen sô holt
der künec albreht,
daz erm tete über reht,
wand man jach, daz er vor waere
ein armer snîdaere;
dâ von nam er in
unde sazt in sô verre hin,
daz sîns gestelltes nieman mêre
gewan solich êre.
bî dem schutzenmeisteramt
gewan er unde samt
guotes sô vil,
daz er darnâch in kurzem zil
wart ze wienen rihtaere.
seht, wie der boese, got unmaere
sîner triwen vergaz:
an die hêrren warp er daz,
daz si solden kêren
an otten, der beier hêrren,
dem hete sicherlich
der künec heinrich
gelihen diu lânt
Stîr unde ôstrîch genant.
ouch het der boesewiht verlogen
ze wienen betrogen
der burgaere sumlich,
daz si ouch ungetriulich
wolden hân getân,
waer ez niht understân.
er hete nû sô verren
geteidingt mit den hêrren
unde zwienen mit der geselleschaft,
die daran wâren wizzenhaft,
daz si solden senden
einen boten behenden
ze spîre, dâ der künec lac
unde der teidinge pflac
mit dem von ôsterrîch;
der solde goumen vlîziclich,
wie daz dinc gedig:
waer daz der künec verzig
den herzogen vridrich
Stîr unde ôsterrîch
unde sîner minn unde suon,
sô solden si tuon
den dienst herzog otten
unde komen mit rotten
ze wienen in die stat;
die solden si im drât
machen undertân.
ditze wart getân.
ein bote zehant
wart dâhin gesant
hinze spîr, dâ man
den tac solde hân.
die hêrren unguot,
den dâ übel was ze muot,
hôret, waz die teten.
vil spehe si dâ heten,
die des niht verlâgen
unde grôzer île pflâgen
mit den maern her ab.
die red, die dâ vür gap
der künec heinrich
dem herzogen vridrich,
daran was er herte,
iedoch sich menlich werte
der vürst mit solher antwurt,
daran man sinn unde witze spurt
unde manhaften muot,
als der lîp unde guot
getar wol gezern,
swâ er sîn êr sol wem.
etliche hern,
die daz sâhen gern,
daz von ôsterrîch den vürsten jungen
an den sachen waere misselungen,
durch herzog otten mieten
dem künec daz rieten,
er solde algeriht
an andriu komen niht,
wan als er vür het gegeben.
des begund sô sêre widerstreben
von ôsterrîch der vürste hêr,
daz ez nû nieman mê
dâfür haben wolde,
daz man iht mê reden solde.
dô îlten her zôstrîch
der boten sumlich.
des andern tages vruo
griffen aber zuo
die hêrren unde versuochten baz,
ob si gefüegen möhten daz,
daz ez kaem ze guot.
der herzoge vruot
von dann îlen begunde,
er hiez an der stunde
den wirt verrihten unde bezaln.
nû kom aber zuo den mâln
der hêrren ein guot teil
unde versuochten ir heil,
ob diu vordrung swaere
iht ringer worden waere.
darnâch kômen si sider
zdem herzogen hin wider,
an wiu ez belîben möhte,
ob im daz ze tuon töhte,
daz man im vür het gegeben.
des begund er widerstreben
unde wolt sîn tuon niht.
er îlt hin algeriht.
sîn amtliut, swaz der wârn,
die sach man hin varn;
soumaer unde kamerwagen,
swaz man die sach tragen,
die zogten dâmit hin.
dem herzogen zôch man hin
sîn pfert, dâ ez stên solde,
sô er ûf sitzen wolde.
ez het der vürste hôchgeborn
umb sich swert unde sporn
unde sîn reisekleider an.
dar truoc man im sân
sant johannes minne.
nû was bî im dinne
der hêrren bot von ôsterrîch
unde sach daz sicherlich,
daz der vürste vruot
ze belîben het dehein muot;
alrêrst dûht in, er hiet zît.
âne aller hande bît
begund er îlen âne twâl
gegen ôsterrîch zetal.
unde dô daz geschach,
al zehant darnâch,
dô wold ouch snelliclich
der herzog vriderich,
von ôstrîch der vermezzen,
ûf sîn pfert sîn gesezzen
unde danne geriten hân.
nû sach er her gân
von strâzpurge den bischolf
unde den pfalzgrâven ruodolf
unde ander hêrren viere.
die vielen im schiere
in den zoum unde habten in
unde zugen in hin
mit gewalt unde mit kerge
wider in die herberge
unde bâten in sêre
ie mêre unde mêre
unz an die stunde,
daz er in noch gunde
zwischen in bêden
etwaz ze reden.
unde dô er in gehiez daz,
dô îlten si dester baz,
dâ si den künec westen.
mit maneger rede vesten
begunden si den man
sêre haben an.
zdem künec sprâchen si:
 <hêrre, wir sîn hie,
die iu des sint gebunden,
daz wir iu zallen stunden
sullen sagen die wârheit.
ist ez iu ein wîle leit,
sô liebt ez iu lîht hernâch
...ze allen zîten ist
unde gerlich an diser vrist
des rîches vrum ze werben.
des muoz vil verderben,
werdent mit iu niht
die von ôstrîch verriht.
wer welt ir waenen, der si sîn?
ez ist dicke worden schîn
gewalt unde kraft
von ôstrîch der herschaft,
unde dannoch bî den jâren,
dô si ninder wâren
bî sô grôzem gewalt,
als in nû ist bezalt.
der alte herzog liupolt
an manegen sachen hât geholt
den prîs an manegen dingen;
den sach man zuo bringen
unde volenden daz,
daz dehein vürst umb in saz,
er hiete in gern vervol,
als man einen vürsten sol,
der ze aller vrist
an kraft unde an êren mehtic ist
unde an menlichem muot.
dâr zuo gewan er solich guot
unde wart alsô rîch,
daz er zuo ôsterrîch
koufte daz lânt,
daz dâ stîr ist genant.
einen sun der liez,
der ouch liupolt hiez:
wer der selbe waere,
swer diu selben maere,
wie er lebt sîn tag,
wel wizzen, der vrâg,
wer dâ vuor die vart,
dô tamiat gewunnen wart
von den kristen enhalp mers,
alles des hers,
daz dar vuort gewalticlich
der bâbest unde von vrancrîch
künec ludwic . nie kam,
als ich vernam,
mit her sô grôziu maht,
als der selbe künec dar brâht.
alsam teten ouch si
von kastel unde von yspani.
etlich sach man ouch dâ
von britani unde von yberniâ
die künec mehtic erkant,
unde künec ritschart von englânt
mit einem her starc.
ouch was dâ der von tenmark,
von vriesen unde von norwaegen.
wes die alle dô pflaegen,
daz ir wol habt vernomen.
dâ was ouch hin komen
von ungern künec andrêas,
in êrn er ouch dâ was.
ir was an dem zil
dannoch dâ vil,
die mir sint unbekant.
die selben unde die ich hân genant,
under den allen
mocht nieman überschallen
den herzogen liupolt.
silber unde golt
sô vil im über wart,
dô die künec die widervart
muosten tuon durch der kost gebresten,
dô kouft er ze lesten
Starkenberc die burc maere
dem orden der kriuzaere.
swaz man dâ wunders unde êren
in dâ sach vür kêren,
dâ waer ein buoch von ze schrîben.
des muoz vil belîben
alhie ungeseit.
sîn sun der unverzeit,
herzog vriderich,
der wart ouch sô rîch
bî allen den urliugen,
diu man in sach erziugen
gegen den ungern spât unde vruo.
dannoch gewan er hin zuo
ein herschaft rîch unde starc,
Krein, die windisch marc.
ûf den vuor gewalticlich
der keiser vriderich
unde wolde in verderben.
dô sach man in sô bederben,
daz er sich des erwerte,
unde swes er in bekêrte,
die wîl der keiser ûf im lac
unde urliuges mit im pflac,
daz gewan er im sider
allez zehant hinwider,
dô er daz lânt gerûmte vol.
sô wizze wir daz wol,
daz der selben vürsten dehein
weder grôz noch klein
het bî dem rîne unde in swâben,
daz man nû siht haben
künec albrehtes erben.
welt ir die verderben,
dâr zuo gehôrt arbeit.
swaz man halt seit,
ir seht wol, wie ez gedîht,
wand ez ist niht lîht
den herzogen vridrich
vertrîben von ôstrîch.
treit im iemen sunder haz,
die wellent sich umbe daz
dâmit rechen an in,
daz si iuch hetzent dâhin,
dâ ir versûmet mêre
des rîches vrum unde êre,
denn ir dâ gewinnet.
hêrre, versinnet
iuch gegen in baz
unde lat uns den haz
verrihten zwischen iu,
alsô daz ir siu
meinet genaediclich
unde daz si iu unde dem rîch
tragen diensthaften muot
mit lîbe unde mit guot .>
des triben si sô vil,
unz siz brâhten an daz zil,
daz der künec jach:
 <daz ich ê versprach,
des wil ich iuch gewern,
sît ir niht welt enpern,
ich sull ez durch iuch tuon.
sô legt alsô die suon
gegen dem von ôsterrîche,
daz si mir unde dem rîche
sî êrbaer ze nemen>.
 <ez sol iu gezemen,
wie wir die sache legen,
wand wir dâr zuo pflegen
iwer selbes rât
unde der besten, die der hof hât>.
Dcccxxviii . mit der rede si von dan
giengen, dâ si den man,
herzog vridrîchen, vunden.
swaz si guotes kunden,
daz wart allez her vür gezogen,
unz daz si den herzogen
ûf den wec brâhten,
dâ si sîn hin gedâhten.
ich sag iu, wie ez nam ein ende.
die vürsten behende
teidingten zwischen in,
unz siz brâhten dâhin,
daz der künec heinrich
versazte dem von ôsterrîch
ze merhaern in dem lânt
vier stet ze pfant
unde swaz dâr zuo gehôrt
hinz ende von ort-
des wart ein urbar starc-
umb vunfzic tûsent marc,
unde wart alsô geleit:
zweinzic tûsent marc bereit
des guotes âne widerstreben
solt man dem künec bereit geben,
unde vür daz ander guot
solden die herzogen vruot
dem künec unde dem rîch
wider aller meniclich
mit dienste geholfen sîn
ze bêheim unde bî dem rîn
unde an aller der stat,
dâ sîn daz rîch durft hât.
unde an der mitwochen,
sô diu kotember ist gesprochen,
vor sant michêles tac
der künec in ze lîhen pflac
alliu diu leben,
der man si hôrte jehen
von des rîches hende.
dô daz het ein ende,
des naehsten tages darnâch
den künec heinrich man sach
mit ernste unde mit witzen
ze gerihte sitzen.
dô klagten die von ôsterrîche
daz mort, daz an dem rîche
unde an irm vater het getân
der mordaer herzog johan
unde die andern ensamt,
die wurden alsô verdamt,
daz in mit der vart
mit urteil widerteilet wart
lîp, leben unde êre,
unde swer hin vür iemer mêre
geheime deheine
grôze oder kleine
mit ir deheinem het,
der solde sâ zestet
als die schuldigen alle
in des rîches aeht gevallen.
die urteil dô baz ervolt
von henneberc grâf perhtolt:
der gap die urteil sît,
daz halt vür die zît,
der herzog johan
diz mort het getân,
swer den geheimet het,
der waer sâ zestet
gevallen in des rîches aehte.
hinz swem man die schulde braehte,
dâ solde der künec hin niht
vermîden strengez geriht.
unde dô daz ein ende het,
dô jach der künec sâ zestet
mit ûz genomen worten,
daz ez die vürsten hôrten,
alliu diu lêhen,
der man möht gejehen,
daz dehein reht daran
het gehabt herzog johan,
diu nâch des rîches orden
dem rîch waern ledic worden, ...
unde dô daz geschach,
al zehant darnâch
die herzogen beide
swuoren die eide
triun unde dienest mêren
dem künec als irem hêrren.
dô daz ein ende nam,
der herzog niht von dannen kam,
unz man im an allen sachen
sîn dinc sleht muoste machen
mit brieven unde hantvesten
...als er ir ze haben gert.
dô er der aller wart gewert,
als er si haben wolde
unde als ez sîn solde,
alrêrst vuor der man
mit urloup von dan.
Dcccxxix . nû sult ir hôren, wie
der bote vuor hie,
den die ôstrîchaere
dâ liezen durch diu maere.
der kam vil balde her gestrîchen
unde sagte wîslichen,
er het ez allez gesehen,
waz dort waere geschehen.
den hêrren er seit
vür ein ganze wârheit,
er het gesehen zogen
von dannen den herzogen
aller dinge unverriht,
alsô daz im der künec niht
het gelihen diu lânt,
diu er im zerbe nant.
zehant die hern vermezzen,
swaz ir was gesezzen
dishalp der tuonouwe staden,
des vürsten unde des lândes schaden
wurben staetlich,
ân von stubenberc her heinrich
unde noch ein hêrre kluoc
getriu unde menlich genuoc
zuo den sachen sich niht stiez,
der burcgrâf von gors er hiez.
die zwêne huoten sich sêre
vor alliu diu, dâ ir êre
mocht von sîn gekrenket:
wand swer alsô wenket
ab sînem rehtem hêrren,
der hât dester minner êren.
her hadmâr von valkenberge
unde her ortel von kranchperge
die wâren sô unversunnen,
daz si glockeniz gewunnen.
die munich si ûz stiezen.
swes si mohten geniezen,
er waer kunt oder gast,
der was in als ein bast.
nieman mich noeten sol,
des getrûwe ich iu wol,
daz ich nenn ir deheines nam,
si wurden mir darumbe gram:
swer die wiennaer vrâgt,
dem wurde wol gesagt,
wer die waern gewesen,
die in irn wîngarten lesen
wolden ungebeten.
vereinet si sich heten,
daz si in dem lânde
mit roube unde mit brande
begiengen an dem zil
nôt unde angest vil.
alsô wurden si betrogen
von der beier herzogen,
den man otte nande.
swâ si riten in dem lânde,
dâ vuorten die helde ziere
sîniu venel unde baniere,
dâmit wolden si im dienen;
ouch sanden si hinz wienen
der selben venel wol vunf hundert
den, die sich gesundert
heten von den getriwen-
die ez hernâch wart geriwen,
daz si sô verre volgen wolden
dem schutzenmeister perhtolden.
ez was alsô an getragen,
daz ze den benanten tagen
die selben hêrren al
still unde âne schal
in die stat solden komen,
unde sô daz heten vernomen
ze wienen ir geselleschaft,
sô solden si mit aller kraft
an die burc îlen
unde die an pîlen,
unz man si möhte gewinnen.
dâ wâren zuo der zît innen
der jungen herzogen zwên.
unde dô man daz solt begên
eines morgens vruo,
nû enweiz ich, wie ez kam dâr zuo,
daz der sache unde der vart
der huobmeister inne wart.
der sande zuo dem mâl
in die stat überal
nâch sînen vriunden gemein
unde wart mit in des enein,
swaz si der besten
in den triwen westen,
daz si mit werk oder mit raeten
ungerne iht taeten,
daz untriwe waer genant,
die besanden si zehant
unde teten in zuo der stunt
die an gelegten sache kunt
unde brâhten si an daz pfat,
daz si swuoren an der stat,
si wolden ê ersterben
unde williclich verderben,
ê si des liezen iht ergân,
daz wider den vürsten waer getân.
unde dô si bestaetigten die,
in die burc der huobmeister gienc
wol mit tûsent mannen
unde vuort diu kint von dannen
hin heim in sîn hûs.
der burgaer turn unde klûs
mit liuten er besazte
sô wol, daz er getrazte
den ungetriwen vol,
als ein getriwer man sol.
die turn, die dâ stênt enpor
ob ieglichem burctor,
die besazt er mit schal
unde ouch die turn über al,
die an die rincmûr gênt,
unde die turn, die dâ stênt
in der kirchen ze sant stephan.
daz wart darumb getân,
daz si der glocken manicvalt
heten selbe den gewalt.
unde die wîl daz ergie,
der schutzenmeister hie
mit den sînen drât
wart ouch ze rât,
wie siz solden vâhen an.
nû kom einer dar gegân
unde seit im diu maere,
wie der huobmeister waere
gewarnt unde wie er het gevarn.
dô enwestens, wie gebârn.
die hern ouch niht vermiten,
beinzigen si zuo riten
ieglicher ûz im kreizen,
als si heten geheizen.
dô wâren in diu tor
beslozzen, daz si hie vor
muosten belîben.
den man die untriu sach trîben,
Perhtolt, den ich ê nant,
dô der bevant,
daz daz dinc undervaren was,
als ich ê las,
dô sand er algeriht
zdem huobmeister, ob er iht
solhes hete vernomen,
dâ er zuo solt ze dienste komen.
dô enpôt im hinwider
der huobmeister sider,
er bedorfte sîner helfe niht:
ein wie getâniu pfliht
ze wienen waere an getragen,
daz gehôrte man wol sagen,
swenne got gesande
den vürsten heim ze lânde
oder von pilichtorf hern dietrich.
ab der botschaft hezlich
erschrac meister perhtolt.
niht lenger er wolt
in der stat ze wienen wesen,
er noch, dâ er trût genesen,
von wienen ân urloup.
dannoch brant unde roup
die hêrren pruoften in dem lânt.
swaz man guotes vant,
daz den wiennaeren gehôrte zuo,
daz wuost man spâte unde vruo,
daz si sîn niht ensparten;
si lâsen in irn wîngarten,
unde swaz si in mohten getuon,
des was dô weder vrid noch suon,
unde den niunstetaeren sam.
si wâren allen den gram,
die daz bescheinten,
daz si den herzogen meinten
mit triwen unde mit liebe.
der vârtens als die diebe.
dô wolt der povel von wienen
dem vürsten dâmit dienen,
daz si vertriben drât
von wienen ûz der stat
Otten, hern heimen suon;
daz selp sach mans ouch tuon
den alten hêrren grîfen-
der lie daz dinc hin slîfen,
daz er dâr zuo niht entet,
als er billich getân het;
mit dem ouch an der vart
von wienen vertriben wart
der sweher meister perhtoldes
unde heten als grôzes goldes
vür den schutzenmeister niht genomen:
waeren si in an komen,
si hieten in verderbt
unde jaemerlich ersterbt.
nû begunden mit kluogen dingen
darunder
geistlich liut unde werltlich,
still unde offenlich,
beidiu spât unde vruo,
unz siz brâhten dâr zuo,
daz sich daz volc lie gezemen
ir beredunge nemen,
daz si an der geschihte vâr
waeren unschuldic gar,
âne meister perhtolden,
von dem si niht nemen wolden
ze wienen diu gemeine
beredunge deheine.
alsô kômen die
wider in die stat hie,
ir unde des vürsten reht unverzigen.
nû beleip unverswigen
disiu geschiht
her ze stîre niht,
ez wart allez geseit
dem helde unverzeit,
hern uolrich von walsê,
der dâ unde ouch ê
des vürsten schaden gerne wande.
der was hie ze stîrlânde
houbtman zuo der zît.
er het niht lenger bît,
er begund hinz pettou îlen.
dâ was zuo den wîlen
bischolf kuonrât der salzpurgaere,
dem sagt er diu maere,
waz man zôsterrîche tete,
unde nâch sîner bet
der bischolf kuonrât
kom her ze gretze drât.
dar kom zuo im snelliclich
von hiunburge grâf vridrich
unde der vrîe von sounecke,
von hôhenlôch der kecke,
dar kômen die stubenbergaere
unde die bêd liehtensteinaere,
unde swaz man in dem lânde
hêrren erkande,
die deheiner maht pflâgen,
die reise niht verlagen,
dar kom der von seckouwe
unde die hêrren von pettouwe.
die hêrren algemein
wurden des enein,
daz si buten beide
ir triwe unde ir eide
von salzpurc bischolf kuonrât
an des herzogen stat,
daz si zallen wegen
gegen im wolden pflegen
dienstes unde grôzer triwen,
unde an den sachen niwen
wolden si geholfen sîn
von ôsterrîch dem hêrren mîn.
unde dô daz geschach,
sâ zehant darnâch
wurden si ze râte,
daz der von walsê drâte
mit aller sîner maht
gegen ôstrîch gâht
unde dâ schüef des vürsten vrum,
als in lêrte sîn wîstum.
der bereite sich dâr zuo
beide spâte unde vruo,
wie er ein maht braeht ze hûf.
nû kêrte bî der muore ûf
der salzpurgaer, als ich vernam,
unde dô er hinze vanstorf kam,
ein bot sêr zuo im gâhte,
der im brieve brâhte,
an den er las,
swaz im geschriben was,
von worte ze worte
hinz ende von orte
alle die geschiht,
wie ez ze spîre was verriht
zwischen dem künec heinrich
unde dem vürsten von ôsterrîch.
die brieve er dô sant
über al in daz lânt
kunden unde gesten,
die ot gerne westen
guotiu maer von dem herzogen
...gegen vriesach,
dâ het er gemach
vunf tage unde niht mêre,
darnâch tete er kêre
gegen salzpurc hin wider,
wie nû gefuor sider
von walsê her uolrich,
daz sag ich iu kuntlich.
hie ze stîre er gewan
wol ... hundert man.
mit den huop er sich
gegen ôsterrîch den strich,
der über den hartperc gêt.
die er dâ bî im het,
die wâren unverzeit.
under wegen man in seit,
si solden sich dâr zuo wârn
unde ûf einen strît varn,
wand von ôstrîch die hêrren
wolden gegen in kêren
nur ûf den wân,
daz si strîtes erlân
wurden ûf der reise.
 <durch deheine vreise
darf uns daz nieman sagen:
die veigen unde die zagen
al dâheim beliben sint.
nû dar, liebiu mîniu kint>,
der von walsê sprach,
 <lât iu nû wesen gâch,
daz wir hiute den stîraeren
ir altez reht bewaeren,
die des sint vür komen,
als ich hân vernomen,
daz si von menlicher tât
an deheiner stat
nie wurden verdrungen>.
den vrechen helden jungen
er sô vil vor seit,
waz wird unde wirdikeit
si gewunnen pfliht,
ob si von manheit schieden niht,
mit maneger rede guot
menlichen muot
erwecte er an in,
unz er si brâhte an den sin,
daz ir herz alsô ernande
unde daz ir ieglicher wânde,
er hiete eines lewen kraft.
hin vuor diu geselleschaft
vrî aller zagheit,
daz in nieman wider reit.
ez was nû wol spât,
dô si kômen hinz der niwenstat.
si herbergten gemeiniclich
hie vor bî sant uolrich.
Dcccxxx . die nacht heten si gemach.
des naehsten tages man sach
von walsê den vrechen
die wîl des vürsten schaden rechen,
den im heten getân
die selben dienstman,
die sich dâ wider heten gesazt,
unde sint noch unergazt
von der beier hêrren herzog otten
des schaden, den mit sînen rotten
in tete der von walsê.
schaden unde smaehe mê
der potendorfaer spurte:
vor kirchslag unde ebenfurte
wart im des tags verbrant,
swaz man des sînen vant.
sam tete man den andern ouch.
dô sô manegen grôzen rouch
man sach in dem lând ûf gên,
dô begunden sich verstên
ze wienen die burgaere,
daz der von walsê komen waere.
des wâren si vrô.
ûf sînen trôst si dô
vuorn ûz mit irer kraft,
unde die si schadhaft
heten vor gemachet,
die wurden von in geswachet,
wand si ...
guoter burge ...
unde brâchen ...
dem von walsê ...
dem herzogen ...
het erworben sigenunft,
wold er sich rechen baz
an den, die iren haz
dem vürsten heten erzeiget
unde in wolden hân geveiget,
dâr zuo wolden si im dienen,
sô daz si im von wienen
wolden bringen ûf den plân
zweinzic tûsent man
bereit in liehter sarwât,
unde daz doch ir stat
waere wol behuot
mit warnunge guot
vor den ungetriwen,
die den werren niwen
dâ gemacht heten
in dem lând unde in den steten
diz wart niht verswigen
den hêrren schuldigen,
die sich dâ heten vergezzen.
ahten unde mezzen
si daz dinc begunden,
ob si iht erfunden,
dâmit si beliben
ûz dem lânde unvertriben.
nû kunden si niht erfinden,
dâmit si möhten überwinden
des lântvolkes zorn:
si heten verlorn
vest unde urbar,
kaemen in ze vâr
von wienen die burgaere
unde die niunstetaere,
die si vor beswârten
an irn wîngarten,
dâ si in ot heten gelesen.
welich rât ir solde wesen,
daran si verzagten.
vil boten si jagten
in dem lânde her unde hin,
daz si kaemen zin
unde in mit teilten drât
ir helfe unde ir rât,
ob siz mit deheinen dingen
möhten zuo bringen,
daz si irer schulden
kaemen ze hulden ...
