Wol dir, menschlich vigur,
swa du bist der natur
daz daz edel herze dîn
unde dîniu oren nement in
swaz man guotes von dir sagt
unde daz arge verdagt;
wan swenne dîn ore sich uftet
unde sich dîn herze gueftet
gein tugentlichen maeren,
daz kan mir tugent bewaern
unde git ein solch zaichen mir
daz dîn edel herze dir
nach tugentlichen dingen
kan stellen unde ringen.
Mir ist ouch kunt an underbint,
swa tugentlose luete sint
bî den tugende rîchen,
dâ muoz diu tugent entwichen
unde muoz untugende lân den strit.
daz bewaer ich wol, der mir sin git
stat ein wile klaine,
mit dem golde raine
unde mit der natur getat
die daz choksilber hât:
des art ist, als ich niht enhil,
sô man ûf daz silber wil
vergulden, als iu wol ist kunt,
daz rot golt man dâ zestunt
under daz choksilber lat,
dâ von sin ummevarn gestat,
daz ez von natur pfliget;
daz choksilber doch gesiget
unde ziuhet hin des goldes glis,
daz wirt nach im silber wis;
sin art im gar entwichet:
zehant mans denne strîchet
an daz silber, dâ ez sol
werden rot . daz waiz ich wol
daz man im anders niht entuot
unde leit ez denne in ein gluot,
als ez vor troye wart besint;
daz choksilber dâ verbrint
unde riuchet, als diu rede sagt,
dar ez sin nature jagt,
des kan ich niht wizzen wa:
daz edel golt belibet dâ
in sîner mugent als vor.
nû sliezzent ûf der oren tor
unde hoernt dise betueten!
ich glich ez zu den lueten.
Ez ist zwair hande luete,
als ich mit rede beduete:
den einen den sint tugende bî,
die andern die sint tugende vri
unde nement kainr tugende war.
die tugentrîchen bietent dar
ir ore, dâ man von tugenden list
mit tugenthafter rede: in ist
sanft gar unde sint ir holt;
die gelich ich ûf daz golt,
dâ mit man daz silber vrumt
daz ez zu der wirde kumt
daz man ez guldin namt
unde ez zu ritterlichem amt
nuetzet von des goldes dach.
die tugentlosen, êren swach,
ze tugende laz, zu untugenden snel,
ûf daz choksilber hel
mac ich wol gelichen, die
diu valsche zunge decket: swie
si nû verjage tugende wort,
doch dringet ir gespitztes ort
mit staet durch unstaeten gruz;
daz choksilber unstaeten vluz
hât, als ich bescheide iu baz.
spraech ich daz ez waere naz
under sînem vluzze,
die luege ich danne guzze
ûz mînes mundes roeren.
nain, man sol von mir hoeren
war rede, tuon ich reht!
wan diu ist bî den wisen sleht.
Nû merkent, tugentrîchen,
wie ich wil gelichen
iwer leben ûf daz golt;
dâ von sint gern tugenden holt
unde minnet si, daz ist mîn rat!
swelch herze tugende behuset hât,
daz ist untugenden gar gehaz:
nû dar! wie bewaer ich daz
mit kurtzer rede an dirre vrist?
swa ein tugentloser ist
bî vil tugenhaften,
die gern von tugende klaften
aller hande taegari,
der tugentlose dâ bî
hebt ûf sin laster snallen
unde sin gufter schallen
mit worten tugentlosen,
biz er daz suezze kosen
bringet in ein summe,
daz man allumm unde umme
nimt mit gelichem muot
daz arge vür daz guot,
unde daz gemainliche
schinet dâ geliche
diu boese rede unde diu geslaht:
wan diu arge hât bedaht
die tugentlichen rede kluog.
iedoch wenne man dô genuog
der boesen rede gesait,
zehant sô kan beschaidenhait,
diu werde goltsmidinne,
in kunstrîchem sinne
mit der tugende spachen
ein solch viur machen,
dar inne boesiu rede verswint
unde als ê diu guot schint,
mit der argen wirt vermut.
disiu rede hie betut,
daz unwernde gesiget,
des daz choksilber pfliget,
an des goldes wirde tat.
nach dirre vor rede gat
guotiu sage, der si bevaht
mit rim, als si mîn sin bedaht
in des herzen slozzen;
iedoch sol unverdrozzen
mîn zunge lenken wilde sage
von maneger tugende bejage.
Ahy! kunst unde witze,
nû grifet zuo! ich sitze
in getihtes sinne.
tugende, âventiure, minne,
daz sint kleinode driu,
swer si minnet, ûf mîn triu,
bescheidenlich, daz ist ein sit
dem aelliu saelde volget mit!
wan ez lit sô groz genuht
an minne, an âventiure, an zuht,
daz dâ von niht ze sagen hât
einer der sich niht verstat
waz hoher êren lit an in.
het ich kunst, witz unde sin
in dem herzen mîn zestiur,
daz minne unde aventiur
von mir würde getihtet
unde tugende dar in gepflihtet
ûf daz aller beste,
waer kunst in herzen veste,
dâ gaeb ich guoten willen zuo!
nû sint die sinne mir ze vruo
geflogen von dem neste:
kunstlose gebreste
machet mir die slihte krump!
nû ist daz herze mir sô tump
daz ez begirdig ist dar an
daz ez ûf getihtes wan
wil minne unde âventiure lagen
unde von in tugentlich sagen,
sô ez sich best kan verstan;
des wirt aber niht getân,
ich welle urlaubes muoten
zu den wisen guoten,
zu âventiure, zu minne;
daz sô mîn tumbe sinne
in guot hân verstanden,
darumme daz si ez iht anden,
des wil ich in genade sagen;
wan ich mac niht verdagen,
ich muoz von geschihten
ein âventiure getihten.
Ein herzoge was in osterrich
gesezzen, der was lobelich
unde was an êren lobsam:
sin gewalt gienc witen an,
wislich den bestalter.
er was an sin alter
komen mit vil êren groz;
er vorhte ser daz erben bloz
wurde daz lânt osterrich:
des trurt er taegelich
unde lebt in swaerm muote.
swie rich er was an guote,
sô was doch sin vröude klain;
er wart des mit im selben in ein
daz er in kurtzen vristen
dem ewangelisten
wolt ein opfer bringen.
er het ouch den gedingen
daz er willeclichen sin bot
waer umb einen sun zu got,
der erbt sine gult
unde vil der kriege hult,
die taeglichen wuehsen groz,
ob er verfuer erbeloz.
Liupolt der herzoge hiez;
alliu sîniu dinch er liez
an sant johannes âne twal:
er gienc dâ er in vant gemal
an einer steines mur.
er sprach zuo der vigur:
 <hêrre sant johannes,
vernim dins dienstmannes
gebet! darumme wil ich dich
haim suochen daz du mich
versprechest gein der trinitat,
daz der goetliche rat
mir gnade erzeige durch die dri
namen, den dâ wonet bî
aller mugent underbint,
umm ein reines erb kint,
daz erbe mîniu lehen,
darumme sich michel vehen
hueb nach dem ende mîn.
Got hêrre, hilf der herzogin
daz si nû werde swanger!>
dâ bî bait er niht lânger,
er gienc wider in sin haus;
dô rust er sich mit êren ûz,
als sînem adel wol gezam;
sehs rîter er dô zu im nam
der besten von dem lânde sin;
zu den nam er sehs juncherrelin,
edeliu kint von hoher art;
dar nach vil schier gesendet wart
nach zwelf edelen knehten,
die nach irm rehten
kunden sin mit vlizze pflegen.
zehant dô gab er sinen segen
der rîchen herzoginne
er het mit wisem sinne
wol besetzet sîniu lânt.
die herzoginne er bî der hant
vuort in ir baider kamer.
er sprach: < vrouwe, gammer
ze varn dise walle vart!>
dô sprach diu herzoginne zart:
 <hêrre, ez mac niht anders sin!
waer aber der gewalt mîn,
ir muest bî mir bliben hie!>
die vrouwen er dô ummevie,
er druckt si an sinen lîp;
er sprach: < vil getriwes wîp!
ez wirt uns guot! gehabe dich wol!>
sine saume schrine vol
goldes wurden dô geladen;
man sach manic rotes mündel baden
in traehen haiz unde waengel klar:
die mit der herzoginne gar
alle gelich wainten dô;
dar zuo daz hove gesinde unvro
wart unde manic werder man.
sus schied der herzoge sich von dan.
Hie rit der herzoge hin!
hêrre sant johannes, nim
in in dine huote
unde vuege zu allem guote
im die vart gein ephesus
in die hauptstat, dâ dus
ruowen hast gezogen hin,
als ich vür war bewiset bin,
in der minnern asya!
die rede ich aber laze dâ
unde grif an daz geverte
daz wild ist unde herte
von rosen an den liten;
dô stunden ze wederr siten
diu rose noch die lylien.
sus reit er gegen marsilyen
zu einem wirte rîche,
den hiez er kostliche
beraiten ein galin;
mit spise unde mit win
ûf des wilden meres vluot
daz schef er kostlichen luot.
er sprach: < her wirt, gewinnet mir
einen weisen ockerlier,
der mir daz leben kuenne bewarn,
sô daz ich sicher muege gevarn
ûf des wilden meres vlum;
ich waer gern gein ephesum,
dô sant johannes inne lit.
ouch haizzet mir in kurtzer zît
beraiten nach der banier mîn
ein segel guot, dem roter schin
an den enden si bekant,
dâ durch daz drittail wis: mîn lânt
hât ez mit erbe braht an mich!>
daz wart berait behendeclich,
als ob ez stuermen solt ein her:
sus kertens ûf daz wilde mer.
Ob ich nû tihten kuende,
ich sait wie die uende
daz galin brach unde uebervloz!
vil manegen val unde stoz
ez tuchende in den waellen nam;
von norde ein sturm wint dô kam
unde warf in hin gein zyzya
in daz kuencrîche dâ.
der ockerlier dô verre sach
einen kyel, daz er des jach
im wuerde nie sô rîcher kunt:
die marner zu derselben stunt
vast gein ein ander zugen
durch die unde, sam sie vluegen
durch des wages vluot.
der segel an demuot
was gezieret kostlich:
durch den segel gieng ein strich
des goldes auz arabi;
ietwederhalbe dem strich dri
wizze swannen swebten,
reht alsam si lebten,
in einem velde, daz was bla,
als ez der künec von zyzya
von erbe vuern scholde.
gein trazya er wolde
schaffen aller hande.
nû was von tuetschem lânde
ein knap von dem wapen dâ,
zu dem der künec von zyzya
sprach: < sage an, du bist wit ervarn,
du hast gebrueft in manegen scharn
vil der wapen dort unde hie;
sag an, hastu gesehen ie
daz zaichen in dem segel,
daz dort des windes degel
blaget unde spennet?>
dâ sprach der wit erkennet:
 <ja, hêrre! in nennet iu mîn munt,
des banier dort her gein uns kunt,
mit worten eigenlichen:
er ist von osterrîchen
ein herzoge gefuerstet;
von schanden gehuerstet
hât der wunsch sin werdes leben!
sin hant mir dick hât gegeben!>
Daz duht den künec wunderlich;
er sprach: < ist er von osterreich
komen in mîn rich her,
daz was doch ie in mîner ger
wie daz ich moeht in gesehen!
sô wil ich hoher êren jehen,
hoeret, von dem vürsten hoch!>
den segel man dô nider zoch;
vür daz wintgeverte
zehant der künec kerte:
in einen waidlinge er sich
dô warf, zu dem von osterrich
was im gach in die galin.
er sprach: < vil lieber hêrre mîn,
sint willekomen in mîn rich!
sit daz ich erst versinnet mich,
sô sah ich gast sô gern nie!>
bî der hende er in gevie
unde satzten sich ûf ein plyat;
von zyzya des küneges rat
balde komen ouch dar in,
die schon mit vlizz enpfiengen in,
von osterrich diu iuncherrelin.
vil rîcher koepf guldin
truogens dar mit win
von kypper, von kamimin.
dâ vor sô gieng ein rîter vrum,
gestabiliert stomaticum
in einem goltvaz er truog:
er kniet vür die hêrren kluog.
des namens sô vil sô ez in gezan;
umme si manegem werden man
ez her unde dar geboten wart.
dar nach diu juncherrelin zart
den vürsten buten sô den win
nach hoves reht: in êren schin
sach man si schon gebaren
nach mugent iren jaren,
als ich vür ein warheit las.
dô umme unde umme getrunken was,
dô sprach der heidenische kuench
von zyzya an witzen munch:
 <nû sagt mir, hêrre, durch iwer tugent
unde durch iwer êre gern mugent,
waz âventiure iuch habe getragen
her in mîn rich! wölt ir mirz sagen,
ich dien iu drumme die wil ich mac,
wan ich sô lieben bejag
bejagt ûf disem wazzer nie!>
der herzoge im dô wol enpfie
die vrage unde sprach: < ich wil iu sagen
waz mich hât dâ her getragen.
Nû merket an verdriezzen,
war nach, her, si mîn vliezzen
unde ûf dem lânde mîn riten,
daz wil ich âne biten
iu gar aigenliche sagen.
ir seht wol daz ich hân getragen
die tage mîn untz ûf daz zil;
sô hân ich lânde, luete vil,
den gebiutet mîn gebot.
sô hât verlihen mir mîn got
laider kinde dehainez:
nû vuerht ich, nû verainez
daz werde an erben:
ez muezz ûf krieg bederben
nach mînem tode warten.
Got unde den vil zarten
Sant johannes ewangelist,
der der wisheit meister ist,
ir sloz unde ir underbint,
die bit ich umme ein erbekint;
dâ von ich disen wilden vluz
vür gern gein ephesus,
dâ er mit ruowe inne lit.
ich hân gelauben daz mir git
Got ein kindelin durch in:
darumme stat mîn muot dâ hin!
dâ von sô waer ich gerne dâ!>
des antwurt im von zyzya
der künec unde sprach an allen spot:
 <mac iwer got unde sin gebot
solher dinge gewaltig sin,
kan er liebiu kindelin
geben unde sant johan,
sô wil ich mit iu hinnen dan
varn zu der selben stat
dâ sin gnade ruowe hât,
unde wil in ern reht als ir,
darumme daz er gebe mir
ein kindelin daz erbe mich.
swie doch vaste tail sich
der gelaube zwischen uns,
wuerd ich gewert eins suns
ald eines toehterlines,
dâ von wil ich mînes
gelauben minnr ruochen:
ich wil in haim suochen
in iwers glauben êre!>
dô want er sin kere
gein ephesus der haubtstat;
Sanctum johannem er dô bat
getriwelich umme ein kint.
westert ein segel wint
traip si hin gein asya:
schier rihten si sich dâ
zu der stat gein ephesus.
in daz gewihte gotshus
unde zu dem hohen ewangeliste
si brahten in der selben vriste
grozziu opfer unde rich;
dâ mit die prelaten sich
des guotes under wunden
die dâ ze den selben stunden
des stiftes pfleger wâren.
goetlich sach man gebaren
die hêrren, dâ sie schieden dan.
nû wil ich sagen, ob ich kan,
wie balde die baide hêrren dâ
warn hin gein zyzya
komen in daz kuenicrich,
dô sie mit liebe schieden sich.
Wie nû des vürsten schaiden
waer von dem heiden,
des sag ich iu ein klain:
klainodes von gestain
ward im gegeben âne zal.
 <werder vürste schanden kal>,
sprach der künec agrant,
 <ich wil iu geben durch daz lânt
Gamisen ze einem gelaiten,
der iuch vor aerbeiten
mit dem gewalt mîn befrit,
der iuch lat verirren nit
in dem gevert wild erkant .>
er naig dem künege agrant
unde sait im sîner gabe danc.
von im nam er sinen ganc:
mit dem alten grisen
sînem gelaiten gamisen
kert er ûf des meres vluot.
die segel winde wurden guot,
sô daz in schier wart erkant
Pannonia, daz windisch lânt,
daz an dem ostermer dâ sich
endet: ûf dem selben strich
komen sie gevarn zuo.
ditz was eines morgens vruo,
dâ schiftens ûz ze einer stat,
diu haizzt rumisalat,
diu an der rumanie lit.
si riten an der selben zît
durch die wuesten rumanie.
dô sprach der werde vrie
zu gamis sînem gelaiten:
 <wir muezzen uns arbaiten
durch ditz wilde gevilde!
ditz lând ist sô wilde!>
sus sahens manec âventiure,
manegen ruezzen ungehuer
biz gein bulgarie.
von dannen rait der vrie
durch ruezzen unde durch niflânt,
dar nach im schier wart erkant
diu ostermark rich.
sus kom er wirdeclich
gein wienne zu der herzogin.
sie lief gein im: < hêrre mîn,
seit iuch hât got mir wider gegebn>,
sprach si, < des wil ich iemer leben
nach sinen gnaden dester baz!>
manic stoltzer knappe dô ûf saz
unde gewunnen richiu botenbrot;
vil liehter augen wurden rot,
diu vor vröuden wainten,
wan sie den hêrren mainten
mit triwen alle gelich.
daz lânt in osterrich
wart der kunft sin sô vro
daz si got alle dô
danchten der genaden sin
die er tete an irm hêrren schin,
wan er gesunt her wider kan:
des vraeut sich vrouwen unde man.
Ir wisen, ir schuelt merken
wie got daz guot sterken
kan unde daz arge linden,
daz bewaer ich mit den kinden
diu dâ erwarp des gotes ban
unde der here sant johan,
der manic demuetig gebet
gein got durch dise vürsten tete
umm erben ir herschaft.
ouch vuegt dô diu gotes kraft
dem heiden durch den christen,
daz zu den selben vristen
die vrouwen wurden swanger;
ouch sumten sie sich niht lânger
ietwedriu vrouwe mit ir genist
unde gelagen beide ûf eine vrist,
dô sie getruogen ûf daz zil.
ob ich kan, vür war ich wil
iu vil rehte sagen daz
diu herzoginne dô genas
eines suns, den man wol
ruemen unde prisen sol.
der was des libes wol gestalt,
dô wart er ouch des muotes balt,
beschaiden unde tugenthaft
unde wise gar ûf ritterschaft;
zu nemend an dem lebende
er wart den gernden gebende,
dâ von sin lop gebluemet wart.
dô sprach sin reiniu muoter zart:
 <nû taûfen wir den holden
nach dem vater sin liupolden!>
Der rede antwurt ir der alt,
er sprach: < der wol gestalt
ist von hohen gnaden komen,
ouch hân ich durch in genomen
vil wilder vert vest,
dâ von mich dunket daz beste
daz man in haizze wildhalm:
sein chriege in oren manegen galm
erschellet in witen rîchen.
sin wirde niht gelichen
nieman kan noch hie sin leben.
Got selber in uns hât gegeben,
daz er uns kummer sol versteln!>
Doch must mans vor der muter heln
Wan sie daucht der name nit guot
Was vrouwen kompt in den mut
Den krieg lat sie durch nymant abe
dô von einn edel herze habe
Mit in keinen krieg durch daz
Seit daz niht wirken ist ir has
Ir krieg als einn sanffter dawe zuget
Einn selig weip billigen hât
Die wort vor anders sie niht gern
Man sol die reinen weip gewern
Was sie müten werden man
Was sein ye tugent êre gewan
Der sol sie pillig lân gesigen
umb ir susses beyligen
Alsô gesieget die herzogin
Sie schûf dô daz ir kindelein sein
Wart geteûfet leupolt
Den namen sie in herzen holt
Ye was gewesen durch iren man
Daz kint den namen nit gewan
Bis es wol kam zu seinen tagen
vrouwe es wolt niht lon sagen
Irm hêrren seinen vater
Yedoch vor sô hot er
sus wart der knabe wildhelm
getaûfet, als diu rede sait.
sin werdes leben wol zelait,
er wart ouch tugent vil gewent.
ein meister an daz virmament
gieng unde sait dem herzogen wider
daz nie rîter vor noch sider
wuerde des lop sô wit erschin;
er sprach: < sin muot wirt als ein zin
daz ûz dem guzze glentzet;
ûf ritters schilt engentzet
wirt von im manic glavie,
diu kunst von astronomie
muoz liegen mir unde venus.
den plâneten nenne ich sus,
dar under sin geburt nû stat,
als mich der lauf bewiset hât
von polis- antartico
biz durch daz virmamente, dô
diu constalatu inne stat
diu mich vür war bewiset hât
ditz hochgebornen kindes kraft,
die des plâneten geschaft
sô vaste hant gesterket .>
swer ez nû gern merket,
dem seit ich aber mer dâ
wie dô genas von zyzya
diu küneginne zu der selben stunt,
als ich iu wil machen kunt,
eines toehterlines,
daz nie wart alsô pfines
geborn zu der welt.
ich vuerht ouch, sin engelt
noch edel unde gebur!
der wunsch unde diu natur
gewuerket hant sô meisterlich
sin werdes bilde, alsô daz ich
noch nieman kan gemezzen
daz dran iht si vergezzen
sô tiur sô umm ein kleiniu gruz.
daz kint wart in daz bethus
getragen vür appollius;
dô wart sin nam verschriben sus
diu minneclich agly.
sus was diu wandels vri
an grozzer schoen zuonemende;
dô wart ouch ir wol gezemende
swaz si in kindes wis begie.
nû lazen wir die rede hie
beliben von der schoenen magt!
mich dunket, der vor rede sagt
ze vil, ez si verdrozzen!
hie bî lit noch beslozzen
innerhalp des mundes tuer
âventiure, die sô herfuer
nemen einen senften vluz.
der junge herzoge sus
der nam zuo an sinnen:
zuht, êre wart er minnen
in sînem herzen sunder main;
glich dem kristallen stain
wart sin herze ûf tugenden balt,
wider der untugende kalt
reht alsam ein grunt ys.
er wart von natur wis,
daz er kand von rehter part
alle stain unde ouch ir art
unde ir natur besunder;
der kunst wunsch dâ, wunder!
in sines herzen sinnen.
die schrift ward er minnen,
dar nach tageldie vil,
baizzen, birsen, saitenspil
traib er in rîcher kuenft;
die besten vernuenft
gewan daz kint in sinen tagen:
tihten, singen unde sagen
kund ez unde wiser kuenst gnuoc;
ez wart in artibus sô kluoc
unde in pfylosophie kunst,
daz die maister ire gunst
im gaben in dem lânde.
sus wuochs er âne schande,
doch lait sin herze jamers qual
mit grozzem sueften sunder twal,
daz er dick was unversunnen:
zeglicherwise der sunnen
dem zarten knappen lussam
ein lieht in sînem herzen bran.
Nû vraget mich der maere
wer der zunder waere
der daz lieht enzunde
daz brinnet ûf von grunde
Wildehelme in dem sinne!
ez tete venus, diu minne,
diu wolt in hân ze dienstman;
dâ von si in in ir schuol nan:
sie daht in in der jugende
lern mer der tugende
denne ob er elter wuerde.
ir besem rises buerde
wart dick ûf im erswungen;
sus maistert si den jungen
unde kund in gaiseln, villen,
biz daz si in ir willen
Wildehelmen den vürsten hoch
aller dinge hin gezoch.
si gab im sunder laugen
des nachtes vür diu augen
Aglyen bilde;
des wolt im werden wilde
sin herze von der angesiht:
diu minne het mir ir pfliht
zesamen si gepflihtet,
ir netze im vür gerihtet,
ir suezze im vür gebrocket;
Amor ir sun im locket,
biz daz ez anders niht ergie
wan daz si siu beidiu gevie
unde nam si in ir vancnuste
alsô daz ir baider luste
wart nach ein ander grozen.
diu sueften wurden stozen
diu jungen kint ie baz unde baz:
si minten unde westen waz!
Wie was dô diu minne,
diu in ir tummen sinne
traht? diu was anders niht
wan daz vor ir angesiht
ietwederz dem andern schain.
Wildehelm der knappe rain
was balder denne daz maegtin;
er gienc vür den vater sin,
er sprach: < hêrre vater liupolt
wuerd du mir ie in herzen holt,
sô verzihe mir rates niht!
mir ist vor der angesiht
ein bilde des nachtes swebende,
unde si ez, vater, lebende,
sô geruoch ez geben mir!
dar an gedenke ich iemer dir;
wan ez ist sô wunneclich
daz sin sô ser lustet mich,
unde hân ouch an dem wan,
sol ich sin wesen an,
daz ich geleben muege ein jar!>
diu rede was dem vater swar;
im was sô zart daz juncherrelin:
 <
Sant johannes, hêrre mîn!
wilt du mit laide gelten mir
vrauede groz, die ich von dir
unde von dem rainen got habe?>
 <lieber vater>, sprach der knabe,
 <wilt du mich haben ze kinde,
sô hilf du mir geswinde
daz mir werde daz bilde,
oder dir wirt wilde
mîn gebarn vroelich!>
 <ey, herzenliebes kint, nû sprich,
saehe du mit augen ie
dehein bilde dort oder hie
daz dem bilde waer gelich
darumme du hast gebeten mich,
daz tru ich dir gewinnen wol!>
 <nein, vater, aller schoen ein kol
ist gein dem bilde, als mich ant!>
dô wart maler vil besant,
die im dô bilde entwurfen vür,
ob er iender keines kuer
daz sînem bilde waer gelich;
dô wart entworfen maisterlich
daz beste an alle gevaerde:
sunderbar gebaerde
ieglich bilde hât.
dô sprach der knab an der stat:
 <ir habt ein schoeniu bilde gemalt
unde habt ser doch gevalt,
daz keines sich gelichen muege
dem schoenen bilde des gehuege
mir vor den augen wunnet.
ob niht mîn herze kuennet
die vröude als ez den augen git,
sus muoz ich haben laide zît,
die wil mir ist daz leben bî.
lieber vater, swie dem si,
sô scholt du haben guoten muot!>
dô daht der vater: < guotiu huot
hoert ouch dîner wise zuo .>
er hiez sin spat unde vruo
hueten gar mit guoter pflege:
iedoch sô was im allewege
vor der gesiht aglye,
diu sider sin amie
wart mit gantzer staet.
Got was bî der getaet,
daz si erholt ein lângiu vart
zu dem guoten sant johannes zart;
des wart ir muot alsô veraint
daz ietweders sander maint
in herzen alsô hart
unde het es alsô zart
daz kainer slaht schaiden
genahen mocht in baiden.
Swer nû wunder welle spehen,
der mac an disen knaben sehen,
den jungen herzogen widehelmus.
der lebt in grozzer qual sus
manic lânge stunde;
von des herzen grunde
in sueften vast ûf quelten:
der minne gaisel vilten
tag unde nacht den jungen,
biz daz si in betwungen
daz er wart vür bedaehtich
unde dar ûf ser betraehtich
wie im daz hail geschaehe
daz er sin bilde gesaehe
nach dem sin herze was verquoln.
er gedaht er woelt ez holn,
unde west er wa er ez vuende.
der gedanc im ze aller stunde
was in dem muot niwe.
er gedaht: < ûf mîn triwe!
mîn muot hât des vereinet sich,
soelt daz lânt ze osterrich
mir iemer wesen wilde,
ich kum dô mîn bilde
ist alsô schone lebende
als ez mir vor ist swebende
mit liehtem anblicke:
mir ist reht als ein wicke
baidiu erbe unde aigen>.
den muot er nieman zaigen
wolt, biz er sich verstuont,
alsô noch wise luete tuont,
was im daz beste waere:
die getriwen dienaere,
die er getriwe wiste,
die nam er zuo der vriste
hart heimlich:
 <woelt ir werden rich,
sô tuot daz ich iuch lere.
ich wil iuch iemer mere
wirden ûf die triwe mîn!>
si sprachen: < hêrre, was ez mac sin,
daz laisten wir biz in den tôt.
swaz uns iwer vater ie gebot,
daz wart sô gern nie getân .>
er hiez si stilleclichen gan
hin an der tuonawe staden
unde hiez si kostlichen laden
ein schif mit vil zerunge.
 <wir muzzen>, sprach der junge,
 <varn ich waiz wa hin,
wan mir stat herz unde sin
nach einem zarten bilde.
irdische vröude wilde
muoz mir sin, die wil daz ich
niht kum dô mîn bilde mich
mit sinen worten gruezzet!
dâ von ir iemer muezzet
enpfahen richiu lehen guot,
ob ir ez hainlichen tuot,
daz sin ieman werde innen.
ouch haizzent uns mit sinnen
daz schif ûz ruesten kuertzlich
unde einen vergen, dem der strich
bekant si der tuonawe
unde dem diu rehte nawe
vart nû eben si bekant!>
die diener taten daz zehant.
Ey aller herzen maisterin!
nû maht eht du der tuecke dîn
aber niht gelazen,
du maht dich niht gemazen,
swa du erkennest herzen wert:
als einem vederspil daz gert
wirfestu im vür daz luoder.
wie wilt du ein junges muoder
verweisen in daz ellende?
wie bistu sô behende
mit dîner suezzekeit gelust?
dîn vlammen maneges herzen brust
enzuendent mir ir suezzekeit.
ez muoz der junge herzoge leit
under lieb in herzen tragen;
wie wilt du in sô junge verjagen?
er waiz niht wie unde wa er vert:
in hât dîn suezzekeit entwert
vater, muoter, mage, guot,
als ez noch werden mannen tuot
unde vrouwen, die dâ triwen pflegen.
dîn kraft kan nieman wider wegen,
swenne si nach wirde rihtet sich.
die man sint alle niht gelich,
sam sint ouch die reinen wîp:
der hohen minnenden herzen lîp
lebet des gedingen,
den swachen ûf gelingen
stet ir herz ze aller stunt.
den nie wart staete triwe kunt,
wie mac der ieman lieben sich?
 <nim du mich, sô nim ich dich,
hastu pfenninge, bist iht rich!>
ach, soeln den die sin gelich
der herz in soelhen triwen stat
daz alles daz diu welt hât
sie moehte niht geschaiden?
unde den diu minne baiden
die liebe hât verstricket,
diu herzen sô verzwicket,
versigelt unde verslozzen?
die minnen este brozzen
dô bluement unde vruehtent,
mit suezzekeit genuehtent;
gevangen wird ir baider lîp!
schriba, schriber! iemer schrip,
swaz muege der minne gelichen,
sit si wildehelmen, den rîchen
jungen herzogen zart,
ûf wan in schicket dise vart.
vrouwe âventiure! sit daz ir welt
daz ich den künftigen helt
verweis in daz ellende,
sô bietet ûf die hende
unde sweret mir des einen ait,
daz mit gewalt iwer werdekait
im zallen ziten bî geste!
ich mac ez niht verziehen mê:
er vert dâ hin sô werdeclich.
verstoln hât der junge sich;
sin schif ist wol beraten.
getriwelichen baten
die diener dô den vuor man
daz er die rehten nauvart dan
sie vuorte gegen ungern.
kainen vürsten jungern
du nie gefuortest mere.
dannen get unser kere
zu den valwen in thartary,
den die walachen wonent by;
dar nach in daz windisch rich
schueln wir . < nû merke mich>
sprach der wisisten ainer,
 <under uns ist niender kainer
im si vil wol erkant
daz durch pannonye daz lânt
die sneperge hohe nement strich;
jenhalp diu tuonawe tailet sich
in siben strangen stark
durch die nidern mark:
dô rinnet si durch ein brunnech
daz wild ist unde dô manic tech
von grozen roren inne stet,
dâ durch si snelleclichen get;
biz in mare ponticum
bringet si manic wazzer vrum,
der sint sehtzec nach der zal
haupt wazzer: einen val
nimt si denne in daz ostermer .>
sus vurn si an alle wer
durch disiu lânt, diu mîn munt
iu hât gekündet, wol gesunt.
Ey, vaeterlicher got!
sit dîn gewalt unde dîn gebot
get ueber alle sache,
sô hilf ouch mit gemache
Wildehelm dem kinde
daz ez sin bilde vinde
nach dem ez ist gevarn ûz
ze wienne ûz sines vater hus
verholn unde sin kleines her
die tuonawe ab untz in daz mer
gerunnen sint, als ich ê sprach:
ir schif man vil dicke sach
tuchen in den wellen.
nû sahens einen snellen
kocken vor tormenya,
der wolt hin gein zyzya
dem künege bringen spise vrisch;
dem was gestrîchen nach ein visch,
den nennet man cetum,
der was sô groz, sô stark, sô vrum,
an den jarn alsô alt
daz ûf im worden was ein walt
von kleinen edeln risen.
mich kan diu schrift ouch wisen
daz der vogel aravis
in manegen jaren het ein ris
gefuert dar, daz schone bluot,
edel aramatie guot;
des samen wart alda gerert
ein korn, daz uebet unde mert
ûf dem vische von jar ze jar,
biz man sach daz offenbar
was gewahsen dô ein baum
hoch unde truog ouch einen saum
der richsten vruht der ie wart.
cetus der visch mit sneller vart
ilte nach dem kocken,
als ich ê hân gesprochen,
biz in daz rich ze zyzya;
durch ruowe was er gestanden dâ
ûf einen duennen grien:
nû was daz kint von wien,
Wildehelm der junge knab,
gevlozzen in die selben hab.
Nû hoert aber niwe sage!
sit ich âventiure jage,
sô laz ich an die hunde,
 (ich main von dem munde
diu wort diu ich dâ tihte,
ûf daz jagen rihte,)
daz diu iht abe keren
unde guote sage uneren
von âventiure kuenne.
der visch was an der dunne
gestanden, daz man aigenlich
sach den hag gar wunnenclich
unde den baum betellium,
der von der wurtzel an daz drum
was gemezzen nach der schrift
wol zwaintzic klafter; seht, dô schift
Wildehelm, der knabe vri,
gein dem hage, daz dâ bî
was niht verre dannen.
zu sinen dienstmannen
sprach er: < hoert, was ich iu sage!
wir suellen ruowen in dem hage
daz dort lit vor uns in dem mer!>
sus gahten si mit sneller wer
ûf den visch cetum;
diu wuertze des betellium
gaben dô sô suzzen smac
daz gelobt wart der tac
der si wist zuo der habe.
Wildehelm, der junge knabe,
der nam dô guot gaum
des smackes von dem baum
unde von den guoten krueten;
er sprach: < soelt ich hie trueten
mîn wundern schones bilde,
mir wuerde sorge wilde!>
Sit man nû von huebscheit
sô gern singet unde seit,
sô wil ich ouch mîn tihten
ûf huebsche sage rihten,
die kuendet iu mîn zunge.
dô wildehelm der junge
ûz dem schiffe sin getrat,
dô sach er weder weg noch pfat
der zuo dem baum waer gewant,
dâ von sich sin herze sant
nach der bluede suezzekait;
doch drang er, als diu rede sait,
durch bramen unde durch dorne.
der edel hochgeborne
zu dem edeln baume gieng;
ab einem ast, der nider hieng,
brach er dô der bluede vrisch.
cetus der ungehuere visch
sinen wadel ragte,
daz daz hag erwagte
unde der baum aromatich,
dâ von dem kinde kom ein schrich
an sin herze here;
die diener rieften sere
daz er kerte wider in.
der visch dô daz gevider sin
erswanc unde gienc von dannen:
von sinen dienstmannen
truog er wildehelm daz kint.
von norden kom ein sturm wint
unde warf die dienstherren sa
wider gein thormenia
von ir jungen hêrren:
des wart in vröude verren
unde ungemuete nahen!
der visch begunde gahen
gein zyzya dem rîche.
nû kan ich aigenliche
niht wizzen in dem maere,
wa koemen die dienaere:
ob si ze lânde nomen ker
oder ertruncken in dem mer,
daz ist mir niht kunt getân;
ouch wil ich die rede lân
von in unde wil iu sagen wie
ez wildehelm dem kinde ergie.
Ist ieman nû der si gewesen
dô er sorge umme sin genesen
hab gehabt ûf den tôt,
der verstat sich wol daz nôt
der knabe hât ûf sine vart!
iedoch begieng er kindes art
von sinen tummen sinnen:
er wand er moeht entrinnen
ûf des baumes gibel
des meres ungezibel,
die er dô vorht baide;
er staig mit grozem laide
ûf den baum geslaht,
sô er hoehste maht.
als mich tete diu schrift gewis,
cetus der piscis
straich vür sich durch der uende braht
des selben tages unde der nacht
untz an den andern morgen;
verholn unde verborgen
was er des nachtes komen dar,
daz sin nieman wart gewar,
dâ man von zwingen schiffet an,
eben ûf des kocken wan,
dem er was nach gestrîchen.
er het ouch sicherlichen
sich an der selben stunde
gesenket gein dem grunde
sô tief, daz man niht ensach
des edeln hages risach,
daz ûf dem vische worden was:
man sach niht anders, als ich las
in der schrift studium,
denne den baum bethellium
unde ouch daz kint ze loben
ûf dem baum oben,
daz âventiure het dar getragen.
nû hoert vremdiu maer sagen!
Alter vater! junger christ!
wan du stark almaehtig bist,
ie wesend unde an ende,
sit daz in dîner hende
alles daz besunder stat
daz diu natur gewuerket hât
von dîner meisterschefte,
du zwingest ouch mit krefte
des virmamentes ummeswaif,
ouch gat in dîner maht raif
des abgrundes ende:
ach got! vor dem ellende
behuet die reinen kristenhait
unde hilf ouch ûz der aerbait
dem jungen wildehelme,
der in jamers gelme
dich helflich an schriet!
du reiner got gedriet,
hilf im mit dîner mugent
durch dîn niwe jugent,
dâ mit du hast gejünget dich!
nû was der marschalk wigrich
geriten ab twingen:
er wolt durch gelingen
baizzen an des meres stade,
ez waer sin vrum oder sin schade;
dô erflok sin valke dâ
ein wilt, daz âventiure sla
het dar gewiset.
der marschalk gepriset
der nam des baumes gaum;
er sprach: < lig ich in traum
oder rit ich wachende hie?
nû hân ich doch gesehen nie
deheinen baum in dem mer!>
dô rait er vaste gein der ver:
in des morgen roete
er sach in grozer noete
ûf dem baume den knaben.
er sprach: < der mir wolte staben
den ait, ich swuer an ab trit
daz ich slief unde wachet nit,
als ich vor gesprochen habe!>
zehant dô rief in an der knabe
unde sprach: < vil werder rîter guot!
durch iwern got mir helfe tuot
unde ouch durch iwer edelkait!>
Wigrich, der helt gemait,
von sînem oersch er balde viel
unde kert dô in einen kyel,
dar an er einen waidling
vant; er entsloz die ring
dâ daz schiffelin âne hienc:
in die hende sin er vienc
ein ruoder unde vuor gein im hin.
Wildehelm gevienc den sin,
daz er ab dem baume klam,
dô der waidling gein im swam
durch des meres swellen;
den jungen knaben snellen
enpfie der marschalk wigrich
ab dem baum minnenclich
zuo im in daz schiffelin.
er sprach: < ich sol dem hêrren mîn
dich bringen vür ein rîches wilt,
von dir gerîchet wirt mîn schilt!>
dô diu rede wart getân
unde daz schif begunde gan
gein dem lânde wider,
dô het der visch sich nider
gesenket zu dem grunde,
als got des lebens gunde
Wildehelm dem kinde rich.
dô sach der marschalk hinder sich
unde wolt wunder kunden,
dô was der baum verswunden,
wan der visch sich under
gelazen het; daz wunder
duht den marschalk wigrich
vremde unde wunderlich
unde der lobliche vunt!
er schiffet ûz unde saz ze stunt
ze orse âne biten;
snel was sin riten
gein der burge ze twingen:
er begunde hohe singen
mit vröuden sunder laides pfliht.
noch hân ich iu gesaget niht
von der selben veste:
ez was ein burg diu beste
diu iender lag in zyzya;
mit hause was ouch staete dâ
der rîche künec agrant.
ouch tete diu rede mir bekant
von der selben veste mê.
ez gieng ein tieffer witer se
umme den berg enmitten;
wenne ein man geritten
wol het einr mile breit,
sô was er, als diu rede seit,
erste komen an den se.
des berges was dennoch mê
oberhalb dem sewe;
eines visches chewe
was des sewes bruggen tor.
dennoch ueber sich enbor
was ein rast ûf twingen:
dem dâ mit stuermen gelingen
scholt der bedorft hailes wol!
ûf der burg ein zimmol
von êre was gegozzen:
waer niht diu rede verdrozzen,
sô waer dâ von ze sagen vil.
iedoch ich iu betueten wil
waz der zimmol dâ vür truog.
swenne man dar an gesluog,
sô wart der gal unde der doz
alsô wit unde alsô groz
daz in zwelf miln durch daz lânt
wart al der heidenschaft bekant
daz dâ von gesten schaedelich
hueb ein partiern sich
von urliuges vraise.
hie mit ûz dem gelaise
ziuh ich des getihtes wagen
unde wil iu von dem knaben sagen
den der marschalk wigrich
vant sô reht wunderlich.
ûf sîner vart er balde gaht,
Wigrich der wol bedaht,
unde wolt dem künege ûf twingen
den jungen knaben bringen
den er dô vant sô wunderlich
er sprach: < sit ich versinnet mich,
dest mê denne vuemfzic jar,
daz wunder nie sô offenbar
daz mer uns hie beschainet:
swaz unser got joch mainet,
dô wart uns von nie mer kunt
rîcher gabe unde schoener vunt
denne ich hie einen vunden hân;
des wil ich iemer mer bestan
in vröuden rîchem muote!>
Wildehelm der guote
begunde in vragen maere
wa er lândes waere
oder war er mit im wolde.
 <ich getruwe ich holde
Agrant dem künege mich
mit dir> sprach er wigrich;
 <der ist ein heiden wit erkant;
Zyzya ditz lânt
ist genennet, dâ wir inne sint .>
 <lieber hêrre>, sprach daz kint,
 <sint ir ouch ein heiden?>
 <ja>, sprach der wol beschaiden,
 <liebes kint, wis sorgen an!
dich sol der künec ze kinde hân:
er hât ein luestig toehterlin;
sich! daz sol dîn swester sin!>
 <
O we!> gedaht wildehelmus,
 <
Got hêrre, gienge aber ez alsus
daz ich vuende daz bilde mein,
sô woelt ich vröuden rîcher sin
denne ob ich wear in osterrich
herzoge gewaltic, lobelich
ûf mînes vater aigen!
du scholt ouch nieman zaigen
dînen namen, dine sippe.
den luten du zerkennen gippe
du sist genennet rial!>
sus wart in sines sinnes wal
manic vuerbetraehtikeit
bedaht, als ez diu rede seit,
waz im zem besten kaeme.
sus wart daz kint genaeme
ûf twingen braht dem künege vür.
Wigrich sprach: < hêrre mîn, ich spuer:
gesaehe du ie schoener kint?
sit ich mich hân recht versint,
ze soelhen maeren ich nie kam!>
dô sprach der künec: < nû sage an
wannen ez dir bekaem!
ist daz du ez ieman naem
durch sines libes wolgestalt,
vür war! dich strafet mîn gewalt,
daz du sin kumst in riwe .>
 <hêrre, ûf mine triwe!>
sprach der marschalk wigrich,
 <
Apollius der hât dich
beraten gnaedeclich:
ditz schoene kindel rich
vand ich, ûf mîn sicherhait,
dâ ich hiut baizzen rait
mit mînem habch an daz mer.
bî apollius ich swer
daz ich vor nie hân gesehen
deheinen baum, des muoz ich jehen,
in dem mer sô verre.
mîn herzen lieber hêrre,
vernemt aventuere kluog!
ein baum der aromatic truog,
den vant ich bî der morgen zît
stan wol rosse laufes wit
in dem mer hin von dem stade;
dar ûf saz daz kint gerade,
unde dô ez mir sô wol geviel,
ich kerte dô in einen kiel
unde nam ez von dem baume.
ich enwaiz ob ich in traume
dâ zu der aventuere kam:
dô ich die widervart genam
unde vaste gein dem stade lânt,
der baum dô hinder mir verswant:
daz ich ein zwil sin niender kos,
daz hab ich vür ein wunder groz!
Alsus ich disen knaben vant .>
dô sprach der künec agrant:
 <sage an, hastu war gesait?>
 <ja, hêrre, ûf mînen ait!
ich wil iu sagen kain luege,
des sit sicher! swa ich muege,
ich wil mit der warheit varn
unde wil mich kainer luege enbarn,
diu gein iu mich unere!
ditz schoene kindel here
vand ich ûf einem baum lânt,
der ouch dô neben mir verswant,
dô mir dar ab wart der knabe.
vür ein wunder ich daz habe
daz er nit in dem mere verdarp:
dîn grozes opfer daz erwarp
gein appollius dem got .>
diu rede den knaben duht ein spot;
iedoch dô swaig er stille,
wan ez was sin wille
daz ez der künec ze hail im nan.
dô die rede het getân
der werde marschalk wigrich,
dô sprach der künec: < sider mich
beraten hât appolle,
sô sol der knab mit volle
erzogen werden alsam mîn kint:
was der mînen lehen sint,
diu sol er lihen nach mir.
liebes kint, diu gib ich dir
durch appolius den got .>
 <der lone iu durch sin gebot,>
sprach der junge rial
 <unde aeller saelden wal!
ir habt hie ze stunden
an mir vil armen vunden
alsô kuenclich getân
daz iuch sin wol geniezzen lân
sol der got appollius!>
dô disiu rede ergieng alsus
unde aller hande wort getriben,
zehant versigelt unde geschriben
wurden âne vlehen
swaz der künec manlehen
het in alle des rîches strich:
diu solde alle aigenlich
Ryale nach des küneges leben
lihen, swem er wolte geben.
Zehant dô dirre junge knabe
kom in sô vuernam habe
unde im ergie sô erlich,
dô wart er vaste senende sich
nach sines bildes angesiht:
des enhet er dennoch niht
gesehen, als diu rede sait.
under des het angelait
sich diu wandels vrie,
diu minnenclich aglye
in diu allerbesten klaider:
tuoches, goldes, baider
lag an ir ein richiu habe.
si gienc die rihte dâ der knabe
saz bî ir lieben vaeterlin.
si sprach: < zarter buole mîn!
schoener gar mit vollen!
du solt mir unde appollen
mit vlizze willekomen sin!>
 <gnade>, sprach er, < swesterlin!>
unde naig ir ûf die vuezze:
ir anplik der suezze
sanc an sines herzen grunt.
alsô besaz dâ zestunt
sin schoen ir herze luter:
dô het er sie noch truter
danne sin hochgebornes leben.
ir ietweders kunde geben
dem andern hochgemuete.
in minne gernder guete
diu augen dô beschainden
daz diu herze mainden
ein ander âne chunder;
der suezzen blicke ein wunder
wurden dô geschozzen.
diu zît was unverdrozzen
sicherlich in baiden.
diu minne sunder schaiden
ir herze dô zesamen war
alsô krefticlichen gar
daz ein ewig vriuntschaft
an in wuohs mit wernder kraft.
Nû lazen wir die rede hie
unde sagen wie liupolt enpfie
jamer unde sin gesinde
nach wildehelme sînem kinde,
dâ er daz alsô vruo verlos!
dô wart der jamer alsô groz
sînem herzen inne
daz er verlos die sinne
unde nit guoter witze pflac;
baidiu nacht unde tac
was dâ niht wan jamer charn.
der boten hiez er vil ûz varn
nach im in aelliu kuencrich,
daz sin suohten endelich,
ob in ieman het verstoln.
der vürste sprach er woelt in holn
mit gewalticlicher hant:
des wart in aelliu rich gesant,
in vremdiu lând, in kunden;
iedoch wart er niht vunden,
wan er was in der heiden lânt
gewaltic unde wit erkant
in dem lânde ze zyzya:
man bot im vil der êren dâ
unde was im vür den künec holt.
darumme weste niht liupolt,
der vürste ûz osterlânden:
ez het mit strengen banden
gebunden in der kummer;
daz sin sun sô tummer
was sô vruo von im gevarn,
des muost er hochgemuete sparn
unde jamer taegelichen zern.
man sach in vil der traeher rern
in grozes jamers urhab.
iedoch er ez got ergab;
dâ er reht daz erkos
daz maenglich verlos
sin suochen, swa er kert,
dô sprach der vürst gehert:
 <
Got hêrre! nû si dir mîn leben
unde mîn liebes kint gegeben!
unde swaz ich vröuden scholte hân,
der wil ich iemer wesen an.
sit mir nit vröuden ist beschert,
sô wil ich ûf der duerren gert
mit der turteltuben
truren unde ruowen .>
Hie mit geswigen si der sage
von der jaemerlichen klage.
ich wil von grozer triwe
kluoge rede niwe
velden unde visieren,
bluemen unde vlorieren
mit wilder rede spruechen,
die sunder valsches bruechen
sich ze rimen sliezzen.
swen nû niht verdriezzen
der rede welle, der biete dar
sin or, sô wirt er gewar
des siten dirre welde,
unde waz diu vaige melde
liebes mac entrennen,
daz git mir zerkennen
Agly unde ryal,
die ze twingen ûf dem sal
vriuntlich kinthait spilten.
ir augen blicke zilten
ze herzen mit ir zwincken,
daz der strale zincken
die minne wunden machten wit.
swa in werden mocht diu zît
hainlich unde verholn,
sô ward ein suzzer kus verstoln
von in, der sich nahe twang,
stille daz er niht erclâng,
durch daz sin nieman wuerd gewar.
sus slaichtens ein ander dar
die kuesse in ir muendel.
zehant der minne ein zuendel
ir herze dô enbrande:
diu stunde was in ande
swenne sie einander sahen niht.
dâ bî diu guote rede giht
daz manic suezziu minne rede
zu den herzen die pfede
wanten suezzecliche.
mit warheit ich daz sprîche
daz daz herze mîn bechort
daz diu zunge suezziu wort
dâ von ze rimen vlaehte
unde diu sô wol vuerbraehte
daz mich die maister pristen.
nû hant vor mir die wisten
den kern geloeset ûz den vesen,
des muoz ich ûz den haelmen lesen
mîn tihten als ein stupfelman,
der blueglich nach hin slichen kan,
swaz in dâ spruech entrise,
daz mîn zunge unwise
samen unde vuege.
kuend ich rimen kluege,
die wolt ich gerne schriben.
nû wil mîn zunge liben,
diu hinket unde ist dâ bî laz:
sô ist ot mir des sinnes vaz
der vremden vunde niwe
die zu sô grozzer triwe
vuegen unde gezemen;
doch kan ich ez niht benemen
mînen tummen sinnen,
ich muezz von den minnen
sprechen die tumplich
augten kintlichen sich.
Ze twingen ûf der veste
diu stunde was diu beste
swenne si sich verainten!
daz ir herze mainten
vriuntlich von dem grunde,
daz kunden mit dem munde
gesagen niht die jungen;
dâ von wart von ir zungen
vil ueppiclich rede getân,
der wil ich iuch wizzen lân,
ob ir ez von mir hoeren went.
Rial sprach: < mîn herze sent
in ainer grozen minne sich .>
Agly sprach: < bewise mich,
lieber buol, waz minne si!
sag an, ist si den liuten bî
oder ist si wilde?
wie ist gestalt ir bilde?
vliugt si oder kan si gan?
ist si wîp oder man?
wa ist si gesezzen?
ist si iht guot zu ezzen?
birt si baum oder erden vruht?
herzen liep, durch dîn zuht
sage mir, waz ist minne:
ez wundert mine sinne!>
Rial sprach: < des enwaiz ich niht,
iedoch alsô mîn herze giht
sie krenck unde gebe sterke:
hie bî ich bruef unde merke,
si vuegt lieb unde lait.
sô ist mir dicke vor gesait
daz sueze si diu minne
unde daz si vil gewinne
den geb die si trueten;
het ich si von den lueten
dâ ich mich chrieges schamte niht,
vür war, waz man ir guotes giht,
daz mueste si erzeigen mir!
doch waen ich, swesterlin, daz dir
won diu suezze minne bî:
du bist sô gar wandels vri
unde suezes in den augen
unde in dem herzen taugen
taegeliche niwe.
du hast niht rehter triwe
daz du mir vor die minne stilst
unde sô heinlichen hilst
daz du si teilest niht mit mir.
ich taet ez sicherlichen niht dir,
unde het ich minne vier,
sich! der gaeb ich schier
dir zuo dînem tail dri .>
dô sprach diu magt agly:
 <gihstu, daz ich minne habe?>
 <ja!> sprach der edel knabe,
 <ich waiz ez wol, si ist dir bî!>
 <sô luoge reht, wa si si,
unde nim si selbe âne biten!>
Ryal sprach mit tummen siten:
 <du hast si mir verborgen vor,
swie herzenlich ich ir bekor,
sô wilt du mich ir âne lân!>
Agly sprach: < vür war, ich hân
niender sloz, ich welle ez dir
entsliezzen, daz gelaube mir,
swa du die minne vindest,
daz du dihr underwindest!>
Ryal sprach: < diu rede dîn
moehte bezzer niht gesin.
het ot ich die sinne
daz ich die suezzen minne
bî dir vinden kuende
in dînes herzen grunde,
dô mac si wol toussen!
ûz dînen augen louzzen
sih ich si, des mich dunket.
si brinnet unde vunket
ûz dînem aneblicke.
ir scharpfes ort mich dicke
ûf mîn sendes herze stiht .>
Agly sprach: < nû kan ich niht
dir kain bezzers vür gezeln;
ich laz dich tailn unde weln
unde lebe ouch gern wie dich luste:
dunke dich daz mir die bruste
diu suezze minne ziere
unde ûz den augen liere,
sô tuo alsô, dunk ez dich guot:
du scholt der minne hochgemuot
smuetzern unde lucken,
ob si iht welle vlucken
dir zehant ûz mînen
vinen aeugelinen,
dar ûz du sihst luehten sie .>
Ryal dô niht lenger lie:
er nam einen apfel rot,
gein ir augen er in bot,
er locket unde smuetzert;
diu süeze minne luetzert
schimpflich gein dem luoder.
Agly unde ir bruoder
triben solher tumpheit vil,
der ich nû geswigen wil
unde an den rehten ernst treten.
Minne unde natur hant mich gebeten
ich suelle gar vlizzeclichen sagen
von den kuensten die sie tragen.
Nû dar! swes herze hugende
minne, âventiure, tugende
von natur truete
unde boese rede vernuete,
der biet her daz or sin,
sô hoert er die zungen mîn
visieren ûf der tugent slat,
als natur mich gebeten hât
unde ouch diu minne andaehtic.
si baidiu sint sô maehtic
daz wol von in ze sagen ist;
sô klag ich aber daz gebrist
der kunst mir, als ich ê sprach
iedoch ich in dem sinne sach
wie diu suezze minne hie
mit der natur ze rate gienc
in maneger vürbedaehtikeit,
wie den kinden abgeleit
der strengen minne buerde
unde wie in ginret wuerde
naturlich minne geraete
mit rehter minne taete
die noch die suezzen minne vrumt.
swa man zum liebem wibe kumt
unde ouch daz wîp zu liebem man,
der werdes lon verdienen kan,
dâ wirt diu suezze minne gezert
minnenclichen . daz gevert
was den kinden unbekant;
dâ von sich ir herze sant
nach der minne lust zart.
der vröuden wurtzgart
bar niht wan unmuot;
mit lust der suezzen minne bluot
het ir samen gerert
disen kinden gehert
in herzen unde in sinnen:
diu kraft der suezzen minnen
behuob natuerlich die wal.
Agly unde ryal
die lebten in ir andaht,
biz ez diu minne dar zu braht
daz ir gemuete wart bewegt
unde sich diu nature regt
liplich in dem sinne
nach naturlicher minne.
Tuot ûf die orn guoten,
tugentlich gemuoten,
gestalten zu der minne,
erwelten an dem sinne,
gepristen von ursprunge!
vernemt, ob mîn zunge
kain âventiure betiht
diu mich wise unde riht
ze vröuden unde ze tagaldi!
Ryal unde agly
die lebten vür sich nach ir sit:
der vil suezzen minne trit
banten in die sinne.
ouch was natuerlich minne
in vremde von ir kinthait,
biz natur unde minne gerait
ir tage dar biz ûf daz zil
daz natuerlich minne spil
in mueglich was ze spilen.
diu suezze minne in zilen
natuerlich wart die rehten trift;
des wart ir vröude ie sô geschift
mit jamer an verlust zain.
eines tages si in ein
gesazen ûf dem palas,
dô in mit rede sanfte was
von der minne getat.
Agrant der künec hât
gelait an ein lun sich:
er lusent ob si schaedelich
kain kunst woelten zaigen.
ach, owe der vaigen
melde, diu sich nie verbarg,
diu dâ ir baider herzen sarg
mit jamer kunde vuellen!
waer si in ainer zuellen
ertrunken, daz waer âne klage,
als iu beschainet hie mîn sage.
Swer nû si der welt kint
unde dem diu minne ir underbint
ie gelait an sîniu lid,
der volge disem rate mid
den ich den wil raten
die muot unde sinne ie haten
gewendet an die minne:
die decken wol mit sinne
ir trutschaft vor melde.
sô listig ist diu welde
daz man wol vor ir hueten mac.
Agrant der künec lac
an sin lun unde hort
daz ryal sô suezziu wort
retd gein der tohter sin.
er sprach: < liebes buellin!
hastu iht versinnet dich,
als ich hân versinnet mich,
wa von diu liebe muege komen?
der ich war hân genomen
an mînem lieben vaeterlin
unde ouch an der künegin:
die sint ein ander alsô holt,
ich waen si der minnen solt
zu einander hât gepfliht,
unde waen ez si von der geschiht
daz si alle nacht naehticlich
sich zu ein ander minneclich
nacket an ein bette legent;
swes si dâ mit werken pflegent,
daz liebt in leben unde lîp.
sich! wa von haizzet si ein wîp
unde man dich nennet ein magt,
unde daz si doch dîn bilde tragt?
si ist geschaffen reht als du:
benamen daz muoz wesen nû
von etlicher tat
die man an dem bett begat!>
Agrant der künec hort
dise rede unde disiu wort
unde las si eben in sin ore.
dô sprach aber der tore
zu sîner trut amye:
 <liebes liep aglye!
gehertiu wandels vrie!
wellen wir ein ander bie
nackent hint ze nacht ligen?>
Aglye sprach: < dir wirt verzigen
nihtes, als ich dir gehiez!>
sô klain wart nie mer griez,
ez wuerde ryales lait
noch klainr unde sin vröude brait
die er dô het gevangen.
dâ wart ein kus enpfangen
an ir baider muendel.
dô wart reht als ein zundel
diu minne sunder smertzen
enpfieng in baiden herzen
ein viur, daz in dô braht
trutschaft: in andaht
nach der minne geslaht
vraeut er sich der nacht
daz si mit minnen solden
noch mer einander holden.
Zehant dô disiu red erkant
wart dem künege agrant
von den kinden heren,
dô begunde er keren
hin an die küneginne.
er sprach: < vrouwe, diu minne
diu vueget uns unguot,
unde hab wir niht in huot
Aglyen vor ryalen.
ich hân sunder twalen
gehoeret solhe trutschaft,
ez wil der suezzen minne kraft
hint zehant an in gesigen:
si wellent bî einander ligen,
unde welle wirz niht under sehen!>
 <naina! daz la niht geschehen!>
sprach diu alt künegin,
 <unser schoenes toehterlin
ist edel von geslaeht
unde rich an guotes maeht;
sô waistu niht von welher habe
ist geborn dirre knabe
oder wie ez umme sin adel stat .>
er sprach: < du gib nû dînen rat
wie wirz erlich bewarn:
ez ist alsô umme in gevarn
daz wir sin mit êren abe
niht muegen komen; dâ von habe
unser tohter guot
in alsô guoter huot,
alsô daz si hie noch dort
zu einander nimmer wort
gesprechen vür die stunde nû .>
O we! dô wart des jamers dru
den kinden vür gerihtet,
dâ von mîn zunge tihtet
nû niht denne von bitterkait,
diu vor ir rede lait
zu hoher vröude sinne.
diu alt küneginne
diu huot ir schoenen toehterlin
daz ryal der buole sin
niht mocht zuo sîner rede komen:
des ward in vröuden vil benomen.
 <
Geheret minne, nû rate zuo!
der natur helfe tuo,
wan si ir muotet hin zu dir!
ir ist gewert ir wille, ir gir
die si gefueget hât;
nû hilf unde rat
mit dîner suezzen maisterschaft,
alsô daz der natur kraft
iht dorre zwischen disen zwain,
die trutschaft komen ueber ein
alsô vriuntlichen sint!
ich main aglyen daz kint
unde ryalen den jungen:
die sint nû gedrungen
mit huot von einander hin!>
 <dar ûf kan ich einen sin>,
sprach diu minne wise,
 <daz hainlich unde lise
kuendent mine boten dar
beidiu ir herz, ir willen gar
unde wie ir gemuete stat!>
 <
Triun! daz ist ein guot rat,
den sol diu natur hân vür guot!>
ouch was des suezzen mayen bluot
zu der selben zît sô stark
daz sich in vollen niht verbark
dehainer slaht bluome:
er bluot in gantzem ruome.
Waz ist nû der jungen sit,
dem si staete volgent mit,
sô daz gevilde der maye
klaidet maneger laye
baidiu berge unde tal,
unde der klainen vogel schal
sich maneger lay lat hoern
in der tolden choern
oben ûf den baumen,
unde der blân wirt daumen
von suezzen mayen tawen?
sô sint gesit die vrouwen,
junge man unde maide,
daz si sunder laide
ze velde hin mit schallen
gant in die bluomen vallen:
daz ist ir tagari.
Ryal unde agly
in ir huot kerten ûz
in des suezzen mayen hus,
ich main den hag vor twingen,
dar inne man horte klingen
der klainen vogel gedoene;
ouch was der blân gar schoene
der vor dem hage bluomen bar;
dar ûf kerten gemain dar
des küneges hof gesinde.
Aglyen dem kinde
was groezziu huot gesetzet:
des ward im vröude geletzet
mit jamer in sines herzen sal.
iedoch dô man warf ûz den bal
unde er ir einem in die hant
wart, sô tete ez sa bekant
dem andern sinen holden gruoz:
reht alsam ein stumme muoz
betueten, der niht sprechen kan,
sust si ir trutschaft ûf dem blân
kunten mit dem balle,
der mit manegem schalle
geworfen wart her unde dan.
noch dorret der nature stan;
in welle denne erluehten
diu minne unde ouch erfuehten
die habe dâ er inne stat,
sô vulet er: daz ist kain rat.
Er wiser, niht er tummer,
der sinen vriunt in kummer
âne schaden buezze!
sam tete diu minne suezze,
an die diu nature gert
helf: der wart si gewert
an der selben stunde.
mit einem kluogen vunde
was berait diu minne
unde gab dô ze sinne
Aglyen unde ryal,
sô si wuerfen den bal
einander, als si staete triben,
daz si dar in brieve schriben
unde si dar inne vernaten,
dâ mit si baidiu taten
ein ander kunt ir wille gunst;
daz was ein hovelichiu kunst,
die diu minne vuogt alsus:
Amor unde venus
durch die natur taten daz.
nû lat iu sagen vuerbaz
wie ryal in dem balle sin
vermachet het ein brievelin;
den hielt er nach des buoches sage,
biz daz si an einem tage
zevelde ballen giengen.
zehant si dô anviengen
mit einander werfen den bal;
dô warf der junge ryal
sinen bal aglyen:
die reinen wandels vrien
duht der bal alsô gemait
daz si in in den buosen lait
and warf im wider irn bal.
dâ mit triben si iren schal,
biz daz diu tugentlich
kom an ir hainlich,
unde si an irem balle vant
geschriben daz si in ûf trant:
dô lag der brief dar inne
dar an von holder minne
guetiu red geschriben was.
ich sage iu, welt ir hoern daz:
 <
Liebes liep an ende!
wind ûf mich mit der hende>
alsô redet daz brievelin,
 <unde la mich dir machen schin
mînes hêrren kummer!
er sender unde er tummer
enbiut dir sinen werden gruoz,
wan er dich in herzen muoz
haben wert, niht smaehe:
lieb, ê er dich iht saehe,
baidiu vor unde nû
sin aller liebstez liep bist du:
unde bit dich, aeller saelden schrin,
daz du den guoten willen sin
habest vür diu werch verguot:
sin wille dir vil dienstes tuot
unde wil ouch vlizzich sin dar zuo
daz er staeticlichen tuo
swaz dînen hulden wol behage.
an sîner stat ich dir daz sage
daz sin vröude swint
unde sich sin herze pint,
sit sich daz gefuogt
daz diu melde ruogt
die trutschaft zwischen dir unde im.
im lieber denne liep, vernim
sin botschaft vil eben:
ob liep dir si sin leben,
sô schrib etwaz hin wider,
dâ von sin jamer lige nider
den er nach dir lidet,
sit daz er vröude midet
nach dînen suezzen worten.
sliuz ûf des herzen porten,
dar an er lânge bozzet,
vil manic suefte stozzet,
daz man ez hoert berait!
dîn lîp, der vil gemait,
sol an im meren sin zuht:
vil rainiu kueschiu wibes vruht
behus in dînes herzen sedel
unde schrib an ein klaine zedel,
daz er enpfahe trost von dir;
damit gib ein urlaup mir!>
Aglye dem geliche tete
als dem sin vriunt vriuntlicher bet
muotet vriuntliche:
dem tete si wol geliche.
dô si daz brievelin gelas,
diu rede ir anminne was,
die si dar an geschriben vant;
iesa mit ir selbes hant
schraip si ein brievelin hin dan:
was dâ waer geschriben an,
daz wil ich iu machen kunt.
vil suezzer wort ir suezzer munt
suezzeclich tihte;
dô si den brief gerihte,
si naet in wider in den bal;
der wart dem jungen ryal
geworfen dar an einem tage.
dô kert er nach des buoches sage
dâ sin haimliche was;
den bal entwand er unde las
den brief gar vröuden an;
den het diu wolgetan
vol als suezer rede geschriben
dâ von im kummer wart vertriben
unde alle sin swaer gar zergienc.
nû hoert wie der brief an vienc:
 <
Ryal! ich brievel bin her
gesendet unde bin des wer
daz diu rein aglye
mit willen dîn amye
wil vor allen mannen sin.
hastu deheinr slahte pin,
daz ist ir lait von herzen,
unde moeht si von smertzen
dich bringen unde von noeten;
soelt man si darumme toeten,
si woelt ez dannoch wagen!
von vriunden, von magen
wolt si sich lieber schaiden,
denne daz si dich in laiden
liezze, wa ez an si gezuege.
du scholt ouch wizzen, wa si muege,
si lebe in dînem muote.
swie michel si diu huote
die zwischen iu diu melde vrumt,
ir wille, ir herze nimmer kumt
mit andaht von dem dînen
unde wil ouch iemer schinen
verrer under allen dînen geboten
denne under den haidengoten,
swie vil daz si genaden hant.
ir muot unde ir gedank stant
anders niht wan wie si dir
gelebe nach dînes herzen gir
unde vröude dir muege gefuegen:
des la du dich genuegen
unde hab den willen unde den muot
von ir vür diu werck verguot,
biz daz diu werk sô guot
ergangen nach dem muot
der kain trutschaft dir versait!
dâ von lazz dîniu lait
unde dînen kummerlichen dol!
ez mac sich noch gefuegen wol
daz dînes herzen wille ergat .>
dâ mit geswaig daz brievelat
der rede die ez het getriben,
wan niht mê was dar an geschriben.
wart kain herz ie sô vruot,
sô vrie unde sô hochgemuot,
als ryals herze was,
dô er daz brievelin gelas
daz im aglye
sant, sin amye,
suezzer wort vol geschriben?
er gedaht: < ob nû beliben
ungedanket disiu wort
diu ich von disem brieve hort
unde von der rainen jungen,
sô soelt mir die zungen
erlemen wol paralisis!
unde waer mir daz herz unwis,
sit sich diu raine hât enbart
gein mir sô suezzer wort zart?
ûz mînem willen niht ein har!
awe zarter maister klar,
genender strazburger,
Goetfrid ein guot tihter!
het ich die sinne dîn,
untz ich der vrouwen mîn
gesait danck an dirre stunt
der suezzen wort diu ir munt
mir sant an einem brief geschriben!
doch wil ich ir mit engen siben
ze dienst mîn getihte reden,
swa diu wort grob keden,
daz die bliben in dem sibe.
sid ich nû gern rain schribe,
dar zuo mir, minne, stiure gip!
wirt ez ze grob durch daz sip,
ich riter ez durch den buetel.
sô liep ist mir mîn truetel
daz ich im gern saite danc
daz mîniu lait sint worden kranc
unde mir ist jamers vil vertriben .>
damit wart der brief geschriben
unde aber in den bal genaet:
der wart geworfen mit getaet
in schimpfe dar der vrien,
sîner trut amyen.
Zehant diu wandels vrie,
diu schoene aglye
kert an ir taugen;
den bal sunder laugen
entrante si unde nam daz brievelin
daz genaet was dar in.
si wand ez ûf unde las;
des brieves erstiu rede was:
 <ach, goetinne mînes libes,
reiniu vruht eines wibes,
bezzer vil danne alles guot!
dîn kueschez herz, dîn staeter muot
hât mîniu lait gemachet krank.
gnad, vrouwe! kuend ich dank
nach dankes lone dir gegeben,
dafuer sô woelt ich niht leben
als persian, der was
hêrre ueber alles kaukasas,
daz gebirge guldin.
herzentrut dem herzen mîn,
intriu klare in mînen
augen sich ich dînen
lîp gepolierten.
den anplich dîn den zierten
der tag unde die plâneten,
die vil unmuozze heten
biz daz du kaem ze vruht,
unde in dich vil genuht
gegozzen von der gotes mugent:
zuht, mazz, scham, kuesche, tugent
habent dînen lîp gepflântzt,
dâ von dîn lop sô glântzt
neben dem gestirne!>
 <die rede ich gern erkirne
die ich zu dînem lob rede:
dîn herze ist volle stede
êren sunder kunterfait!
des si dem got danc gesait
der mit vlizze dînen
lîp sô reht vinen
gepflântzet nach dem wunsch hât!
des selben gotes mugent rat
helf ouch mir, daz ich gewert
werd an dir des mîn herze gert
nach sîner girde, daz wir erstreben,
daz wir ewiclichen leben
unde die vröude an ende haben!>
nû was ouch nimer buchstaben
geschriben an daz pirmit
die vuerbaz saiten ir.
Swer nû prueven unde spehen
ze reht kan, der mac wol sehen
daz liep gat nach laide
unde lait nach liebe, diu baide.
daz geschach ouch disen zwain
die trutschaft warn ueber ein
komen nach der minne rat.
dâ zwischen vuogt sich von getat
daz dem künege walwan
wart in vrigia kunt getân
daz nie prislicher magt
in dirre welt nie betagt,
diu vrier waer vor wandel:
reht alsam der mandel
ist under sîner schelen wiz,
sus gaben ir waengel wizen gliz
durch duenne roetin huelse:
er waer wol ein uelse,
dem si wage waere,
er waer vröuden baere
unde dâ bî aller sorgen an.
unde dô der künec walwan
vernam daz lop sô vrie,
der besten rîter drie
besant er die er mohte hân;
er sprach: < mir ist kunt getân
rîches lop von ainer magt;
ist daz ez iu wol behagt,
sô schuelt ir riten dâ hin;
zu ir stat mir wol der sin.
mîn herz ir vriuntlich wont bî .>
die rîter sprachen alle dri:
 <hêrre! gebent uns des antwurt:
wannan ist si von geburt?
daz lazet ir uns wizzen sa!>
er sprach: < von zyzya
ist geborn diu vrie;
si haizzet aglye
von der schoene die si hât .>
die rîter sprachen: < unser rat
sol mit helfe sin dâ bî!>
si namen urlaup alle dri;
si riten hin gein zyzya.
ich lengt wol die rede dâ
von wort ze wort allumme,
sô wil ich ze ainer summe
machen manec umme sage:
sich gefuogt an einem tage
ze twingen ûf der veste
daz die vremden geste
die rede ot alles vür sich triben
biz daz versigelt unde verschriben
wart nach haidnischem sit
daz staetlich an abtrit
solt sin aglye
künec walwans amye.
Nû dar vuerbaz triben wirz.
die sinne wilder denne ein hirz
wurden den gelieben:
ir herze mohten klieben
von des grozen laides kraft,
daz si die gemahelschaft
vernamen diu dâ was geschehen.
wurden si vor ie vro gesehen,
daz wart dâ umme gekeret:
vil trahen wart gereret,
die von dem herzen komen.
urlaup die rîter nomen
unde riten gein vrigia:
ein stat, diu hiez sinica,
dâ vunden si walwane,
den künec valsches âne,
unde saiten im diu maere
daz sin gemahel waere
des küneges kint von zyzya.
zehant der künec von vrigia
wart an vröuden dihen.
er sprach: < nû wil ich lihen
unde dâ bî geben ritterlich
allen den die wellent sich
ziehen in die werdikait
diu weltlich êre machet brait,
ich main ritters orden:
swer den wil ûf sich horden,
den wil ich gerne stiuren!>
zehant man manegen tiuren
edeln kneht sach an in varn,
die des guotes warn arn
unde doch gern heten prîs;
der samenet dô der künec wis
vuenf hundert unde viere,
die ritterliche ziere
enpfahen wolten sunder nit
zu des küneges hohzit
in dem lânde ze zyzya.
ouch was groz unmuozze dâ
von goltsmiden unde snidaern,
die di rîter maern
ûz rusten herlich.
diu kost wart dô rich,
wan si mit êren wolde hân
von vrigia der künec walwan
zu sîner brutlauft
der tiuren ritterschaft!
dô disiu samenunge
dar kom, als mîn zunge
hât gesait unde sagen wil,
dar kom ouch herscheft vil
durch des küneges êre:
der wart ie mer unde mere
von heidnischen hêrren,
die dar von lânden verren
warn williclich gevarn.
der künec sich an alles sparn
rihte hin gein zyzya;
ouch sumt er sich niht lânger dâ,
als uns diu guot rede sait:
eins tages vruo er dannen rait,
wan in die minne jaget:
Aglyen die maget
het er gesehen gerne.
des andahtes sterne
wiset in die straze.
sus gaht er âne maze
gein twingen, als ich vant geschriben;
diu oersch wurden ueber triben
tag unde nacht vür sich dar.
vil manic rîter schanden bar
lag an dem vierzehenden tage
vruo ze twingen an dem hage
in des liehten mayen zier.
durch die bluomen diu rivier
ruschten unde klungen;
die klainen vogel sungen
rilich in der schawe;
ouch was der plân mit tawe
begozzen unde die bluomen zart.
dar in manic rich gezelt wart
zerspant unde huetten sidin;
stain unde bluomen wider schin
gaben von dem golde;
dar ûz manic krisolde
von den gezelten lierten;
helme gezimierten
wurden gestacht vür diu gezelt:
sô rich bedeckt wart daz velt.
Sus lagen si die selben nacht
biz morgen daz der vogelin braht
wart sich dâ lutbaeren.
die werden schanden laeren
erwelten zu den swerten,
die ritters namen gerten
unde sin ouch wirdig wâren,
die sach man dâ mit klaren
gebaerden in den bluomen,
geclaidet mit richtuomen,
als ez dem künege wol gezam:
manic edel stain ûz golde bran
von den jungen degenn,
die sich dâ wolten segenn
lân in ritterlich gewant.
nû was der künec agrant
gestanden von dem bette sin
unde schawet in des mayen schin
durch suzzen smak gesunden.
dô begund er kunden
vil der vremden zymier;
von vrigia diu banier
sah er ûf einem gezelt rich:
en barren wis dâ durch ein strich
von einem larikant gienc;
ietwederhalp den bevienc
gehaspiliert von golde rot
ein silber wizzer kasmiot,
der glântz dô wider glântzt.
manic man dô pflântzet
sinen lîp durch schawen
die minnenclichen vrouwen
in zuehticlicher vuoge.
Agrant der künec kluoge
gienc wider zu der künegin.
er sprach: < wol ûf, vrouwe mîn,
enpfahe dîner tohter man!>
si sprach: < hêrre mîn! sage an,
ist er ze huse komen her?>
 <liebiu vrouwe mîn!> sprach er,
 <ich sihe sinen vanen,
den hât der wint ze spanen
ûf eime gezelt sidin,
daz ist in der bluomen schin
dort vur daz hag geslagen.
noch mê wil ich dir sagen:
dâ ist ein rîches tantzen!
daz rot golt man glântzen
siht ab manegem schapel,
dâ glentzent vür die bluomen hel .>
Der rede antwurt diu künegin.
si sprach: < owe toehterlin!
sol man dich ietze legen zuo?
daz ist waerlich noch ze vruo,
wan du bist gar kindisch!
waer niht der künec sô windisch,
was schatt, ob man ims verzuege?>
Agrant sprach: < sin gehuege
mac niht mê gebiten:
wol ûf! wir schueln riten,
daz man sinen willen tuo!>
der rede lusent eben zuo
diu minnecliche aglye,
diu lag dâ nahen bie
unde hort disiu laiden wort.
sô scharpf wart nie kain wafens ort
als der selben wort snit;
doch het si magdlich sit
mit jamer in irs herzen grunt:
durch ir roselohten munt
die sueftz ergiengen timmer.
si sprach: < ey tôt, du grimmer,
dem leben mîn gib ein ende!
ê ryal der ellende
mîn werde alsô beraubet,
man muest mir daz haubet
ê von dem libe schaiden .>
sus lebten mit den laiden
Agly unde ryal,
swie daz was groz der schal.
Nû lazen wir diu maere
von der grozen swaere
die aglyen herze lait,
unde sagen wie sich dô berait
zu hohen vröuden alles daz
ze twingen ûf der veste waz,
biz an ein ainic herze,
daz bitterlicher smertze
erwelte dô vil sere,
unde zwen libe here,
die quelten mit dem herzen sich
ze allen ziten klaegelich
mit vil laiden âne zal:
Agly unde ouch ryal,
daz sint die zwen libe.
ob ich die warheit schribe,
sô wont den liben wandels vri
niht wan ein ainic herze bî;
als wie, daz suelt ir merken eben:
ir sin, ir muot, ir wille, ir leben
ist âne sunderunge,
dâ von alhie mîn zunge
bî in nur ein herze zelt;
wan iegliches hât erwelt
daz ander zuo einer aigenschaft.
nû waz moehte hân die kraft
daz ûz dem einen machte zwai,
wan des todes haia hay?
Zwiu schoelte nû vil umme sage?
vil vröuden huob sich an dem tage,
dô sich manegerlay gerait
zu rîcher werdekait
rîter, vrouwen unde maegde,
die an sich rich getraegde
von grozzer kost laiten,
unde dô si sich geclaiten
mit rîcher zierde manegerlay,
nach irm reht ie zwai unde zwai
sich zehanden viengen.
vröuden rich si giengen
hin ab twingen ûf den plân.
dô wart der künec walwan
gar loeblich enpfangen.
gein im wart michel drangen
von maneger lob rîchen schar;
gein im manec mundel rosenvar
sin wizze zende enbarte,
dar nach ez aber zarte
mit brehender roet überzoch.
sus wart walwan der künec hoech
enpfangen nach wunsche gar,
unde alle sin ritterlichiu schar;
die man dâ lobelichen vant.
dâ sprach der künec agrant
zu sîner tohter man: < nû sage,
lieber sun, mir niht verdage,
war nach dîn komen si!>
er sprach: < diu schoen agly
sol mir hie werden zuo gelait;
alsô hân ich mich berait
unde wil sin kain wise enbern .>
 <in triwen! ez sol hart gern
geschehen herliche,>
sprach agrant der rîche,
 <ich setze mich dâ wider niht .>
dâ wart sich aller dinge geriht
ûf ein hohzit groz;
die dô bliben vröude bloz
in grozzen sorgen âne zal,
daz was agly unde ryal:
diu zwai in ainer quale
lebten sunder twale.
Ey, schepfer aller aventiur,
sit daz von dîner lere stiur
ich kunstloser tummer knab
ein aventiur entworfen habe
den sinnen mîn ze maisterlich,
sô gib ouch lere mir daz ich
die varwe dar gestrîche
diu niht schier erbliche
von des sumers hitze,
ich main der wisen witze,
die mich mit iren zieren
sinnen corrigieren,
daz ich vor scham iht blaiche!
nû grif ich unde raiche
nach klaeglichen maeren,
die dô mit grozzen swaeren
diu zwai gelieben niuten,
unde ouch des wol getriuten
ein ander daz ir trutschaft
gebunden het ein staeter haft.
in baider herzen sinne
diu ueber stark minne
was in sô mahtlich becliben.
ein minne brief der wart geschriben
von ryal dem jungen;
den maistert er mit der zungen
ûf diu klaeglichsten wort
diu man von menschen ie gehort:
dâ mit er urlaup wolt geben
aller der vröuden der sin leben
sich genieten scholte;
sin pin er wolte
ir aigenlich erschainen.
nû het man die rainen
engellich geclaidet:
swie daz ir vröude laidet,
doch wart si vroelich sunder dank
gefueret in der vogel sank
unde in die bluomen vür den hag,
dâ manic werder rîter lag
durch den künec walwan.
Ryal sprach: < des jamers plân
bedarf wol mîner augen regens;
mit mîner scharpfen note segens
wirt der vröuden kle gemat .>
kuendeclich den brief er hât
in sîner hant unde kert
hin zu in der gehert.
Schoelt ich in dem getihte weln,
daz beste von dem boesn scheeln,
sô waer ich der niht weste
weders waer daz beste,
daz ich von vröuden sagte
unde die qual verdagte,
oder von der klage sait
unde die vröude hin lait.
wer wil mir geben dar zuo rat?
nieman? sit denne an mir stat,
sô wil ich von in baiden sagen.
sich huob mit vröuden sunder klagen
ein tantzen in den awen
von hêrren unde von vrouwen,
die dâ mit vuog erschainten
welhe einander mainten.
der halbtot man ryal
gienc zu sîner vröuden sal,
der zarten magt aglyen,
der guoten wandels vrien:
swie michel was diu huote,
diu minnecliche guote
im dicke dar diu augen schoz,
dar ûz ir riwik wazzer vloz
durch duenniu vel gemischet;
iedoch ez wart vertuschet
daz sin nieman inne wart.
diu zwai geliebe ein ander zart
diu haendel dicke dructen;
ir augen blicke smukten
si ein ander in diu herzen:
daz die dô von dem smertzen
niht spielten, daz ist ein wunder.
Ryal den brief dar under
ir in daz haendel slaichte:
diu sueze minne raichte
den zwain dô ir kunst,
daz si ez mit vernunst
triben gar behende.
zehant der tantz ein ende
nam mit grozem schalle;
rîter, vrouwen unde alle
zogten ûf die veste:
ein wirtschaft diu beste
was berait nach êren.
rittern, vrouwen unde herrn
truog man dâ rilich ze ezzen;
ûf der burg gesezzen
warn si in daz palast.
Agly, der vröuden gast,
erbaitet kume biz man gaz:
si tete als dem nach liebe waz
verre wirser danne we.
het si gemocht, si het ê
ir vriundes brief gelesen.
si lie dô vroelich wesen
alles daz dar ûf was:
diu rain gienc ûz dem palas
unde nam sich ungesunde an,
biz si an ir haimlich kan;
dâ wart in kurtzen stunden
der minne brief entwunden,
der dô beschaint grozze klage.
nû merket rehte was er sage:
 <
Agly, rainiu kuesche!
sit daz du kain getuesche
hast gein mir senden nie getriben,
darumme hân ich den brief geschriben,
daz ich dir wil danken
daz du gar âne wanken
mit triwen hast gemainet mich.
herzen liebes liep, sit ich
niht dînes libes wirdig bin,
trutes trut, sô wende hin
von mir dine sinne:
swie herzenlich ich minne
dîn vil hochgebornes leben,
sô muoz ich mir ein urlaup geben.
o we, wie genim ich daz,
wan daz ez verre waere baz
daz mich diu erde versluende,
denne daz ich, liep, dîn kuende
gewuenne nach uneren!
daz ich von dînen heren
minnen mich muoz schaiden,
des sol mit rehten ayden
mir aelliu vröude sin versworn:
sit du zu vröuden bist geborn
dem künege walwane
unde ich muoz vröuden âne
von sînem hochgemuete sin,
herzen liep dem herzen mîn,
ez wert unlânge mîn genist:
ich waiz wol daz mîn herze brist,.
swenne ich sihe die verlust
daz der künec dîn muendel kust,
der dâ sol wesen dîn amis.
swie du mir, liep, enpfremdet sis,
sô enpfilh ich doch die sele dir:
dâ mit gib ein urlaup mir!>
dô si gelas die senden rede,
ir klaren aeugel vein stede
vol haizzer traehen wurden dô;
dô wart daz herz ouch ir unvro,
daz liez dô manegen sueften tief.
nach der klage si einen brief
tiht mit ir munde:
swaz ir von herzen grunde
laid unde an minne was,
daz wart geschriben unde ouch daz
brievelin geworfen sider
Ryal in dem balle wider.
der las ez dâ erz ufgewant.
dâ sprach daz brievelin: < mich sant,
Ryal, dîn amie dir;
du scholt ouch wizzen wol daz ir
ist nieman lieber denne du:
swie daz sich gefuogt nû
daz jaemerliche schaiden,
sô wil si doch in laiden
dich niht alters aine lân.
si wil den jamer mit dir hân
ewiclich, gelaube mirs!
ist dir we, ir ist noch wirs;
unde wil ouch des ein vuegerin
gern vlizzeclichen sin
daz dînes herzen wille an ir
ergange: daz hât si bî mir
enboten dir, vil guoter!
wis deste baz gemuoter,
sit alsus ir wille stat!
der vil suezen minne rat
der verret naher minne zwir,
denne zwischen walwan unde ir
gefueget hât der minne kint
Cupido daz under bint:
swa daz niht selber stricket,
diu minne wirt gern entricket;
dâ von hab lieben wan,
den wil ouch dîn amye hân .>
Von dem brief wart ryal
vro: in sines herzen wal
wart vil manic trost erwelt;
doch dar under er sich quelt,
als er von rehte scholt:
vil herzen swaer er dolt
gein den kuenftlichen pinn,
swene man sins herzen truetinn
scholt legen zuo walwane.
der was ungern ouch âne
sô lânge ir angesiht;
er sprach: < ich mac mit niht
gehaben vröude, ich sehe die
der ich vergezzen mocht noch nie,
sit si mir erst genennet wart
sô lobes rich unde alsô zart,
als ich die rainen vunden hân .>
dô hiez der künec nach ir gan
unde hiez sie vueren ûf den sal:
swaz dô was vrouwen, über al
die warn gein ir tunkel;
si luht als ein karfunkel
ûz ungestalten rupten.
die hêrren alle lobten
ir schoenen lîp vür alle die
die sie gesehen heten ie
bî allen iren jaren.
die minneclichen klaren
diu scham dô enzunde:
nieman die roete kunde
mit roete ueber gueden gar
diu von ir muendel rosen var
sô lustlichen brehte.
rîter unde knehte
an ir schoen erglaften;
die rainen tugenthaften
die satzt der künec von vrigia
schon an sin siten, dâ
diu schoene doch ungerne saz.
Ryal der geviel ir baz
denne der selbe künec hoch:
mit ir augen si in vloch
unde nam sin dô dehaine war.
nû dar, sueziu minne! nû dar!
aeuge dine vuoge,
der du doch kanst genuoge!
Ist minne noch diu si ie was?
ja, si ist ein spiegel glas,
als nû diu betuet hie vergiht:
swer in den rehten spiegel siht,
ez im schad oder nuetze,
sô siht er sin antluetze
ze reht als er geschaffen ist.
alsam du, sueziu minne, bist
ein durchluehtic spiegel glântz:
swelch man mit rehter staet gantz
ein liebes wîp von herzen mint,
gein der er sich lieplich versint
in muote unde in gedanken,
unde daz sunder wanken
ein nein, ein ja ist zwischen in,
ein herz, ein muot, ein wille, ein sin
âne sunderunge,
ûz dem kan wol mîn zunge
ein spiegel vas gebrennen:
swa eins daz ander nennen
hoert oder ansiht,
sô siht ez anderunge niht
wan < woelte got! waer ich du
unde du ich, sô waern nû
wir zwai ein ungesundert ein .>
sus ist anderunge dehain
an in wan ein ainig ich.
tugenthafter man, nû sich
in den selben spiegel klar:
swaz lob an vrouwen offenbar
schin in loebelicher gir,
die nim zu einem spiegel dir
unde sich gar aigenlich dar in!
sin masen an dem libe dîn,
die muostu durch sie benamen
tilgen ab vor rehten schamen.
dâ von er tor, er giegel,
der siht in dehainen spiegel:
er waiz niht was im misse zimt.
swer ez gern nû vernimt,
dem betuet ich die glose,
sid ich von tugenden kose
in dem getihte gerne.
junger man, nû lerne
unde ouch du, jungiu vrouwe!
mit vollen augen schawe
in dri spiegel, die ich dir
nenne vor: du volge mir!
ich wil dir raten âne haz:
ûz aschen wirt ein spiegel glaz,
dar inne rivier dine wat,
warte was dir ubel stat
an har, an augen unde an zenn;
an disen sachen oder an jenn
der ungetat dich mache vri!
der ander spiegel ist dâ bî
schoene, dâ ersich dich in:
swer dich von gantzen herzen sin
luterlichen minne,
den minne in dînem sinne
luterlich reht als er dich!
dar nach mit vollen augen sich
in den dritten spiegel klar:
du wart stille unde offenbar
an ander laeut, daz ist mîn rat:
swaz dich dunke missetat
daz ieman vor dir tribe,
sô went dich unde schibe
dâ von, sô tustu loeblich;
swaz aber erlich dunke dich,
dem volge nach gedrat.
sus sich nach mînem rat
in dise glântz spiegel dri,
sô wirt dîn leben wandels vri!
Dirre sage ich niht enbern
mocht, wan ich lerte gern
die jungen, die sich haltent
in tugenden unde ir waltent
in herzen staetlichen.
ir werden tugentrîchen,
ich hân durch iwer êre
die dri spiegel here
iuch bewiset aigenlich;
hie mit sô wil grifen ich
hin wider ûf daz palas,
dâ ueber vröud bî vröude was
maneger hande vil unde vil,
singen, sagen, saiten spil.
swes ie ze vröuden wart gedaht,
des wart ein tail dô volle braht
vor den vrouwen ûf dem sal.
ouch erschullen witer schal
von der rîchen hochzit;
dar kom ouch ûz den lânden wit
manic werder heiden.
nû hoert wie mit laiden
diu hochzit erwendet wart!
Agly sach irn kueschen zart
sô reht klaeglichen stan,
dô er den künec walwan
sah an ir siten sitzen;
wiplich triwe hitzen
sich wart an ir herzen,
sô daz der quale smertzen
daz herz ir umme sluzzen,
daz haizze trahen vluzzen
durch waengel lieht ûf muendel rot.
si saig hin, als si waer tôt,
wan ir vor unmaht dô geswant;
der künec unde manege wise hant
sie zucten von der erden,
dâ mit sie die werden
gein ir bette truogen:
si wonden daz der kluogen
von unmaht waer geswunden;
sie westen die unkunden
nôt niht die sie heimlich twang.
Ryal gewan manegen gedang
ob er sich wolte toeten,
dâ er in soelhen noeten
sach tragen sin amyen,
die zarten vruht aglyen.
des schrai er dicke ûz herzen: < ach!
owe bitter ungemach,
daz ich niht mac ersterben!
unde sihe ich sie verderben,
ich wird ê schuldig selb an mir .>
dar nach erhort er schier daz ir
ein wenig was gebazzet:
daz baide ir sinne hazzet,
daz muost sich dannen schaiden
mit herzelichen laiden.
Nû hoert wie daz vuogt!
die minne niht benuogt
an des küneges laiden
daz er sich muoste schaiden
von aglyen minne,
si wolte sînem sinne
mer herzelaides bringen.
vür den künec dringen
zehant man einen boten sach,
der kuendet im laides ungemach
von vrigia dem rîche:
er sagt daz aigenliche
dâ waer vil groz gebreste
unde nieman enweste
von wem diu raise moehte gan.
dô sprach der künec walwan:
 <ez sint des luete von marroch;
der künec pfligt der tuecke noch
der er ie gepflegen hât:
ich waen er nimmer sie gelat,
unde wil er doch unschuldig sin,
daz man in daz rich mîn
raiset âne wider sagen.
nû muoz werden ufgeslagen,
als hie baider rede lit,
laider disiu hochzit,
die man mit vröuden wolte hân .>
sus brach der künec walwan
ûf mit dem gesinde sin:
des wart diu junge künegin
vro in irem muote
unde ryal der guote.
Wie lânge nû der vröuden bris
pflaege aglye unde ir amis,
daz hoeret hie mit kurtzer sage:
si endet an dem selben tage.
dô walwan der künec ûf brach,
Agrant sin sweher sprach:
 <tohterman, volge mir
unde nim den jungelinc mit dir
den ich hân in der pflege mîn:
vür war, diu amye dîn
trait im holde sinne;
sô wont ouch im ir minne
in dem muot staete.
ich vuerht der minne raete
daz die niht guotes schaffe .>
 <triun sô waer ich ein affe,>
sprach der künec walwan,
 <schoelt ich in hinder mir hie lân.
sô wuerd ich liht ze leste
sin tore unde enweste
wenne ich het prîs oder êre;
sus wirt ryal der here
gefueret uzzer lânde!>
dô ryal der genande
vernam diu laiden maere,
dô wart sins herzen swaere
wahsen unde meren.
sin herze daz wart seren
von der jamerunge;
doch tihtet dâ sin zunge
ainn brief gebristen,
der wart, als mich bewisten
der âventiure kuendekait,
geantwuertet der diu kummer lait
von sîner dannen verte.
si ilet unde kerte
an ir haimliche:
den brief diu tugentrîche
ûf mit ir wizzen henden want;
si wolt gern hân erkant
wes ir vriunt si baete,
daz si daz durch in taete.
Des brieves erstiu linie sprach:
 <ach! owe unde iemer ach
mir armen ryale,
waz ich nû grozer quale
muoz dulden zallen stunden!
ich var mit scharpfen wunden,
herzen liebes liep, von dir.
die muezzen iemer mer mir
baidiu vrisch unde offen stan:
swaz ich vröuden scholte hân,
die habent nû ein ende.
ich binz der ellende,
ein ungetroster waise;
mîn herze daz sol vraise
im nû vür vröude kyesen.
wie moeht ich mê verliesen
danne dînen liehten anblik?
ewig kummer hât den sig
an mînen vröuden hie genomen.
swenne ich von dir bin hinnan komen,
daz ich dich nymer schawe,
trost mînes herzen vrouwe,
sô sprich nach mir dînen segen!
den worten daz ich iemer pflegen
mit jamers suften welle dîn
in irresal, liebiu vrouwe mîn,
gewer mich des ich dich bit,
unde schaffe daz mir hinnan mit
var ein klainoedelin
daz ie gewesen si dîn:
daz vraeut mir daz herz ein klein.
owe! du rainer augstain,
wie du nû ziehend wirst an dich!
swaz scholde vröuden haben ich,
die wil ich lazen hinder mir
unde wil truren dort nach dir
iemer mit des todes pin.
herzen liebiu vrouwe mîn,
Got si der dîn muezze pflegen!
nû gib mir dînen suezzen segen
unde la mich alles trostes arn
niht alsô, vrouwe, von dir varn!>
Nû merket, wie diu raine
mit ir selb allaine
begie dâ michel ungehabe.
si sprach: < vröude mîn, ich grabe
ein grap, dar inne wil ich dich
betelben, daz du nimmer mich
gemachest vröuden rich!>
dâ mit diu tugende rich
allen vröuden urlaup gap:
des wernden jamers urhap
wart dô ir ingesinde.
ein brief der wart geswinde
getihtet unde geschriben drat:
der wart in ainn bal genat
unde ein vingerlin dar zuo.
dô des morgens alsô vruo
Ryal ûf gesezzen was,
dô gienc diu schoen in daz palas
unde leh im vriuntlich taugen
ir traehernaezziu augen,
die ouch ir der junge degen
mit trahern kunde wider wegen
unde mit sueften tieffen.
spraech ich daz si slieffen,
sô schin ich lugehafter.
nû, vrouwe minne, wie schaffter
daz dem jungen ryal
behendet werde dirre bal
mit den klainoeden zwain?
zehant wart von der minne rain
manic auge dô verspant
mit ir netz, untz in die hant
Ryal des balles wurf enpfie.
dô kerten dannen alle die
Walwanes diener wâren.
unmuot zehant die klaren
an hohen vröuden pfante,
diu vriuntliche wante
an ir amys herz unde sin.
sus vuor der künec mit im hin
mit manegem wol beraiten man,
unde dô er haim ze lânde kan,
dâ het diu vraise ein ende:
die hêrren hoch genende
warn gevarun wider hain;
doch was dô manic muren stain
zerfuert unde zerworfen:
in steten unde in dorfen
heten si gestiftet schaden.
dô hiez der künec ze hove laden
Die besten in dem rîche:
er bat im vlizzecliche
raten wie erz wider taet.
dô warn ir helfliche raet
willeclich im berait.
si sprachen: < wer im wider sait
âne schaedlich verlust,
im wuerd von uns sin unkust
wider lait in kurtzen tagen .>
dô sprach der künec: < daz widersagen
mit aim ich verenden sol,
des leben kumt mir doch nit wol .>
Under diu des küneges rat
was bî einander, die wile hât
sich verainet ryal:
der entrant sinen bal,
dar inne er vant daz vingerlin
unde den brief, dar an im schin
wart vil holder minne;
den het sin truetinne
geschriben unde getihtet,
mit vlizze in rimen gerihtet
nach der minne kunst
unde ir herzen gunst,
dar zuo si guoter wille twanc.
nû hoert des brieves anevanc!
Der sprach alsô: < mit herzen gir,
Ryal, getriwer buol, ich dir
vriuntlicher vriuntschaft schuldic bin.
du hast mîn herz, ich dînen sin,
die hant nû vriuntlich sich veraint:
swaz ich main, dîn herzte maint
ouch daz selbe vlizzeclich,
unde swaz du mainst, daz main ich
unde wil ez iemer mainen.
wie moehte daz verainen
geschaiden sich sô oder sus?
swaz ieman sagt, sô bistuz
den ich muoz vriuntlich trueten
vor aller der welt lueten,
unde waen du tuost mich alsô.
herzen liebes liep, wis vro!
ich waiz vür war, der minne rat
mich unde dich niht schaiden lat
von einander: lieber lîp,
scholt ich iemer mannes wîp
lieber werden danne dîn,
vür war, ich muest der minne sin
gehaz unde ungehorsam.
sele mîn unde kuenftic man,
diu minne hât nû ûz uns zwain
gemachet ein ainig ein:
du bist ich unde ich bin du.
des ist geziucnuesse nû
Venus, amor unde cupido,
die warn bî dem rat alsô,
dâ mit wir sô verainet sin.
liep, nim hin ditz vingerlin!
daz si des ein staet insigel
daz uns der war minne rigel
hât in ein besluetzet,
swie daz von uns genuetzet
wirt diu minne niht ze reht!
ich si dîn dirn unde du mîn kneht,
biz daz diu suze stunde kumt
daz diu minne werde gefrumt
von uns ûf daz beste:
wis manhaft, muotes veste
an mir, ich wil sam an dir sin .>
dâ mit swaig daz brievelin.
In disen suezen worten zart
Ryal als andaehtig wart,
dô er daz brievelin gelas;
er kunde niht wan daz er saz
als er iht hete sinne:
Agly sin truetinne
diu was im vriuntlichen bî.
unde dô der junge wandels vri
alsô in der andaht saz,
dô wart her ab dem palas
nach im gesendet drat
von des küneges rat:
der was mit sîner vürsten schar
des ze rate worden gar
daz der ellende knabe hoch
wider sagen von marroch
dem rîchen künege scholde.
unde dô der ern holde
vür die hêrren was gegan,
dô sprach der künec walwan:
 <
Ryal, du scholt dich beraiten
unde scholt on alles baiten
gein marroch balde riten,
unde scholt dem künege persiten
wider sagen von mir.
unde hoere was ich gebiute dir:
ich wil daz du mir aide swerst,
swenne du von huse verst,
daz du durch kainer slahte nôt,
durch kain vorht umme dînen tôt,
noch durch kain vraise
wendest dine raise,
biz du den künec persit
von marroch sehest, unde la nit
du gebst im in sine hant
disen brief, unde wis gemant
daz du niht wider keren scholt!>
dô sprach der ie was êren holt:
 <sit ich denne in den kummer sol
riten, sô tuot doch sô wol
unde gebt mir wapen an den lîp,
daz ich iht rite alsam ein wîp
in grozer arbait!>
dô wart im guot gerait
vür getragen unde angelait:
ein guotes swert, daz vaste snait,
daz wart im in die hant gegeben,
unde ein helm, der sin leben
vor dem tode scholde vriden.
ein schilt vür scharpfer swert sniden
ward im zehals gehangen:
ez was vor jaren lângen
sin varwe im gar erblichen,
doch wart sit druf gestrîchen
ein duerrer ast, wart mir bekant,
ouch wart gerait al umme die rant
buochstaben, die taten kunt
den jamer den in herzen grunt
truog der vil gehiure,
der edel unde der tiure,
der sich ie des besten vlaiz.
ûz silber wiz von kakumaiz
die buochstaben gaben schin,
die sus kunten sine pin
mit der gestalt ir vigur:
 <trura, herze, trur
unde leb in jamers gelme!>
daz zymier ûf dem helme
er erdahte riweclich:
ein tuerteltuebelin daz sich
truriclichen stalte.
was huelf nû daz ich zalte
ditz unde daz mit lânger sage?
Ryal an dem selben tage
sine vart verenden swuor:
dâ mit er von danen vuor.
Ey, got almaehtig!
wis sîner vart andaehtig!
der ritet ûf der sorgen pfat
ze smirna ûz, der guoten stat,
ich maine ryalen,
der manicvalt in qualen
nach lieb gedahte hinder sich.
dâ rait er hin bewegenlich
die strazen die er wart gewist.
des dritten tages der gebrist
rait durch ein walt gewilde,
dar inne ein wit gevilde
lag in rîcher schawe:
die bluomen ûz dem tawe
laechlichen smierten,
die dô den anger zierten
unde die wunneclichen wisen;
er hort vogel den unde disen
suezzeclichen doenen.
unde dô er durch die schoenen
wunneclichen wisen drabt,
an der selben stat dô habt
sich an sin aventueren:
dô sach er ungehueren
gestalt, der doch gehuere was.
ûz dem walde in gruenes gras
sah er wunderlichen gan
der âventiure hauptman
durch den plân gein ryale:
soelt in ein maister male,
er hiezze ein wunderlich gestalt.
er was snel unde dâ bî balt,
mit menschen antluetze,
dar ûf ein chrone nuetze
von einem rubin was gemaht;
sin augen warn struzes slaht,
der halz stark helfenbain im was,
sus sagt diu schrift dô ich ez las;
im stuenden an den ahseln sin
zwen vluegel viderin,
gevider daz was vluecke;
dar under schupen dicke
stuont der lîp nach visches art.
sô wunderlich kain man nie wart
gesehen ûf der erden hie:
die vuezz dâ mit er dô gienc,
warn als ains wilden lewen vuezz.
Ryal im gerne sine gruezz
geboten het nach sîner art:
durch schuehe want im die vart
daz ros daz der hêrre rait.
er sprach: < sit dîn antluetz trait
menschlich geschepfde unde vigur,
mîn lîp ez arnen muoz gar sur,
mir werd dise âventiure bekant!>
daz oersh mit zorn wart gemant
von vliegendem bain mit den sporn;
er wolt diu punder waer verborn:
sîner zuht daz gezan
gein dem wunderlichen man.
Ryal in gruozt zuehteclich,
er sprach: < wer du bist, sô hân ich
unzuehteclich gein dir getân:
daz wil ich an dine gnade lân,
sit ich niht wer kan an dir sehen;
doch ist ez an mîn schuld geschehen .>
Er sprach: < du bist ein zuehtig man:
durch daz bin ich ûf wilder ban
gestrîchen verre her zu dir .>
Ryal der sprach: < sô sage mir
wer du sist; des muoz mîn leben
dir iemer wernden dienst geben!>
der wunderliche sprach zehant:
 <ich tuon dir mîn natur bekant
durch dîn hochgeborne zuht:
du bist der aventuere vruht,
du bist zu âventiure geborn .>
ein stimm ûz im doz alsam ein horn,
daz ez in die wilde erschal:
sin brack vürst hort den gal,
nach dem er schier rihte sich.
Ryal sprach beschaidenlich:
 <war nach geruefet hât dîn munt?>
er sprach: < daz wirt dir schier kunt!
sit du sô guetlich vragest mich,
sô wil ich gern wizzen dich
lân durch dîner tugende maht:
dîn herze erkenne ich sô geslaht
daz ez nach aventuere strebt
unde sô wunderlichen lebt
nach allen aventueren;
du scholt mîn ungehueren
gestalt nit entsitzen.
du vrage! ich bin an witzen
wise, ich wil vil gerne dich
beschaiden swes du vragest mich .>
Er sprach: < got, schepfer mîner!
nû sihe ich wol daz dîner
gnaden bî mir ist ein tail,
sit ich bin komen ûf daz hail
des ich mich hie wol versih .>
er sprach: < mîn lieber vriunt, vergih
mir des ich dich vragen wil!
sit dîner tugent ist sô vil
daz du sin wilt beschaiden mich
durch dîn zuht, sô vrage ich dich
wa von mac wesen dîn gestalt
sô wunderlich unde manicvalt,
unde doch menschlich sinne hast?
ez ist ein zaichen daz du gast
in seltsaenr wat.
dîn menschlich getat
dir judiciert schone
menschlich complexione.
sag an, bist du sanguineus?
oder ist dîn lîp colericus?
vlema, melâncolie,
sint dir die iender bie?
der vrage mocht ich niht enbern.
ouch wolt ich dich vragen gern
wa von dîn haupt sô schone
zier diu tiur chrone.
daz tuete mînen sinnen
wa von diu augen brinnen
dir sô reht sere!
ouch sage mir durch dîn êre:
von welher art ist dîn kel?
von helfenbain si ist sô hel.
ouch scholt du mir kunt machen,
waz betuetent die vettachen
unde die schueppen, die du hast?
wa von du ûf lewen vuezzen gast,
daz scholt du mir machen kunt .>
er sprach: < hât denne mich dîn munt
hie gevraget ûf daz ort?>
er sprach: < ich muoz noch ein wort
vragen, daz tu mir bekant!
wie du mit namen sist genant,
des scholt du beschaiden mich;
mîn lieber vriunt, des vrage ich dich .>
dô sprach der wunderlich gestalt:
 <nû dunkestu mich doch niht alt,
unde ist dîn rede doch sô wise!
ich wil durch dînen werden prîs
der vrage dir ein ende geben:
du hast sô wirde rîchez leben
daz ich ez tuon wol âne schamen.
mîn natur unde mînen namen
mache ich dir alhie bekant:
âventiure bin ich genant,
sich, der pflig ich schone!
ouch wizze daz mîn chrone
unde des staines guete
betuet daz hochgemuete
daz werdiu richiu herze hant
diu nach aventuere stant,
der ich vil unde wunder waiz.
ouch tuont mîniu augen haiz
die werden luete wirdig
der muot ist sô begirdig
daz er nach tugenden brinnet.
ouch wirt dir hie besinnet
wa von mîn kel raine
sô stark von helfenbaine
ist an mir geordiniert:
swes muot gecorrigiert
ist vor allem wandel,
der ist wiz alsam ein mandel;
sô betuetet, wilt duz merken,
der helfenbain die sterken
diu an der aventuere lit.
ouch betuetent mîn vluege wit
daz ich swebe wol enbor:
ich vliuge durch maneges herzen tor
der vogel, luete unde tier.
ouch betuete ich dir vil schier
die schuepen an dem libe mîn:
ich wil ouch in dem wage sin
nach visches art in wazzers grunt.
ouch wil ich dir machen kunt
nach dîner vrage suezze
wa von ich lewen vuezze
hab, des wil ich dich wern:
ich bin ouch in der wilde gern,
in wilden rotschun muren.
ich wil von den naturen
ouch ein tail beschaiden dich,
der du hast gevraget mich
mit kurtzer rede schone:
die vier complexione,
der du von sinnen dînen
mich vragest in latinen,
die wil ich nach dîner kuer
mit tuetscher rede legen vür.
Den sin ich dir erluehte:
ich bin haiz unde vuehte,
an mîner menschait alsus
bin ich der art sangwineus;
colera regiert ouch mich,
diu ist haiz unde trucken: ditz besich
an der kunst visica!
an mir regniert ouch vlema,
diu kalt ist unde vueht;
ob ez mîn wunder schueht,
sô woelt ich daz ich vrie
waer melâncolye,
diu trucken ist unde dabi kalt:
ir untat ist sô manicvalt
daz ich gern ir woelt enbern.
sô bin ich der dô muoz gewern
der vier complexione leben:
die nach aventueren streben,
den muoz ich undertaenic wesen,
si sin boese oder uzerlesen
an tugenden unde an werdikait.
nû hab ich reht dir gesait
der vrage die du hast getân:
hie mit la mich dîn hulde hân!>
Der zart wol gehuere
sprach: < bistu ez aventuere,
diu manegen bringet umme den lîp,
umme werden ruom durch zartiu wîp,
sô kanstu vuegen liep unde lait.
wolt mir dîn genade sin berait,
daz moehte wol gewirden mich.
durch mînen got sô bit ich dich
daz du mich ellenden man
wellest nû zu diener hân.
mir ist unkunt der welte leben,
doch waiz ich wol daz du kanst geben
aller werdekaite maht:
nû sage mir, wuerd du ie geslaht,
nach wem dîn helliu stimm ê rief?>
der edel brack inmittunt lief
gein in durch daz gevilde wit
lutes, als er an der zît
het aventuere vunden:
des wundert den unkunden.
zunderrot was alles sin vel,
daz haupt wiz, ouch was sin kel
spiegel var, sin oren brait,
swartz als ein mor: im was berait
ein borte rich umme sin keln.
er was der art daz er niht vaeln
kunde an sîner verte:
die âventiure herte
warn im durch aelliu lânt
von sîner maisterschaft bekant.
der hunt an sinen maister viel
nach schimpfes sit: sin herze wiel
vrilich, als noch den stoltzen tuot.
der man sprach: < wilt du hân verguot
daz ich durch merke sage dir,
darumme ich lie die stimme ûz mir
nach disem edelen bracken wert?
reht als ein veder spil daz gert,
sus gert er aventuere:
mîn kunst im git ze stuere
daz er si wist durch aelliu lânt .>
Ryal der hêrre sprach dô zehant.
Er sprach: < ach zarter got, waer ich
sô kunstrich daz ich dich
moeht dar zuo bringen,
oder geb mir den gelingen
gelueck, triwe, ellendes leben
daz du mir armen woeltest geben
den bracken alsô wunderlich!
sit daz diu saelde vliuhet mich,
sô wolt ich gerne sterben doch
in âventiure, in wirde hoch,
in dienst mînes bildes.
ach muot, wie du mir wildes
nach sinen anblicken!
la mich den bracken schicken
dâ ich des libes kome ab!>
 <wer sach ie man sich sô gehab?>
sprach der aventuere man;
 <dich ueber wirden nieman kan,
sit dich got hât her getragen!>
er sprach: < bî allen mînen tagen
wart ich manne nie sô holt;
ich schaffe dir noch rîchen solt,
noch rîchern denne ie künec gewan.
du bist nach wunsch ein saelig man:
swaz du an mich muotest, daz tuon ich.
baltlich zuo mir sprich!
lustet dich des bracken,
des wunderlichen nacken
necket alle âventiure,
den wil ich geben dir ze stuer
durch dîn hochgeborne jugent.
ich wil ouch schaffen daz sin mugent
dir muz mit dienste sin berait;
dir wirt noch hoher wirdekait
von im kunt, daz waiz ich wol .>
er sprach: < her vürst, iwer dienst sol
dem undertaenic sin!
daz gebiut iu der gewalt mîn,
sit ich der aventuere kint
hie vunden hân: darumme ir sint
gezogen daz ir wuerdet im .>
den bracken ûf daz ros er im
bot unde hiez in vroelich varn:
er bat in gotes kint bewarn.
er satzt den bracken hinder sich;
der man sprach: < hêrre, merke mich!
swenne du wilt aventuere jagen,
sô scholt du ez vor dem bracken sagen
unde scholt in guetlich gruezzen,
du lazze in mit den vuezzen
her ab zu der erden!>
 <ich bit dirz got den werden
sagen dank!> sprach ryal dô.
von im rait der hêrre sô,
zuehteclich er im naig.
gein dem walt gebirge saig
sin gevert wilde:
im was sin zartes bilde
ot staet in sînem muote.
 <ach, hêrre got der guote,
du pflig mîn ellenden man!>
mit den gedanken in den tan
rait er unde der bracke sin
ûf âventiure wirde schin.
Der walt was groz von baumen hoch,
dadurch ein lânges gebirge zoch,
daz nam ainhalp sinen strich:
gein dem der hêrre rihte sich
ûf wilder ban verricket.
den bracken er dô schicket
vür sich hin ûf die straze.
er sprach: < got mich nit laze
ersterben an mîn bilde!>
sus kertens in die wilde
hab, diu was vraislich.
er gruozt den bracken jaegerlich:
 <ey edler brack vürste,
nû ker hin durch die huerste
unde wise mich âventiure ban!>
er lief im vor durch einen plân
gein rotschun unde gein ronnen groz,
dô daz gebirge zesamen vloz.
der hunt lief vor im in den berg:
dâ vor sô stuont ein schoenes werg
von êre gegozzen,
daz tor was unbeslozzen.
dâ durch sô rait der hêrre jung;
sin ros tete manegen witen sprung
von grozen tummel slegen:
in duht sich umme wegen
woelten alle geschaft,
sô groz dô was des donrs kraft;
die vinsternuesse man dinne graif.
er nam manegen ummeswaif
mit sînem rosse hin unde her;
nach sînem bracken schray er:
 <naina! jagt die widervart!>
daz tor was hinder im verspart,
dâ von er muoste liden nôt:
solt ihtsit sin vor schrecken tôt,
sô waer er dâ verdorben
unde ouch sin oersch erstorben
von des donrs dozzen.
sus rait er durch die grozzen
ungefuegen angest.
 <ey herz, wie du nû drangest,>
sprach er, < nach ungewinne!
vuerwar, het ich hie inne
gewist dise vraise,
ich het mine raise
geriht ûf ein abvart!>
daz weter dô ie groezzer wart
von der donr susen:
im begunde sere grusen,
dô ez sô vaste rawet.
im moehte sin ergrawet
daz har ûf sînem gebel.
sus durch den vinstern nebel
rait der êren gymme
nach sines bracken stimme,
der in dô wiset durch den berg.
nû hoeret aber wunder werg!
Eya aller kunst maisterin,
nû stiur mir die sinne mîn
zu disen wilden maeren!
hilf mir die rede ahbaeren
unde der sage vigur!
ich main dich, natur:
du kanst vil wiser lere.
nû was ouch der vil here,
der unverzaget ryal
nach sines bracken vürsten gal
geriten durch die vinster hin.
als ich sin underwiset bin
von der aventuere,
ein schin von einem vuere
der glaste gein im haitter:
hin gein dem glaste raiter,
biz er durch daz gebirge kan;
dô sach der tugenthafte man
in ein lânt genuehtic,
daz schoen was unde vruehtic
von maneger hande richait.
hin in daz schoene lânt er rait,
ich main den jungen ryal;
ein schoen wunnencliches tal
sah er, daz het lângen strich;
ein gebirge dar an ueber sich
vaste gein den lueften zoch.
daz selbe wite gebirge hoch
was alles samt viurin;
er sach an maneger stat dar in
stan offen manic schoenes tor:
dô sah er ditz noch daz dâ vor,
wan daz ez alles vaste bran.
dô rait der tugenthafte man
an dem gebirge ûf unde nider;
er sprach: < waer ich dort uzz wider
ûz disem haizzen smacke!>
vürst der edel bracke,
der lief gein eim witen tor,
dâ west er aventuere vor
die dâ der junge vürste vant,
der drabte nah im dar zehant.
Swer nû hie rede stilte,
mîn zunge lihte bilte
ûz hertem sinne die gnaizten
die iuch ûf tugent raizten:
swie gern ir tribet ueppig sagen,
diu âventiure iuch lert gedagen
von der ich hân ze sagen muot.
Ryal, der junge hêrre guot,
der was ouch an der stunde
geriten nach dem hunde
in ein gebirge groz,
dar an ein grozes wazzer vloz:
daz traip von sinen snellen
vluezzen groze wellen,
der er dâ vil ûf lainen sach.
ouch was von kuensten ob dem tac
ein wites rat gebuwen:
moeht ich dem sinne getruwen,
sô wolt ich gern uzraiten
von welher kunst zierhaiten
daz rat wart dar gemachet.
ein bilde daz vroelich lachet,
daz stuond ainhalb an dem stade;
dô stuond anderhalb dem rade
ein bilde des gebaren
was trurig: von der klaren
sunnen ez daz haupt schaip,
sin gebaren jamer traip,
als ez ie vröude gewunne.
daz ander bilde wunne
erzaeugt mit gebaerde,
reht ob ez nie beswaerde
gewunne bî den tagen sin.
diu bilde warn erin
von kuensten dar gegozzen:
durch chunducte geflozzen
ein wazzer in diu bilde ran,
daz diu bilde wundersan
twanc mit rîcher kunst part
daz si daz rat mit sneller vart
staetlichen umme triben.
daz selbe wunder ich geschriben
an âventiure buoche vant.
nû lat iu aber tuon bekant
ein wunderliche sage!
Ryal, der kuen, niht der zage,
huop dâ nach prise sere
unde wart wunders mere.
Nû dar, aventuere!
durch sinen prîs du stuere
den jungen âne kunder
mit einem niwen wunder,
der du vil gewaltic bist!
dô kom an der selben vrist
ein vogel, der was wunderlich
 (von dem wunder merket mich!),
her ûz dem gebirge haiz.
von golde sin gevider glaiz
ueber allen sinen lîp:
von dem wunder, schriber, schrip!
daz maer dô vlogiere!
der vogel haubet viere
het, als ich geschriben las:
daz ein haupt gelich was
dem schoenen vogel korabin;
dô was daz ander haupt sin
schoenr denne elyna was
oder tispe, diu ein spiegel vas
was: under irm antluetz
ir schoen ze vröuden nuetz
was on underschaide.
daz dritte was nach laide
geschaffen riwiclichen dâ:
sin har was von alter gra,
gerumpfen sin antluetze gar.
des vierden hauptes nam er war:
daz selb ein gruelich haupte was,
gelich dem vaigen sathanas,
dem argen helle wirte.
des vogels huote ein hirte,
der het ze ritterschefte sin.
nû gienc der selbe vogel hin
dâ daz rat al umme lief;
daz alt haubet vaste slief
nach sîner art vür sich dar.
Ryal, der junge schanden bar;
die âventiure gerne sach;
zuo dem vogel er dô sprach:
 <sag an, bistu gehuer?
pfligestu der âventiure?
oder hastu kainen sin?
antwuert mir, sit daz ich bin
durch âventiure her geriten!>
dô wart red gar vermiten
von dem vogel wunderlich;
dô beriet der junge sich,
wie daz er in erwacht:
der wise, der geslaht
in den gedaenken sich beriet,
dâ von er sich kummers niet.
Ahy! waz prislicher stiur
sich schier huop von schunpfentiur
von dem lieht gemalen,
dem ellenden ryalen,
dem was zer aventuere ger!
der wunder vogel mit dem sper
erwecket wart unlise,
dâ von des ritters prise
sich huoben unde sin aerbeit:
der wunder vogel wite spreit
sin gevider lângez,
er schutte ez unde erswangez
daz daz golt ze samen klânc.
durch die vier kragen lânc
grusenlicher stimme vier
duzzen: dô von wart vil schier
berait der rîter joraffin.
her ûz dem berge viurin,
valiert der ellendhaft
mit einem lângen schaft;
den kos man ouch dô viurin,
diu kobertiur, daz oersh sin
brunnen under einander.
ein viurin salamander
zaichent sinen schilt alsus:
ein holtz, daz haizzet ebenus,
dor ûz sin schilt gemachet was;
gevaerwet gruen alsam ein gras
was der schilt mit kunst,
sô daz des viures brunst
blaichet niht die gruen.
der wol gemuote kuen,
der unverzagt joraffin,
der vuort ûf dem helme sin
einen salamander
viurin: den helm bander
vast mit den riemen
er wolt daz nieman
sich schoelt zu im genozzen,
der zorn ward im grozzen
in sînem herzen vaste
gein dem ellenden gaste.
Nû merket aber niwe sage!
ez waer erschrocken wol ein zage
von der dar komnen vraise;
der junge vröuden waise
daz leben sin dô ringe wag:
ab sinr kunft er klain erschrac,
swie vraise si mit ernste was.
er sprach: < awe! wizze daz
Aglye diu raine
daz ich hie altersaine
muoz vehten ellentlich,
mir helfe denne der rich
Got unde ouch ir suezzer segen.
an die lazze ich mich,> sprach der degen,
 <die si mîn schirm schilt in strit!>
mit sporn nam er daz ruensit,
ûf ein gelait wit er hielt;
Joraffin dô zorns wielt:
sin oersh er vast bancket,
er brach ez unde zancket
mit im ûf ein gevert vraise.
Ryal, der arme vröuden waise,
was komen nie zuo der getat;
er gedaht: < swie ez mir darumme ergat,
ich wil im ritterlich bekomen .>
dô wurden baidiu oersh genomen
under scharpfer sporn vier;
dô wart ein wunderlich valier
vollenbraht mit rîcher tiust.
diu bain in vür der oerss brust
hohe gein den manen vluogen:
sô wol den ammen die si dô sugen,
die degen alsô ritterlich!
nû vollebraht der selbe stich
vil krefte von ir baider ger:
ûf den schilten in diu sper
zerflugen, daz diu drumzel
vlugen durch die luefte snel
von der grozen stiche kraft.
ir manhait unde ir vintschaft
sô nitlich sie zesamen wat
daz dâ an der selben stat
diu oersh erstozzen lagen,
unde daz die hêrren pflagen
vor unmaht kainer sinne.
 <nû, âventiure! minne!
sehet vlizzeclich zu in
sit daz ir ritterlicher sin
ûf minne, ûf âventiure ie stuont,
durch iurn prîs in helfe tuont!
we, was ir des êren habt!>
dô wurden sa zehant gelabt
die hêrren mit der andaht
diu von der minne suezze draht
in einem senften smacke;
unde dô der edel bracke
sach sinen hêrren nider ligen,
dô wart von im niht geswigen;
er gelset unde hullet,
den hêrren baiden schullet
in einem tauben swalme
von des bracken galme.
Wie wil ich nû daz niderligen
wider tuon, daz ein gesigen
werlich zainer hant erge?
die hêrren heten sich als ê
erkomen wol des valles;
des wart eins suren schalles
bitterlich von in gespilt:
swa leben gegen dem leben gilt,
daz spil daz wirt gar tiure!
Rial der gehiure
unde der rîter joraffin
erzaigten dô ein ander pin
mit scharpfen swerten herteclich:
ir ietwederr hete sich
begeben dô des libes;
wol im der liebes wibes
gunst alsô verdienen kan!
die zwen wic herten man
ein ander triben hin unde her:
Joraffin nach sîner ger
dem jungen herzogen sluoc
den schilt enzwai den er dâ truoc,
daz ez im tranc biz ûf die hut;
dâ von der edel bracke lut
wart mit jamers gelme.
der herzoge bî dem helme
dem rîter vrumt einen slac
der baidenthalp nider wac
durch daz verch biz ûf daz bain:
dar nach ein slac schuof daz zerkain
der helm unde daz kursit.
nie man gesach ze strit
zwen man sô gerlichen tuon.
ietwederr des andern ruon
het gern hin gezogen.
von ryals hende kom geflogen
ein slac der in dô valt,
durch den helm uzwalt
daz bluot im unde ouch durch den schilt;
 <ob du gern nemen wilt,>
sprach joraffin, < mîn sicherhait,
sit daz diu erde nû niht trait
kueners heldes denne du bist,
mîn hende hie an dirre vrist
biut ich zu dînen gnaden.
ich bin sô grozes schaden
nie gewent biz ûf diz zil.
mîn dienst iu iemer gerne wil
sin berait, die wil ir went!>
sus ward ir baider strit vollent.
Zehant dô joraffines ait
Ryalen gab die sicherhait
mit ufgebotenn vingern,
dâ von sin hazzen ringern
wart, des er pflac mit gueden:
diu swert in baiden slueden
wurden dô gevazzet,
dô wart nit mê gehazzet,
noch von in zwain gevehet.
Joraffin der vlehet
Ryalen vlizzecliche
durch sin tugent rîche
daz er die nachtselde
dâ naem: seht, dô twelde
Ryal mit antwuerte niht.
er sprach: < sit âventiure geschiht
mich hât getragen her zu iu,
sô lazze ich mich an iwer triu
unde ouch an iwer sicherhait .>
 <ja!> sprach er, < iuch sol mîn ait
vor allen noeten wol bewarn.
ich lazz iuch niht sô hinnan varn,
ich tuon iu aventuere kunt .>
seht, dô giengen si zestunt
baide mit ein ander hin
gein dem gebirge viurin,
dô daz rad lief umm vor:
in dem berge zu einem tor
giengen si die riht.
der wirt sprach: < mit niht
schuelt ir kain sorge hân,
ez ist umme daz viur alsô getân,
daz ez nieman brennet:
daz wirt iu hie bekennet
mit aigenlicher kuntschaft .>
daz selbe viur wunderhaft
Ryale wart alsô bekant
daz ez in niender kuenne brant,
swie vast ez umme in zesammen bran.
Joraffin der werde man
vuort den ellenden gast
durch daz viur in ein palast,
daz waz von grozen viuren glântz;
dar inne sach er einen tantz
von mannen unde von wiben,
die begunden schiben
von im ir gesihte;
si wolten sin mit nihte
hân dehain minne;
des wundert sine sinne.
Nû merket aber wunder groz!
dô er gesach unde ouch erkos
daz sin dô diu selbe schar
wolt nemen kainen war,
des nam in michel wunder.
dô nam er war besunder
ir gestalt mit kuende:
si heten wite sluende;
dô warn in die bueche wit,
diu muelr groz unde gar gevrit
vor aller liutsaelikait.
dô bat der gast den wirt gemait
daz er im sait âventiure;
dô sprach joraffin: < ich stuer
iuch mit âventiure baz .>
er vuort in dannen, als ich las,
aber in einen witen sal,
der was ouch viurin ueber al;
dar inne ein schar gezieret
saz unde geflorieret
mit golde unde mit gestaine;
daz warn vrouwen raine
unde rîter wol beclaidet.
Ryal dô niht laidet
diu stunde von der angesiht.
zehant diu schar sich gein im riht
unde nigen im biz ûf den vuoz:
dâ mit erzaigtens im ir gruoz
unde ouch ir willekomen dar.
dô danket er der rîchen schar,
als wol gezam den zuehten sin.
dô sprach der rîter joraffin:
 <nemt, lieber hêrre, war
wie iu gevalle disiu schar!
der pflig ich unde si dienet mir;
ich lazz iuch sehen, wellt ir,
noch mer hie ze huse:
get dan in mine kluse
unde schawet mîn klainoede!>
der kecke, niht der broede,
gieng unerschrocken mit;
er sprach: < hêrre, des ir mich bit,
des schoelt ich iuch billich biten .>
dô kerten si mit gahen triten
in ze joraffines sal,
der was gezieret ueber al
mit maneger hande richait;
von viur was ez alles wait
nach der augen angesiht,
unde doch nieman brante niht
noch tete kainer slaht pin.
des berges hêrre joraffin
der lie dô sunder twalen
den ellenden ryalen
vil wunderlicher dinge sehen:
er hiez in kunnen unde spehen,
waz im geviel dâ aller baz,
daz er des naem sunder haz.
Ryal was der geluebde vro:
er begunde schawen dô
diu wunder aelliu durch den sal,
im tete unmazzen we diu wal,
sô vil was der gezierde.
ze jungst er erzwierde
einen helm silber wiz,
den het maisterlicher vliz
nach wunsche gekundewieret.
ouch was er gezimieret
mit einem klainode rîche:
ez was geworht maisterliche
ein nacht kindel ûf dem helm.
diu kunst von maneges mundes gelm
wart gepriset witen:
hie vor bî alten ziten
gemachet ez ein maister wis,
er leit dar an sô grozen vliz
daz man im sin billich danckt noch.
ez het der künec sadoch
dar under dick sô wol getân,
in het als ich gelesen hân,
gesehen nie kain muoter barn,
nie lîp sô verre was gevarn
der in het gesehen ie,
durch daz donr gebirge nie
was komen kainr muoter kint
wan die von rehte dinne sint
unde ryal der junge.
doch kuendet hie mîn zunge
vil aventuerlich sage:
swer die welle hoern, der gedage
unde stille sin zungen mir,
sô sage ich im mit herzen gir
vil der wilden maere
wie daz kindel waere.
Nû, wol gemuoten tugent rich,
tuot ûf diu orn, merket mich!
ich wil iu von dem kindelin
sagen daz dô liehten schin
gab von dem glântzen viur:
kunst unde aventiur
an im baidiu lagen.
kuennet ir mich vragen,
ich kan iu aigenlich sagen,
man sah ez ûf dem haupt tragen
ainn loebelichen krantz,
der was von rotem golde glântz
geflohten maisterliche.
sehs edel stain rîche
gevihlt warn unde ergraben
maisterlich zu buochstaben,
die lagen in dem schapellin.
daz erst was ein pfin rubin
unde was gemacht zu einem c.
ich sag iu von kuensten mê:
dâ nahen bî dem rubin schain
gepoliert ein karfunkel stain,
dar ûz gemachet was ein u.
dar nach mit rîcher kuenste bu
was ein turchis in daz golt
geveltzet durch der minne solt,
dar ûz was ein p gevilt.
nach dem ze naehst was gezilt
ein diamant an dem ringe,
der was aller dinge
gemachet zu einem i.
dem stuont dô naehst bî
ein adamas sô veste,
der was mit kunst beste
zu einem d gewirket.
dor nach sô lag gezirket,
verwieret in dem golde
ein luestig schon krisolde,
dar ûz gemachet was ein o.
ditz wort spricht cupido,
der ez reht wil buochstaben:
die edeln stain urkuende gaben,
daz iu genunzieret
hie nach wirt geglosieret,
von welher kunst kuenne
daz selbe kindel bruenne
unde sin gestalt sô wunderlich
was unde ouch sô vesticlich
stuend in viures brunst:
daz kom von rîcher kunst.
bî dem helme hieng ein schilt,
der wart mit spern nie verzilt
von kaines mannes punder;
dar inne brueven kunder
ein nackent kindelin alsus.
ein holtz daz haizzet ebenus,
dar ûz der schilt gehawen was:
sin natur ist, wizzet daz,
daz ez kain viur verbrennet.
dô was er ueber spennet
mit hueten salamandrin,
dar inne lag daz kindelin
von kunst dar âventiure
reht als ez laeg in vür
unde dô bruenne under ein ander.
bî dem schilt vander
mit augen, der gehuer,
ein kobertuer
von salamanders vellen:
reht als die marders chellen
ir etliche gaben schin,
wan si niht eines kuennes sin.
daz mac ich wol beziugen sus
mit dem maister plimius,
der von in geschriben hât:
 <ein kuenne in tieres wise gat,
daz ander als ein wurm gestalt;
si baide sint natuerlich kalt,
ir wonunge ist in viure .>
dâ von diu cobertiure
was kostbaer unde wirdig.
dô was er begirdig
an den wirt mit sîner bet,
die er mit zuehten gein im tete.
Ze joraffin sprach ryal:
 <hêrre, ir gabt mir ein wal,
der schult ir mir niht abe gan.
ich wolt daz klainoede hân
gern von iu, hêrre mîn,
moeht ez an iwern gnaden sin
oder dueht ich iuch der gabe wert;
unde het ich niht sô hohe gert,
ich wolt iuch biten vlizzeclich,
lieber hêrre, daz ir mich
mit dem klainoede stiuret
unde mich an prise tiuret
durch iwers prises êre:
ich woelt iuch iemer mere
prisen unde ruemen
unde iwer lop bluemen
unde wolt darumme vlizzig sin
daz ich in dem gesmide pfin
nach prise wuerbe ze aller stunt .>
unde als er sin rede kunt
Joraffin dô getet
mit sô vlizzeclicher bet
von begirde des herzen sin,
der rede antwurt im joraffin.
Er sprach mit zuehteclichen siten:
 <hêrre, ir kuennet hohe biten.
swie ez umme iwer raise lit,
ich waiz wol daz ir edel sit
unde von natur wol geborn;
doch vuerht ich daz sô uzerkorn
iht iwer werdes leben si
unde sô loebelich dâ bî
daz iu der helm wol gezem:
ich vuerht daz er iu benem
iwer ruomes prise.
lat in hie, sit ir wise!
ez ist darumme alsô getân,
er muoz sehs lay wirde hân
der in ze haubt binden sol:
daz kuennen iu bewaeren wol
die sehs stain glântz
die ligent in dem krantz
unde in der krone guldin
die ûf hât daz kindelin
daz ûf den helm gemachet ist.
swem der sehs wird einiu brist
der die stain sint geziuge,
vür war! ich daz niht liuge,
swenne der den helm stuertzet,
zehant der stain ûz buertzet
der der selben tugend walt .>
sô sprach der junge hêrre balt:
 <nû sagt mir, lieber hêrre mîn,
welher hande muegen sin
die sehs lay prise?>
Joraffin der wise
sprach: < sid ir geruochet
unde edel wirde suochet,
die lazz ich iu hie werden schin.
der erste stain ist ein rubin,
gepoliert wol mit guet:
er muoz ein rich gemuet
hân unde wesen tugende vol
der den helm vueren sol.
ouch muoz sin herze brinnen
nach lobrîchen sinnen,
als der karfunkel brinnet.
ouch muoz er sin besinnet
mit staeten sinnen wise
gelich dem turckise.
ouch muoz er âne schant
gelich dem dyamant
sin an rehter kueschekait
unde ouch on alles gunderphait.
er muoz ouch veste, wizzet daz,
wesen als der adamas,
dem kain wafen mac geschaden.
er muoz mit schoene ouch sin geladen,
als der krisolitus sich hât;
des selben hand ir aber rat:
het ir die andern als die,
sô moeht iu vil wol werden hie
der helm ze ainer stiur,
schilt unde kobertiur
unde ein schoenes oersh dâ mit .>
Ryal sprach: < hêrre mîn, ich bit
mit gantzen zuehten vlizzeclich
daz ir ez wagen lazet mich
durch iwer hohe prise:
swa mir kain stain entrise,
sô lat mich dester swacher sin!>
dô sprach der wise joraffin:
 <ich will ouch gerne schawen
ob ie kint von vrouwen
an dise welt wuerde geborn
des leben si sô ûz erkorn
mit loberîcher wirde hoch
als der künec sadoch,
dem der helm wart gemaht;
ist iu daz erbe sin eraht,
sô sit ir saelig her komen.
wirt aber iwer prîs genomen
ab von der stain kraft,
swa ir komet in ritterschaft
zu werden lueten hie unde dort
unde iwer herze dô bekort
valsches durch gelingen,
zehant die staine springen
siht man ûz der krone:
dâ vor huet iuch schone,
daz ir iht werdet êren kal!>
 <gern, hêrre>, sprach ryal,
 <ich wil mîn herze twingen
zuo lobreichen dingen,
swa ich in den lânden var .>
Joraffin der bot im dar
helm, schilt unde kobertuer;
mit vröuden nam ez der gehuer
unde wart ein gar gemaiter:
 <nie rîter baz beraiter
ward ûf ritterlichen sin
denne ich von iu beraitet bin.
Got selber der si iwer lon:
ir habt mich gegruezet schon .>
Alsus der junge ellende,
Ryal der genende,
dô er daz klainoede enpfieng!
Joraffin dô mit im gieng
durch daz gebirge wider ûz:
dô si komen vür daz huz
dâ diu herliche schar
inne wont mit vröuden gar
nach werdeclichem sinne
unde minnten nach ir minne,
Ryal vraget aber in.
er sprach: < hêrre mîn, ich bin
triwen worden innen
an iu unde minnen:
dâ von sô west ich gerne gar
von was ordens disiu schar
muoz alsô bî ein ander sin .>
dô sprach aber joraffin:
 <nû sagt mir, junger degen balt,
von welhen jaren ir gestalt
iuch dunke nach dem wane?>
dô sprach der wandels âne:
 <hêrre, âne alles varen
under drizzig jaren
shinent si unde elter niht.
hant si gelebt lenger iht,
dem ist gelich niht ir schin .>
der rede lachet joraffin;
er sprach: < si hant gelebet hie
in disem leben ie unde ie
unde lebent ouch âne ende .>
dô sprach der junge ellende:
 <owe! wie gern ich vraget dan
iuch wer si waern, werder man!>
Joraffin sprach zuehteclich:
 <lieber hêrre, ir vraget mich
sô beschaidenliche
daz ich iu niht entwiche
ich kuend iu wunderlichiu dinc.
ditz gebirge ist ein ursprinc
dar ûz diu welt rinnet:
swaz diu gemainlich minnet,
daz vindet man hie inne.
hie ist aller hande minne,
si sie guot oder arg,
si wirt hie geminnet starg
staeticlichen vür sich dar.
alsô bezaichent disiu schar
die wolgemuoten êren wert
der herze ie ritterschefte gert
unde aller tagaldy;
sô erkenne ich ouch hie bî
daz ir si habt geminnet ie,
sie habnt iuch gegruezet hie
sô gar on alles wanken
daz in sin billich danken
sol iur trut amye .>
seht, dô zunt aglye
sô vast in sînem herzen an
daz er von andaht enbran
gelich dem gebirge mit.
nû kertens dannen on gebit:
durch des viures gedunst
brinnent in der brunst
giengenz on allen schaden.
dô si komen vür daz gaden
dâ diu missestalt schar
nam ouch ir minne war
diu an si genaturt was,
unde dô er in daz palas
sach der schande nie begie,
dô kerten ir antluetze sie
von im alle geliche.
dô sprach der zuht rîche:
 <nû vraget ich aber gerne des
iuch, herze lieber hêrre, wes
mich zihen dise luet
daz si mich ietz unde huet
vliehent mit ir angesiht?
ûf mîn triwe unde het ich iht
wider ir hulde getân,
des wolt ich in ze buozze stan
nach iurem rat untz an ir minne.
ir hulde ich gern gewinne,
ob ich si gewinnen kan
durch iur êre, werder man .>
Diu rede muot joraffin;
er sprach: < ir schuelt mîn
dienst unde mîn hulde hân,
ir muezzt aber iemer an
hulde wesen gein der schar.
ir habt ir nie genomen war
mit kainen dingen sô noch sus.
seht, hêrre, sie betueten uns
der welt gitsaere
diu iu ie was unmaere;
darumme tragent si iu haz
daz ir sit ein spiegel vaz
dar inne man vil prises siht.
vür war, si minnent iwer niht,
wan ir si habt geminnet nie .>
Ryal sprach: < sô wil ich hie
ouch warten niht ir gruezze .>
von dannen kert der suezze
mit dem wirte tugende vol:
hin durch daz gebirge hol
komens an den liehten tag.
Ryal einen sueften wag
von des herzen grunde
durch lîp ûz ze dem munde
unde sprach daz wort mit jamer:
 <ey, hêrre got, nû lamer
gestan niht dîn helfe ab,
daz ich alsus iht hinnen drab
ze vuozzen in der schanden mos!
unde sol ich hinnan âne ros
diu klainoede tragen,
sô wirt man von mir sagen
in den lânden unverholn
daz ich si hab hie verstoln .>
Mit zuhten sprach dô joraffin:
 <mich dunkt iwer varwe swin
von ungemuete vaste
diu ê in glântz glaste,
swa von ez joch wesen mac .>
Ryal sprach: < sô laiden tag
ich vor nie mê gelebt hân;
sol ich ze vuozzen hinnen gan,
daz swechet mir die wirde mîn .>
dô sprach aber joraffin:
 <ir schuelt die rede stillen,
hêrre, durch mîn willen,
des wil ich iuch mit vlizze biten.
ir komet her zu mir geriten;
schoelt ir danne hinnen gan,
daz waer ein laster mir getân
von dem ich wuerd an êren kal .>
er vuort in sa in einen stal,
dâ stunden schoenr oersh driu.
daz ein daz lie sich an diu kniu,
dâ ez den degen erste sach.
Joraffin dô aber sprach:
 <seht, hêrre, ditz kan mir bewaern
daz iuch kund unwandelbaern
iwer werdiu muoter tragen .>
nû was daz oersh, hort ich sagen,
gestalt wol ze prise,
dô sprach der wirt gar wise:
 <wol ûf! ir schuelt riten!>
an den selben ziten
Ryal sich ûf daz oersh swaif:
der schilt im sinen lîp begraif
den im der wirt het gegeben;
die cobertiur vielt er eben,
diu gab von stainen rîchen glis;
der schoen helm silber wis
hienc hinder sînem nacke.
zehant der edel bracke
kom zu im geloffen:
ûz dem gebirge offen
riten si die rihte hin
dô daz rad von kuensten sin
triben umme diu bilde;
der wunder vogel wilde
mit vier haupten saz dâ bî.
der junge degen wandels vri
aber vragen dô began
Joraffin den werden man.
Er sprach: < hêrre, werder wirt,
daz ich iuch niht het geirt
sô vil mit mîner vrage hie,
sô gevragt ich gerner nie,
daz ir durch iwer edelkait
mich beschiedet wa von trait
der vogel haubet viere,
wa von diu bilde ziere
sô sterclich ziehent an dem rad .>
er sprach: < hêrre mîn, ich lad
iuch gerne hie mit werdekait:
dâ von sô wirt ez iu gesait
daz ir saget ouch dâ von.
durch diu bilde gat ein don
diu von dem ursprinc rinnet,
als ich hab vor besinnet
mit gewaeren worten sus:
der welt urspring ist dirre vluz,
der tailt sich manicvalter;
diu bilde sint jugend unde alter,
die banent nû der welte pfat;
ouch ist der welte lauf daz rat
der dâ nimmer niht gestat.
mîn sin iuch schier wizzen lat
was der wunder vogel tuet:
daz schoen haupt sint die luet
die dâ wol verschulden
her nach gotes hulden
in dirre welt kunnen,
alsô daz si in wunnen
lebent nach der hinnan vart;
sô tuet gra haupt bart
der welt altiu kinder;
lieber hêrre, sinder
wise, sô rihtet iuch dar nach
unde lat iu sin yle gach
zu der gotes mugent!
daz haupt daz in jugent
schinet an dem vogel,
daz tuet der welt gogel
den tribent junge luete.
dar nach ich iu betuete
daz vierde haupt tievellich;
daz sint die dâ von gote sich
schaident mit ir suenden.
ouch merkt unde lat iu kuenden
wie ich haizz unde wer ich bin:
ich waiz daz wol an iurem sin
daz ir ez niht ungevraget lat,
wan ir mich vor gevraget hât,
der âventiure biz an mich;
sô schuelt ir wizzen wol daz ich
gehaizzen bin muotwille.
ich dunk iuch niender sô stille
ich kan gehelfen ie dem man,
swie er daz leben vahet an,
daz ich hân getriben ie;
dâ von sô bin ich pfleger hie
al der welt allain:
ich pflige ir gar gemain
nach ir muotwillen, als ich sol.
si tragen uebel oder wol,
dar zu sô gib ich stiure.
alsus ich in dem viure
ze allen ziten brinne:
swaz mich mint, ich minne
ez offen unde stille,
dâ von haiz ich muotwille .>
Alsô schier dô joraffin
Ryalen dâ mit worten schin
getet diu wunder wunderlich,
dô sprach der junge tugentlich:
 <hêrre, ir habt ze liebe mir
vil getân, des muezt ir
vor got sin gepriset!>
zehant in vürste wiset
wider gein dem berge hol:
Joraffin der tugentvol
der rait dô mit im vür die hul.
er sprach: < daz ich iuch alsô schuel
verderben in dem berge lân,
daz wirt talânc nû getân,
sit ich iu hân geholfen her .>
hin in den berg mit im rait er,
dar inne ez vast wundert,
ez bruedelt unde dundert
in dem gebirge vaste.
der wirt sprach zuo dem gaste:
 <nû waiz ich daz wol aigenlich
daz ir aber gerne mich
vraget der âventiure
wa von daz ungehuer
weter alsô brelle .>
 <ja, hêrre! waer diu helle
hie mit aller ir geschaft
unde aelliu tiuvellichiu kraft
hie mit aeller ir gebruedem,
ez moeht daz geluedem
kume tiuvellicher sin .>
dô sprach aber joraffin:
 <hêrre, habt vesten muot!
der tiuvel hât daz lânt behuot
mit disem vaigen slozze
daz gande noch ze rosse
nieman zu im komen mac.
unser lânt waer im ein slag
an maneger sele kristen;
nû hât er uns mit listen
daz lânt alsô versluetzet,
daz im vil vast nuetzet
unde gotes schar dô hindert,
alsô daz ez sich mindert.
Ez kom maneger muoter barn
zu uns in daz lânt gevarn
der von uns bilde nam,
alsô daz er kam
zu gotes vronen rîche.
ouch wizzet sicherliche,
wan der edel bracke,
ir muestet in dem smacke
verderben hie ze stunde.
er treit in sînem munde
ein wurtz diu iuch nert:
dâ von die riht ir nah im kert!
er ist ein guot gelait,
er wist iuch arbait
under âventiure guot
gemischet: wan ir vesten muot
hât mit siten wise,
sô wirt iu ruomes prise
mê denne vil erkant .>
dâ mit wâren si zehant
komen an die porten,
diu was dô ze allen orten
verrigelt unde versluetzet:
der tiuvel het gehuetzet
dâ vür manegen rigel groz.
Joraffin si schier entsloz
mit sîner kuntschefte guot:
Ryales degenhafter muot
behuot in dô vor todes pin,
unde der rîter joraffin
der half im durch diu helle tor.
mit liebe si sich dô vor
schieden vriuntliche:
Ryal der zuhtrîche
bat sin got mit vlizze pflegen,
Joraffin dô manegen segen
sprach nach dem ellenden.
sus liez er den genenden
nach sînem bracken riten:
an den selben ziten
want er sine raise
zu huse . dirre waise
kerte hin, er weste wa,
wan daz er sines bracken sla
bant durch die wilde hin:
ûf âventiure stuont sin sin.
Nû minne unde aventuere!
nû dar! gebt stuere
mînen sinnen tummen
daz ich ab wegen krummen
wise hie die rihte
Ryalen mit getihte
ûf loeblich getaet!
nû was diu minne staet
dâ mit ir stiur,
unde diu aventiur
diu ward al dâ genuewet.
Ryal dô wol getruwet
sînem bracken vürsten,
der kunde durch die huersten
maisterlich wol diu pfede:
nû warens, als uns sait diu rede,
komen in der genahede strich
daz man dan noch aigenlich
zalt hin gein aurimont
aht mile; seht, dô wont
der rîche künec von marroch,
gewaltic, wirdic unde hoch,
vil der künege hêrre.
von aurimont unverre
des lândes hauptstat dô lac;
diu was gehaizzen baldac:
dar in der künec gesessen was.
nû was dar komen, als ich las,
ein magt ûz media,
diu scholt wider sagen dâ
von dem künege darius;
der beriet sich des alsus
daz er, als uns diu rede sagt,
sant dar die selben magt
darumme gar unde anders nit
daz der künec was gesit
daz er die boten starbt
unde ir dô vil verdarbt
die im wider saiten:
darumme er die gemaiten
magt het gesendet dar,
er wolt wesen sicher gar
daz er ertote niht ir lîp
darumme daz si hiezze ein wîp
unde wibes zaichen an ir truege.
si was huebsch unde kluege,
schoen unde dâ bî wunnesam.
unde dâ si vür den künec kam
unde dâ ir rede vür gelait,
dô wart des küneges zuernen brait
gein der maget zierlich:
er sprach: < wil iwer hêrre mich
mîner gewonhait entwern,
dafuer sô wil ich hiute swern
daz er sin niht gefugen kan.
ir muezzet alsam ein man
von mir hân ein botenbrot
alsô daz ir liget tôt,
doch aber vor den lueten niht .>
sa zehant er balde schicht
nach sehsen den vraidigosten
die er in sinen kosten
iender vinden kunde:
den wart von sînem munde
geboten an die libe
daz si dem schoenen wibe
daz leben balde naemen
unde von ir niht enkaemen
die wil der atem bî ir schin,
unde daz si von den lueten hin
mit ir kerten ze walde.
dô rusten si sich balde:
an den selben stunden
der maegde dô gebunden
ir hende wurden hinder sich.
die vraidiger vraidiclich
mit ir ze velde kerten
dô wart von der geherten
gebaret alsô jaemerlich.
nû komens ûf den selben strich
eben nach des wunsches wal
dar ûf in widerrait ryal.
O we! wie saeliclich er vert
mit dem geluecke, saelde kert
ûf sîner vert her unde dar!
des wart diu maget wol gewar,
diu dô zu den vristen
wart von einem kristen
geloeset von ir swaere.
die uebeln vraidigaere
heten die magt wunnenclich
von den strazen in ein tich
gefuert ûf des todes pin:
si wolten ouch dâ sicher sin,
daz ieman irn mort
dâ saehe oder hort
wan vogel unde tier.
nû berieten si sich schier
mit welher hande noeten
si dô woelten toeten
die stoltzen magt raine.
dô sprach under in der aine,
der dâ ir wipheit ringe wag:
 <wir schueln ir ab slahen den nag
unde schuelln riten wider hain!>
dô sprach der ander: < naina nain!
wir schuellen dem gewurm entwern
allen werden wiben ze êren!
sit si ir lîp, ir namen hât,
sô ist daz mîn bester rat
daz wir si ziehen ûz dem hor
an ainer wide hoh enbor
unde hahen sie an einen ast .>
dem rate wonten si dô vast
alle dô der volge mit:
sa zehant dâ ward ein wid
gesuochet unde vunden;
si wart dô krump gewunden
diu ê was eben unde stark,
unde wart der rainen umme den nak
gestricket mit unliebe
nach siten boeser diebe,
die den lueten sir versteln.
 <ey>, sprach si, < der wizzen keln
durch die mit herzenlicher ger
ist zerbrochen manec sper
in dem lânde ze media!
west ez der vürste von loga,
mîn vil lieber herzen trut amys,
daz ich hie in diebes wis
schoelt an disem storren
ûf gehangen dorren,
ez waer sins herzen swaere .>
dô sprach ein vraidigaere,
der kainr saelden was gewon:
 <ziuh ûf unde helfen ir der von!
si habt uns mit ir klaffen hi
ze lânge .> dô sprach aber si:
 <naina! hêrren, tuot sô wol!
sit daz ich von der welt sol,
sô guennet mir daz ich mahmet
hie gesprech mîn gebet,
daz er geruoche helfen mir
in jenr welt! wellet ir
mich durch in der bet gewern?
ouch wolt ich an der bet gern
daz ir liezzet mich erclagen
unde danc dem vürsten loga sagen
maneges dienstes des er mir
hât getân mit herzen gir
bî allen sinen jaren .>
dô sprach zuo der klaren
der vraidiger vraevellich
daz si mit kurtzen worten sich
erclagte swie si wolte,
unde den tôt dô dolte.
Des urlaubs was diu magt
vro, als uns diu rede sagt,
unde kert sich gein media;
si sprach: < herzen trut loga!
was du mir dienstes ie getaet
mit ritterlichem prise staet,
des muezen danken dir die got
unde vuegen dir durch ir gebot
ein ander herzenliep, daz dir
der dienste dank die du mir
hast erzaigt âne zal .>
die rede hort wol ryal,
der was gestapfet nahen dar,
daz si sin wurden niht gewar
vor dem gebuesch dicke.
Ryal der wide stricke
sîniu augen nie verlie;
er sprach: < unde schoelt ich sehen hie
hangen dise keln wis,
sô schoelt nimmer wîp « amys »
billich zuo mir sprechen;
ich muoz daz hencken rechen
oder ligen tôt in strit.
owe daz ich iht bit
lânge mit der helfe mîn!
Agly mîn truetin,
durch dich wil ich hie vehten.
die wizzen kel slehten
wil ich loesen von der wide;
ez mac hie weder tac noch vride
gewesen zwischen mir unde in .>
ahy! wie ritterlich er hin
ruschet durch die hecken!
die covertuer sich strecken
sah man von dem gevert:
der windes luft si nert
daz si niht wart zerzert;
bedecket unde bespert
mit koste rich was oersh unde man.
hurta! wie ritterlich er kan
zuo varn mit manlicher maht!
sin herze willeclichen vaht
durch die magt uzerwelt
diu sich dâ sô qualich quelt,
alsô herzenlich sere,
unde ouch durch aglyen êre,
die er staet bî im vant:
ir schon, ir werdekait sich want
vriuntlich in daz herze sin:
swie daz sîner augen schin
gesahen in lânger wile nie,
doch wâren bî einander sie
mit andaht zallen ziten.
nû wolten âne biten
die uebeler die klaren
henken; ir gebaren
was gar on erbarmen.
si sprach: < owe mir armen!
was ich nû vröuden hinder mir,
Loga, lazen muoz an dir!
sô dich sin got ergetze!
hie mit ich dich ûf setze
unde tuon daz laider noch ze vruo .>
dâ mit sluog si diu augen zuo
unde wolt die welt nimer sehn
von der ir dicke was geschehen
manic hohiu werdekait.
nû het ouch ryal sich berait.
Ein vraidiger, under in der wirst,
zuo der magt sprach: < du irst
mit rede uns hie ze lânge.
wol ûf unde hange!
daz ist nû âne biten .>
dô sahens ouch zuo riten
Ryalen durch die buesche:
die sehs umm ein gruesche
vorhten dô den einen.
er sprach: < was mac ez mainen
daz ir an dirre wilde
ditz schoene wibes bilde
wellet henken sô verholn?
sagt an, hât si iu iht verstoln
oder was tuet disiu rache?>
dô sprach mit vraiser sprache
zu im ein uebelaer:
 <daz lat iu sin unmaer
wa von si mueze hangen!
lat ir iuch nit gelângen
daz ir si wellet retten!
ir werdet anders zetten
daz bluot in dirre wilde,
swie vast iu in dem schilde
daz viur unde ûf dem helme brint.
ich hân mich des vil wol besint
daz ir uns wellt erschrecken:
het ir den helle recken
selber zainer stiure
unde aller helle viure,
wir waeren dannoch unverzagt .>
Ryal sprach: < diu schoene magt
wirt von mir geloset,
oder ez wirt hie geroeset
der kle mê mit bluotes traehen.
mich dunket an ir waehen
rede daz si sie
vor missetat diu vrie:
wes wellt ir denne zihen sie?
ich hân ouch wol gehoeret hie
daz ir ein vürste gedienet hât
lânge mit prislicher getat
in turnai unde in punder:
dâ von sô nimt mich wunder
wamit si hab den tôt verdient.
ir quale vaste hât gegrient
in mînem herzen, daz ez is
vor zorn herter denne ein kis
umm ir leben uzerkorn:
woelt ir mir disen zorn
durch iur edelkait ergeben
unde die magt lazen leben,
Ich woelt iuch prisen iemer .>
 <daz kan geschehen nimmer .>
sprach dô ainer under in.
dô sprach zehant ryal: < ich bin
der iuch die magt niht toeten lat:
die wile daz mir bî gestat
daz leben in dem libe,
durch willen aller wibe
si iu mîn dienst hin gelaint!>
dâ wurden sa zehant erschaint
schoener swert siben
diu dô mit veste triben
die slege unde ouch mit maht.
nû traht ob ditz gevaht
getailet waer geliche!
nain! in dem wilden tiche
deweder halben helfe kan.
ze der einen sit ein ainig man
muost an sehs vehten
wan daz von vrumen knehten
im schier helfe wart berait:
heldes muot unde degenhait
dâ vest bî im striten;
dâ von sô wart durch sniten
daz verch den uebelaeren.
mit grozen slegen swaeren
wurden si dicke troffen
daz durch ir helm offen
gesloffen waer ein wisel:
von bluot manic risel
vloz ueber die barbier.
der junge degen zier
alsô ritterlich gewarb
daz dâ von sinen handen starb
under in der vürst,
dar nach der aller tuerst
wart ze tod erlemt.
des wurden ser ergremt
die vier die dô mit im striten:
der wurden zwen ze tode ersniten
in ainer kurtzen wile,
zehant mit gaher yle
die zwene wurden vluehtig.
der junge degen zuehtig
der jagt si durch die studen;
er sprach: < nû hin, ir suden!
waz wolt ir gein kainem man
iuch strites ie genemen an,
dô ir niht hetet mannes muot?
ich west wol daz ir niht guot
waert gegen strites wer,
dô ir an dirre magt her
iuch alsô wolt rechen!>
zehant sah man den vrechen
keren gein der magt;
er sprach: < ûf kain gejagt
ich gerner nie gehetzet .>
swie vil in dorne kretzet,
des aht er ze nihte.
der bracke was die rihte
gesezzen zu der vrien
diu dâ durch aglyen
von dem tode wart genomen;
Ryal dô on alles lomen
zuotz ir mit gaher yle rant
unde erbaizt sa zehant
zu ir ûf die erden:
die hende er dô der werden
lost unde liez ouch lenger nit
umm ir keln wiz die wid.
Zehant dô der genende
mit sîner werden hende
die schoenen magt erloste,
unde dô er si getroste
mit worten alsô zuehteclich,
dô sprach si: < lieber hêrre, mich
hât noch diu saeld in irre pflege,
diu truog iuch her ûf disem wege
mir ze helf stiur.
sagt an, sol ich daz viur
iht vuerhten unde entsitzen
daz dâ mit glântzen glitzen
glestet ûz dem schilde
unde von des kindes bilde
daz ûf dem helm brinnet?>
 <nain!> sprach der wol besinnet,
 <ir schuelt iu vuerhten nit dor ab!
ob ich iu hie gedienet hab,
des dancket mir, vil rainiu vruht,
dâ mit durch iwer edel zuht
daz ir mir geruochet sagen
warumm die lasterbaern zagen
iuch wolten hân erhenket
unde wibes namen gekrenket:
taten siz von schulden?>
 <nain, hêrre, bî iuren hulden!
ich het in anders niht getân
wan als ich iuch wil wizzen lân
mit worten aigenlich:
hie nahen bî ein kuencrich
ligt, daz haizzet marroch;
der künec ist des siten noch,
swaz boten wirt zu im gesant
durch wider sagen in daz lânt,
daz er der kainen leben lat.
nû ward ich durch die getat
von media zu im gesant
ob er waer alsô erkant
an dem sinne daz er mich
mîner wiphait wiplich
hie geniezzen liezze,
unde daz er mich niht hiezze
durch sine grimme toeten:
sus kom ich zuo den noeten .>
unde alsô schier dô diu magt
Ryalen aigenlich gesagt
die warhait unde die rihte,
dô sprach der nie mit nihte
gevorht untrost dehainen:
 <solt ich darumme wainen,
daz waer ein grozziu zagehait!
swa mir daz sterben si berait,
dâ sterb in gotes namen!
ich muest mich iemer schamen
daz ich wuerd mainaidic.
dâ von ir wurdet laidic
in dirre wilde, vrouwe mîn,
dâ muoz ich selbe riten in:
des twinget mich mîn sicherhait.
ich hân gesworn einen ait
daz ich dem künege von marroch
wider sage, swie ez joch
mir dar umm ergange:
der ait ist mir ein zange
der mich hât bî der nôt beclamt.
juncvrouwe, swie ir sit genamt,
sô rit ûf iwer straze:
Got si der iuch laze
komen schier swa ir welt!>
von ir sô schiet sich der helt
mit guoter urlaub rede.
nach dem bracken er die pfede
kerte hin gein aurimunt:
sînem bracken was dô kunt
vil der âventiure
wild unde ungehuer.
Nû merket wa der junge hin
vert! wan ez stuont sin sin
gein aurimunt die rihte.
nû kom ez von geschihte
daz den jungen helt geslaht
in dem gewilde begraif diu nacht,
daz im des tages lieht gebrast.
iedoch sô rait er vür sich vast
mit yle sunder twellen:
dem bracken sim gesellen
wolt er niht abstozzen.
zu aventueren grozzen
komens in der selben nacht
vor aurimunt; dô het gemaht
vor lânger zît virgilius
ein werk mit rîcher kunst alsus,
dâ was guoter helfer bî
diu kunst nigromanci,
âne die mocht ez niht ergan.
nû was der junge wandels an
komen ûz der wilde dar.
nû lief der brack ûf sîner var
die riht in daz gestuel:
einen brunnen kuel
den kund er dâ wol vinden
under ainer linden,
diu gab von laube witen schaten.
welt ir der wile mir gestaten,
ich mache iu michel richait
kunt . als diu âventiure sait
unde diu guote rede hie,
der selben linden schat gienc
sehtzec schuehe von dem stam;
nie muoter kint sô verre kam
daz ie gesaehe in einem raif
geziehen ie sô witen swaif
als an der selben linden was.
dar under was, als ich ez las,
gemachet ein gestuel,
dâ was ein edliu kuel
unde suezzer smak von krueten.
nû lat iu betueten
welher hande waere
daz gestuel ahpaere
daz die linden umme gienc:
ez was, als uns diu rede hie
sait mit ir lere,
gegozzen ûz êre
mit manegem waehen bilde.
tier unde vogel wilde
ergraben wâren spaehe
in daz gestuel waehe,
ouch was ez kostlich vergult:
der maister sich dem künege hult
der daz gestuel maht
sô wol nach prises aht
von manegem spaehen sinne.
enmitten stuont dar inne
gefueget an der linden stan
ein sezzel, dâ was nihtes an
wan ytel golt von kaukasas;
schoelt ich vol loben alles daz
dâ mit der sezzel was geziert,
unde daz gestain daz drab liert,
ez wuerd in ainer wochen
nimmer vollen sprochen.
dâ von wil ich der rede gedagen
unde wil von dem gewelbe sagen
daz ob dem sezzel swebt
gelich als ob ez lebt,
daz man dô niender hab sach.
under des gewelbes dach
was ein horn gehangen,
vor manegen jaren lângen
macht ez dar virgily:
manic guldin lyly
daz gewelbe ziert,
dar ûz gestain smiert
daz beste daz ie wart erkant
ueber haidnischiu lânt.
Wa von nû daz gewelb enbor
hienge, daz ist noch hie vor,
daz ich ez ungesaget hân:
ich wil iuch aber wizzen lân
mit rede hie ein tail dâ von.
der sezzel der was des gewon
von sines maisters listen,
Virgilius, niht ein kristen,
der het in sô gemachet:
ein man der nie geswachet
sich selb an kainen orten
mit werken noch mit worten,
an manegen tugenden uzerwelt,
an degenhait ein mannes helt,
der maister was in êren schuol,
sô der gesezzen ûf den stuol
was von dem ich sait vor,
dô gieng er ueber sich enbor
durch die linden este
in daz gewelb veste
von dem ich gesaget hân.
dâ zunten inne sunn unde man,
Mars unde mercurius,
Jovis unde venus,
Saturnus der plânet
ouch dô geschoenet het
daz gewelbe wunnesam.
daz gestirne vür sich bran
die nacht in schoenem glast,
des tages lieht es last
nach der âventiure sage.
nû het verre von dem tage
Ryal dô wol erkunnet
die wunne diu dâ wunnet
in rîcher kunst, in horde groz.
nû gedaht der schanden bloz:
 <noch hân ich wider saget niht,
vür war, ez aber noch geschiht,
unde gan mir got des libes!
ey, hêrre got, nû schibes
mir senden ûf daz beste!
ich vuerht doch mîn leste
leben welle ûf dirre vart
sich verenden, sit ich wart
verraten von walwanen,
der wil mich hie entanen
des libes durch aglyen,
die rainen wandels vrien,
der gunst mir ist sô helflich.
des wil ich ueber heben mich
die wile daz ich lebende bin:
durch mînes hailes angewin
wil ich hie die ruowe hân
unde unwidersaget lân
biz ich den tag erkiuse.
ist daz ich verliuse
den lîp, ez ist dennoch ze vruo.
mînem gevert hoert zuo
witz unde dâ bî guot sit,
unde kan ich die gefuern nit,
sô hât daz leben mir ein zil:
dâ von ich mich beraten wil
biz morgen wie ich spreche,
daz man mich iht betreche
ertoetten in der erden pfuol .>
dâ mit saz er ûf den stuol
unde wolt sîner muede sich
entladen . dâ schain listiclich
Virgilien grozziu maisterschaft:
sîner starken kunst kraft
den man unde ouch den sezzel zoch
ûf in daz gewelbe hoch,
dar inne er daz gestirne sach.
zu im selben er dô sprach:
 <wa von mac diu genade sin
daz du suender on allen pin
scholt zu hymelrîche komen?
ich wont daz mir hie benomen
daz leben schoelte werden:
nû wil ich mich von der erden
mit gotes helfe ziehen,
sô daz ich muege enpfliehen
des küneges gewalt .>
nû sach der wol gestalt
vil rîcher wunne dem gelich
als er waer in dem hymelrich,
wan daz er nieman bî im sach:
daz was sin grozzes ungemach.
In disen wunnen saz ryal,
ez wart in sines herzen wal
manic vuergedanc erwelt;
mit grozem jamer sprach der helt:
 <ey, liebes lîp agly!
herzen trut amy!
vor allem lieb bistu mir.
ich waiz wol, sam bin ich dir;
unde bistu mir doch wilde,
ich dich in sel bilde
ze allen ziten, truter zart!
swaz ie birmids ûf erden wart,
mîn qual stuend kume dran geschriben.
diu grozz liebe uns hât getriben
von ein ander baide:
des sitz ich hie in laide
nach dînem anblicke.
ich sueftz nach dir dicke
von des herzen grunde,
unde wart doch alle stunde
wie ez mir ergange .>
nach der red unlânge
luht des tage sternes glast
durch die grawen wolken vast,
als in hiez sin schepfer:
sa zehant ein wahter
blies mit einem horn groz
daz verre unde vaste doz,
dar nach den tac er vast an rief;
manic wahter der dô slief,
begunde dô lut huernen.
Ryal begunde zuernen;
er sprach: < hât ieder man ein horn,
sô wirt ouch talânc hie verborn,
mac ich, ditz horn ich schelle!
ich denk daz man welle
vür got hie die sele laden:
ez kom ze vrumen oder ze schaden,
ez wirt ouch hie mîn huernen kunt .>
daz horn satzt er an den munt
unde blies alsô krefticlich
daz melchinor der künec rich
ûf sînem bette erschrac.
zehant er dô niht lenger lac:
er slof in sin gewaet
unde sprach: < von was getaet
ist erschellet hie daz horn?
ich waen daz sô wol geborn
kain mensch ûf der erde si,
sô ahbaer, sô wandels vri,
daz er von rehter wirde part
hie der aventuere vart
sô schone hab genuewet.
er tor swer getruwet
der kunst nigramanci!
ein man vor wandel vri
ist hie oder geste schaedelich,
des kan ich wol versinnen mich .>
Melchinor der künec rich
hiez wecken ûf gelich
swaz luet dô was in aurimunt:
mit den wisen er ze stunt
sich dô ze rate sundert.
er sprach: < mich hât gewundert
waz hie sô wirdig muege gesin
von dem diu âventiure mîn
sich von der erden hab gezogen.
nû waiz ich doch daz ungelogen
nieman in daz gewelbe mac
gevarn, in ziehe denne gestrag
ûf der sezzel guldin:
von sîner werdekait dar in
kom in manegen jaren nie
kain muoter kint, swaz uns joch hie
diu âventiure betueten mac .>
dô wazz ouch worden liehter tag,
daz man wol dâ von gesach.
Melchinor der künec sprach
zu hêrren unde zu vrouwen
daz sie ûz giengen schawen
mit im in die schrannen.
von vrouwen unde von mannen
wart im gevolget on urdrutz:
si wolten gern den rîchen nutz
sehen unde die werdekait
von der diu âventiure gesait
het mit dem horne.
unde als der hochgeborne
ersach den künec melchinor,
dô sprach er: < was hât mich enbor
alsus ûf gehangen?
bin ich alsus gevangen,
daz ist ein vor gewerbe
daz man dar nach verderbe
hie mîn hohgelobtes leben.
nû daz si got ergeben!
an des helf laze ich mich,
sit ez hât gefueget sich
daz ich durch die sterben sol
diu mîn herz dicke vol
vröuden hât gefuellet!
sit daz mich nû betullet
hât der tôt mit listen hie,
sô ruoche got beschirmen sie!>
Alsus man von ryal
hort vil der qual
ie vast unde ie harter.
er sprach: < vil rainer zarter
suezzer lîp gefinet!
dîn suezzer schin der schinet
in mînen augen haiter .>
zehant dô wart ein laiter
gelainet ueber sich enbor.
dô sprach der künec melchinor:
 <ganc herab, du hêrre wert!
sehen dich mîn herze gert,
unde sage uns niwe maere!>
zehant der junge ahbaere
getorst diu wort niht uebergan:
man sah in von dem stuole stan
an der laiter sprozzen.
nie man gesach von schozzen
dehain sô snelles gevert
als dô der sezzel kert
mit yle zu der erden nider
an sin rehte stat hin wider
dâ er vor gestanden was.
den künec wundert harte daz
vür aelliu wunderlichiu ding.
Ryal der edel jungeling
was komen ab der linden;
mit worten gar geswinden
hiez in willekomen sin
der künec unde diu künegin
unde alles ir gesinde gar:
dô naig er zuehteclichen dar
unde danket in mit worten doch.
dô sprach der künec von marroch:
 <sagt mir, wer ir sit,
daz ir sô hoh gefrit
hie schinet von geburt?>
 <ey hêrre, mîn antwurt
hât gein der rede niht gelimpf.
ich waiz vil wol daz iwer schimpf
mich alsô hohe ruemet.
mich hât unhail getuemet
daz ich bin kainer êren wert;
mîn lib ouch kaines lobes gert:
der mir ez taet, ez waer ein spot!
ich bin ein armer ellender bot
unde bin von vrigia her gesant
zu iu, hêrre, in iwer lânt:
des hân ich einen ait gesworn,
vür war, unde waer der verborn,
ich waer ainn andern weg geriten
unde het dise vart vermiten .>
dô der künec den jungen
hort mit der zungen
sô zuehteclichen kosen,
dô sprach er zuo dem losen:
 <nû sage an, lieber, waz si dîn gir!>
dô sprach er: < hêrre, dô schuelt ir
warten widerwaerticheit;
iu sol wesen widerseit
von dem künege von vrigia .>
dô sprach der künec: < jara ja!
bistu der boten ainer
der von mir nie dehainer
lebent wart gelazen,
des muezen sin verwazen
die dich dâ her gesendet haben.
daz dîn junger lîp begraben
von mînen schulden werden muoz,
des bin ich in unmuotes gruoz
durch dînes libes wolgestalt
unde umm die wirde manicvalt
diu von dir ist erschainet .>
dô wart zehant gewainet
vil trahen haiz gesaltzen,
die man ûz augen waltzen
sah ueber roeselohtiu vel:
manic liehtiu varwe hel
wart vor jamer missevar;
dô wart ein jaemerlichiu kar
von der vrouwen muenden,
dô si den künec kuenden
horten wort nach sînem sit.
er sprach: < du muost an ainer wid
hangen, ûf mîn triwe!
doch muoz dîn tôt mir niwe
iemer mer ze herzen gan
biz daz der künec walwan
sin leben git umm dînen tôt .>
sa zehant er dô gebot
daz man den jungen taet vür
alsô daz er den lîp verluer.
 <
Ey, lieber hêrre!> sprach ryal,
 <sit daz ich ân allen val
iu des todes schuldig bin
unde sol dehainen sin
hân zu mînem leben,
sô sint mir, hêrre, geben
ein gabe der ich ger .>
dô sprach der künec: < ich bin wer,
wes du muotes, daz sol wesen
an allain dîn genesin:
daz mahtu niht vor mir behaben .>
 <sô muezz ich werden hie begraben,
des mac laider sin kain rat!
sô bit ich, hêrre, daz ir lat
mich legen under eines sarkes stain,
daz dar ûf werde gehawen rain
mit der urkuende buochstaben
leselich unde wol erhaben:
 «
Agly! ach, iemer we!
ich gesih dich nimmer mê! »
her künec! sit ich niht mê sol leben,
sô haizzet armen lueten geben
swaz ich hab hie an mir!
ich man iuch, hêrre mîn, daz ir
ainer bet geweret mich:
lieber hêrre, alsus hân ich
dirre bet hie begert.
ouch haizzet aglyen namen wert
zu mir legen in daz grab!>
der künec sprach: < sit ich dirz gab,
sô wil ich dir niht liegen.
niht wol mir stuende triegen:
dâ von sô scholt du sin gewis,
mit worten ich gebiut dis
daz ez ergat nach dîner ger .>
 <gnade, hêrre mîn!> sprach er,
 <sô stirb ich dester gerner vil.
sit mich ein ungetriwes spil
hât in den tôt gegeben,
sô gib ich ûf mîn leben
der diu mich in sele mint;
ir herz daz ist sô wol besint,
ungerne si mich sterben waiz!>
dô wurden aber trahen haiz
gewainet von den wiben
unde von der maegde liben
die dô ze hove wâren:
riuclich gebaren
sah man ir dô wol hundert;
gemainlich ungesundert
sah man si alle riwic gar
dô der helt sô lieht gevar
was daz niht sin varwe erlasch,
unde der grimme tôt sô rasch
sin leben scholt verderben.
er sprach: < schoelt ir mich erben,
iu moeht kum ûf mînen tôt
gewesen sin alsô reht nôt!>
An den maern dô diu klage
ergie nach âventiure sage,
dô komen dar geriten
die zwen die gestriten
mit im heten umm die magt:
dô wart dem künege alrerst geclagt
daz der junge maer
im het sin dinaer
erslagen unde die magt erlost.
alrerst dô in des zornes rost
der künec wart enflemmet;
sin herz wart ergremmet
ûf den jungen bitterlich.
er sprach: < ez hât der tiuvel dich
ze schaden her getragen mir.
daz al diu welt stuend an dir,
sô waer verlorn dîn genesen .>
dô sprach der junge uzerlesen:
 <ir habt gedraeut mir genuoc.
unde daz mich noch kainr sluoc,
ich hân des lebens mich bewegen.
scholt ich strites gein iu pflegen,
iwer ainer liez mich lihte gan.
denne daz ich dar zuo hân den wan
daz ich erlich werd begraben,
ez waer ein vehten angehaben
daz ich doch pflaege werlicher tat.
sit mînes todes ist kain rat,
sô mac ich doch wol vraewen mich
daz ich mit sachen laesterlich
den tôt niht habe erworben.
ez ist durch wibe erstorben
manic werdeclicher mannes lîp:
alsô bin ich durch ein wîp
in den tôt dâ her geriten.
ich mac ouch niht wider iwer siten,
dâ von hân ich mich sin erwegen .>
zehant dô wart der junge degen
gebunden als ein valscher diep:
 <owe>, sprach er, < herzen liep,
rainiu vruht aglye!
wer sol zuo dir « amye »
sprechen, wandels âne magt?
owe! daz dir iht werde gesagt
daz ich sô lasterlichen hie
verderben muoz, unde ich doch nie
warb nach kainem laster!>
dô ward aber vaster
gewainet denne vor geschach;
manic rainiu vrouwe sprach:
 <ey mahmet unde jupiter,
Tarffian unde bilwer!
moehtet ir erwenden
daz unbillich schenden
daz man an disem man begat
der schand nie getriben hât!
daz kan uns zaigen sin gestalt .>
dô wart der junge degen balt
vast gecropfstozzet:
dâ von der jamer grozzet
aber an den wiben.
nû wil ich lân beliben
die rede dâ mit sage
unde kuenden niwe klage.
Waer ich der kunst niht ein gebur,
ich woelt vragen die natur
wunderlicher maere,
ob si des siten waere
des ich an si wand bin:
swa beide muot unde sin
an zwain sich hât verainet
unde ietwederz mainet
daz ander unde nieman mê,
ob got dem einen vueget we
daz ez daz ander niender siht
unde sie diu melde von geschiht
ainander baide hât entwert,
ob des gemuet iht werd versert
des herzen liep in kummer lit?
ja, diu minne hoch gefrit
hât mich des underschaiden:
swez herzen liep in laiden
swebt in des jamers vlut,
sin getriwes herze guot
kuendet im die pin
daz in dem herzen sin
jamers vil ûf quillet,
ez hawet unde billet
ûz herzen manicvaltiu lait.
daz beziuget unde sait
diu minne wandels vrie
von zyzya aglye.
Nû alles liebes vuegerinne,
Minne, suezziu küneginne!
wiltu mir etlich sage
kuenden von der grozzen klage
die liep nach liebe hât getân
âne wizzen ûf den wan?
dâ von hort ich gerne sagen.
diu minne sprach: < daz groest klagen
daz ie geschach von lueten,
daz wil ich dir betueten
daz du sagest ouch dâ von.
ich hân den sit unde bin gewon
daz ich der besten aht
der muot ich edel unde geslaht
waiz unde ouch erkenne:
der selben zwai ich nenne
dir hie wandels vrie.
diu küneginne aglye
diu quelt sich in jamers gelme
nach einem den man wildhelme
namet in dem brunne.
lebten ie in wunne
diu zwai, daz hât veraendert sich
alsô daz si quallich
nach ein ander lident pin .>
Aglie diu künegin
an ir hainlich saz;
si sprach: < owe, herze, waz
du mir jamers ruegest
unde hufest unde vuegest
ûf mich daz aller groeste lait!
mîn herze wil in bitterkait
nemen ein gevelle.
o we>, sprach si, < geselle,
schoener, lieber, truter!
dîn getriwes herze luter
het mich sô zart!
nû waiz ich daz du hart
mich arnest ûf der verte dîn:
mîn herz kuendet mir den pin
den du von mînen schulden hast.
owe, tôt, daz du mich last
leben ein stunde!
nû was ich doch von grunde
des herzen sin truetinne:
owe, suezziu minne,
sol ich sin haben manegel,
sô lit des jamer angel
verborgen in den wunnen
der ich mich solt kunnen
mit im sunder sorgen!
dâ von sô muoz ich worgen
an den vröuden mînen.
owe! unde sol ich dînen
lîp gesehen nimmer mê,
sô muoz ich hân ein werndes we
zuo nemend alle tage taegelich:
qual, jamer, laid unde ich
in ein summ sint geschriben.
von allem liebe mich vertriben
hât der künec von vrigia,
doch wizze wol daz er niht dâ
ligen sol dô mit gelust
Ryal ligt in mîner brust
in manicvalter zert!
ist dort sin leben hert,
sô ist ouch hie daz mine.
owe, wie gern ich sine
jugent bî mir haet!
in sînem herzen staet
was ich ein zartiu wonunge:
sin tugenthaftiu zunge
den vrouwen ie daz beste sprach.
owe, wie reht gern ich sach
sinen zarten mannes lîp!
mînes herzen lait vertrip
was er unde mîn lucern.
ich sah in alsô gern
daz mich des niht duht
daz schonr ie geluht
ûf derde weder jenz noch dis.
nû wand der künec sin gewis
von vrigia mîner minne?
sô moeht ich mich gewinne
wol ruemen unde geschaehe daz!
unde solden mir ouch sin gehaz
alle die daz vür kaem,
daz ich den wehsel naem,
den künec umme disen,
ê must ûf ainer wisen
ich werden âne haubet!
sit mich der künec beraubet
hât der hoehsten vröuden mîn,
sô muz ouch er nû âne sin
der trutschaft mîn ze male .>
sus saz si in der quale;
si quelte sich mit grozzer kar:
hie mit ich ab des sinnes var
wider ker gein marroch:
dâ lit ryal gevangen noch.
An disen maeren wart vertailt
Ryal unde dâ bî gesailt
mit ainer wid umm sinen nak.
dô sprach ein vürst von baldak:
 <hêrre, ez duncket mich niht guot
daz ir an disem manne tuot
sô uebel, daz ist niht mîn rat.
ist daz ez iu uebel gat,
sô wirt man iwer spotten:
des babstes gebotten
schuelt ir darumme luogen,
sô toetet ir mit vuogen
disen jungen hêrren.
nû was mac iu gewerren
daz ir zuo im sendet vor?>
sô sprach der künec melchinor:
 <ir habt mir geraten wol,
dâ von ich iu volgen sol
unde wil des vermiden niht .>
zehant er sinen boten schicht
unde hiez beraiten im diu pfaert,
ouch rust sich manec degen wert
ûf die riweclichen ban:
hie mit kert der künec dan
mit ainer groezlichen schar.
sins gevangen hiez er nemmen war,
der wart gefuert unwerdeclich
ze baldach in die stat rich,
diu haizzt in arabisch mech,
dar inne der künec sadolech
ein schoensts bethus hât gemaht
daz der hymel hât bedaht,
in mahmetes êre.
den künec sach man tuon kere
gein dem selben tempel;
von rotten grozzes trempel
hort man mit braht dâ vor.
vor dem palas dô melchinor
erbaizt nach kuenclicher art:
Kalif der babst gefuert wart
gein dem künege melchinor;
sin gevangen stuont dâ vor
dem babst ser gebunden.
der babst dô ze stunden
enpfie den künec nach sinen siten:
 <gnade, hêrre, ich wil iuch biten,>
sprach der babst kalif,
 <iwer sin der, dunket mich, beswif
mit zorn: was ist iu geschehen?
sagt mirz! kan ich iu drum spehn
von unserm got mahmet,
dem wil ich tuon ein soelch gebet
mit mîner kanonie
daz sin helf bie
iu kreftlichen wirdet schin;
durch den lat des zornes pin,
sit daz sin lîp hie ruowe hât!
swebend in dem tempel stat
daz grab von dem gewalt sin.
swaz ie die edeln sarracin
got gewunnen, die sint niht
gein mahmet, den man bî uns siht
sweben in den lueften:
sin helfliches gueften
hât ander got ze stoeret.
sin helf uns nie getoeret
hât an kainen sachen:
iwer wirde niht geswachen
nieman mac von sîner kraft
noch iwer rîche herschaft .>
der gert künec genende,
daz kinne in sîner hende
er het unde saz mit sinne verdaht.
er sprach: < ich hân her zu iu braht
einen man des werdekait
hohe wirde werde trait
mer denne mir ie wuerde kunt:
mir vorbetrahtikait mîn munt
iu kuendet daz mit rede war.
ich bin gewesen manec jar
dits rîches künec von marroch
daz ich die âventiure hoch
sach besitzen menschen nie
die uns virgilius alhie
vor aurimunt gemachet hât:
sin vrier muot, sin werdlich tat,
sin prislich zuht, sin triwe staet,
sin hochgebornes adel taet
habnt in sô uzerwelt!
sus her geriten kom der helt
daz nie man wart sô schon berait:
an orsh, an yser ritters klait
vuort er kursit, kobertiur;
ûf sînem helme bran ein viur
dar inne ein nackent kindel stuont,
dar ûf sehs buochstaben tuont
rîchen schin in ainer chron,
die des kindels haubt schon
zierent unde ouch nennent,
ob ir latin erkennent.
Sô sagent die antisten mîn
Cupido haizz daz kindelin.
sus rait der hêrre in mîn gestuel.
der stuol in sîner vossen tuel
stuont nach sines maisters kunst:
diu âventiure gab im die gunst,
swie daz kom, daz er drin saz,
der stuol dâ snelleclich, niht laz,
in daz gewelb in zucte;
diu saeld im dâ lucte
mit irm luoder vaste,
Unsaelde dem gaste
mocht daz niht vertragen.
dô ez begunde tagen,
des morgens er erschellt daz horn,
ich wand daz ich het verlorn
die buerge unde alles mîn rich.
dô hiez ich alle gelich
mîn diener sich beraiten:
die vrouwen sich dô klaiten,
mit den ich gienc hin vür daz tor.
in dem gewelb hoh enbor
saz er mit geluecke:
daz ungelueck vluecke
wart dâ er her ab kam
unde ich die botschaft vernam
daz er dem künege walwan
het des einen ait getân
daz er mir scholt wider sagen.
dar zuo er mir ouch hât erslagen
mîn diener die nach mînem sit
die magt an ein wid
wolten hân erhenket.
swaz ir dar umm erdenket
daz wol ste mînen êren,
unde daz sich niht verkeren
mîn sit der gewonhait,
als ir wol wizzt, swer widersait
mir, daz der muoz hangen,
lat iuch des rates gelângen
sô daz ir wislich ratet mir!
den rat mit kunst bedenket ir!>
Kalif der babst mit witzen sprach:
 <swaz ich der buoche ie gesach
von zungen maneger hande,
sô hort ich âne schande
kainn man sô luter nie.
der werde got mahmet uns hie
in hât gefueget durch daz
daz wir sin helfe dester baz
erkennen die er dicke uns tuot.
ach, schoelt des edeln werder muot
verderben sus von iwerm sit,
iu volget luetzel witze mit
ob ir verderbet disen man.
wizzet daz er hât reht getân
der ûz zwain sachen
daz boeste kan geswachen
unde daz best im ûz erweln.
iwer gewonhait nieman zeln
darf an disen dingen:
wolt ir nach ruome ringen,
daz kan mîn zunge iuch leren.
haizzt boten keren
witen in diu lender!
manic künec genender
wirt von iu zesammen braht.
Mahmet hât uns erdaht
von dem gevangenn wirde vil:
ich waiz von im sin herze wil
iu wesen bî mit triwen.
dâ von mich mueste riwen
sin maenlicher muot!>
dô wart zehant der degen guot
snelleclich gefuert in den sal:
vürst sin edel bracke gal
vor vröuden daz er enbunden was.
ûf manegen plyat durch daz palas
ward er gefuert vür si zwen;
manegen vürsten sah man sten
dâ losenn vremder maere.
dâ sprach der erbaere
Melchinor, der rîche künec:
 <dîn saelic ait ist sleht, niht runc,
daz dir belibet hie daz leben.
het dir diu âventiure niht geben
aller tugende haupt stain,
dich heten mensche nimmer kain
lebende mê gesehen.
daz wolt niht lân geschehen
Mahmet, der werde got,
von dem bî mir ist hie sin bot
Kalif, der hailig babst mîn,
den du hie sihtst: der hât sin
gebet alsô vür dich getân
daz ich daz leben dir wil lân,
ich main ob du mit sicherhait
an dienst wellest sin berait
mînem gewalt unde mînem gebot.
wir habenz dafuer daz unser got
dich hab ze saelden uns gesant.
ouch sage mir wie du sist genant,
was geslaehts dîn adel si
unde waz gelauben dir si bî:
unblueclich solt du des verjehen,
dir kan laides niht geschehen,
des si mahmet gein dir mîn pfant!>
der zuhtrîche sprach zehant:
 <
Hêrre, sit iwer kuenclich zuht
samet alsô gnaden vruht,
unde iwers hailigen babstes bet,
dar zuo mahmet iwers gotes ret
gein mir wellent sô helflich tuon,
hân ich iwern vride unde iwern suon
mit sicherhait versigelt,
sô bin ich wol verrigelt
vor al der haidenschefte:
iwers gewaltes krefte
hant erzaiget dicke daz.
gern wil ich laisten waz
iwer gebot gebiutet mir:
daz wil ich gern tuon, welt ir
mir helfen rechen den mort
an dem der iwerr wirde hort
mit mir wider sagte,
unde er sô mortlich jagte
mich in schaentlich todes melme.
ich bin gehaizzen wildehelm,
ein herzoge von osterrich.
ich waen daz mîn vater sich
vor laid hab ersterbet:
sîniu lânt nieman erbet
mer denn ich ellender.
in österrich genender
waer ich baz denne ich hie si!
von zyzya dem künege bî
was ich im mîner kinthait:
wz waer lenge ob ich sait
wie unde waz mir ist geschehen.
ouch wil ich iwerr gnade verjehen
daz er mich sant gein vrigia:
mit walwan dem künege dâ
was ich aine wile;
sin valscher muot mit yle
truog an mich mit muerdekait
daz ich im swuor des einen ait
daz ich iu widersagte.
wol west der verzagte
iwern muot, des west ich niht:
von der selben geschiht
was ich nah laesterlich verlorn.
denne daz got iwern zorn
ze guot mir hât gewendet,
ich het hie verendet
an riweclicher botschaft .>
der künec sprach: < mîn herlich kraft
diu muoz an mir entwichen
ich mach dich gelichen
an luete, an lânden,
wan du von kainen schanden,
daz sih ich wol, geborn bist .>
manic bot dâ ze vrist
nach schribern geschicket wart,
edel juncherrelin zart
die botschaft veranten:
die schriber besanten
si unde brahtens ûf den sal
vür den künec, der mit wal
Winkt sînem kantzler.
er kniet vür in, dô sprach er:
 <merke mich was ich dir sage!
ich wil ueber vuemfzig tage
unde dar nach in drien wochen
buerge unde stet zerbrochen
haben in walwanes rich.
gegen smirna wil ich,
diu ist des küneges hauptstat
von vrigia: dâ von iuch hât
mîn gebieten hie besant
daz ir durch paganisches lânt
schribet sapfadines kint.
der künege vuemf gebrueder sint,
sô bin ich der sehst.
der künec von vrigia west
wol den gewalt mîn.
ouch sol man schriben noradin,
der ist mins vater bruoder sun:
sin rich halape hât den ruon
daz er zwai hundert stet hât
âne buerge, sin lânt gat
gein kaldea biz an vision,
Palwis unde an vion,
daz mer dô umbeslozzen gat
 (daz rich sô werlich luete hât!)
biz an den eltsten bruoder mîn:
von babylony melehalin
hât gewaltes mê denn ich,
des rich durch indya den strich
nimt gein dem roten mer.
ouch sitzt dâ bî mit rîcher wer
Koradinus mîn bruoder,
der des strites luoder
ist an gantzer manhait:
des kuencrich sint sô brait
in ierosolischem rich
dem dô manic kuencrich
ist undertaenic der niht ich
mac genennen noch ir strich.
ouch schreip dem künege von kaldea
daz er mit maneger rotte sa
sich berait mir ze helf.
von india dem künege welf
soltu schriben mînen ernst:
den het ich bî mir aller gernst
mit sîner vrechen ritterschaft.
nû waen ich wol ich hab die kraft
ouch selb in mînen rîchen
daz vor mir muest entwichen
haidenschaft unde kristentuon:
von mir gewint der nimmer suon,
der mordes stiftaer,
biz ich gehoere maer
daz er von mînen vriunden tôt
lit; er muoz in bluot rot
ertrinken von der valshait
daz er des jungen werden ait
sô moerdeclich ie in genam,
unde nie von wibes bilde kam
sô werdiu vruht als er mac sin.
Wildomis der sun mîn
sol in zu gesellen nemen:
an kainr stat darf er sich schaemen
sîner geselleschefte.
mich dunket maenlich krefte
erzaigen wol an baiden sich .>
mit der rede schied er sich
von dem babst: sa ze stunt
rait er ûf gein aurimunt,
mit im die werden jungen.
maneges haidens zungen
hort man dô danken âne spot
ir gewaltigen got
daz er den jungen wildehelm
het von des todes gelm
behuetet nach des hêrren siten.
sus komens vroelich ûf geriten
die vürsten zu den vrouwen.
sô grozze vröuden schawen
mocht nie kains herzen lîp
als dâ diu zarten rainen wîp
gesahen den herzogen jungen:
von herzen vröuden manic sprungen
der zaher in diu augen dranc;
manegiu het ir ummevanc
im getailet gern mit,
sô wol geviel des gastes sit
den vrouwen unde sin gebaren.
des küneges tohter varen
sah man sin mit blicken.
diu minne wart ir ricken
entloesen von ein ander:
sinen muot enbander
von ir, doch si ir eines vienc:
der juncvrouwen herze hienc
worgend in dem stricke.
der herzoge gedaht: < die blicke
ermanent mich aglyen,
der ich mîn herze vrien
wil vor allen wiben,
swie zart an ir liben
si sin unde an wirde hoch:
sit daz ir bluendiu jugent zoch
zehuse in dem herzen mîn,
si muoz dâ wirt gewaltic sin,
versluetzet die wile ez leben trait.
ach herzen liep! ach herzen lait!
ach kuescher zart! ach herze mîn
dîn rosen rotes muendelin
sol daz mir iemer mer kain wort
zu gesprechen, saelden hort?
wie bin ich dîn entwaiset!
swie vil ich wird gefraiset,
si windstu dich doch in mine sel!>
des küneges tohter juncvrouwe vel
sah den man alsô verdaht;
si daht: < im hât diu minne braht
ein geschoz ûz mînem herzen.
sit ich in quale smertzen
hân von sîner angesiht,
sô waiz ich niht wie mir geschiht
sol ich sins wandels nieten mich .>
mit der gesiht schieden sich
die vrouwen unde wildehelm;
daz rîche gewant dô manegen melm
erflaugt von dem estrich.
in ein kemnaten er sich
macht mit manegen rîter vier,
die entwapenten in schier.
Sin brack vürst an im ûf spranc:
mit der hend er im den danc
bot mit straichen jaegerlich.
er sprach: < her vürst, wir sin nû rich,
daz uns daz leben beliben ist.
ûf âventiure vil manic list
nach wirde groz ist dir bekant .>
zwai edel juncherrelin zehant
taten ûf die kemnat;
ein gruenes turmis, wol durchnat
von bilden unde von tieren,
buten si dem zieren
Wildehelme zu gewande:
ez was mit maneger hande
rîcher kost gewirket,
manic vrouwen hant gezirket
het dô mit der nadel,
ez gezam wol sînem adel:
sô edeln muot het sin natur.
waer von geburt der ein gebur,
der tugent unde zuht hât,
der trait von reht des adels wat!
dâ von er ez billich truog:
er kund gelimpf unde gefuog
zu allen guoten dingen.
zehant man in sach dringen
des küneges marschalk vermezzen;
er sprach: < mîn hêrre wil ezzen
unde hât mich her nach iu gesant .>
dâ was der junge in daz gewant
gepriset unde gevalten;
sin augen sich dô stalten
in vries mutes glast,
diu varwe sich dô vast
mischet an den wangen:
sus kom er gegangen
zehove vür den künec her.
der bot im ûf der stat die er
daz er in satzt an sinen sun,
dô von manegen vürsten tuon
künege unde vürsten warn dâ;
die muosten sitzen anderswa.
dâ die hêrren gazzen,
die boten ûf die strazzen
mit kreften wurden gesant
dar unde hin in maneges lânt:
die wurben daz in wart geboten
von dem mer untz an den roten.
Melchinor der künec rich
hiez dô alle vürsten sich
beraiten; von dem lânde sin
spise, met, klarat, win
wart ûf die waegen vil geladen:
er wolt daz her âne allen schaden
vuern ûf sine vinde.
mit gabe er an sich linde
manegen vrechen sarrjant.
in arabia lag ein lânt,
daz was gehaizzen astoraben,
dâ wolt er samnunge haben
mit künegen, vürsten werden.
under des hymels erden
lebent niht gewaltiger,
an richait niht manicvaltiger
denne die selben künege rich
die mit her dô samenten sich.
dô ditz gewerb ein ende nam,
gein astorie dô kam
in daz lânt ze astoraben
daz si vür guldin alles haben;
dar inne lit diu guote stat.
Melchinor der künec hât
ûf die zît ouch sich berait:
manic rich wapenclait
was gesniten sa zestunt,
vor der burch ze aurimunt
wart sich der hêrre ruesten:
manegen rîter bruesten
sah man sich gein strit.
in der selben zît
was berait der junge,
der mit vrechem sprunge
ûf sin oersh sich swaift,
mit der hant begraift
er kursit unde kovertuer,
daz kindel stuond in vür
nach sîner ordenunge.
daz ros mit manegem sprunge
lert er dô valieren:
ouch stunt sô wol dem zieren
daz gebaren ûf dem rosse guot
daz dô maneger vrouwen muot
enflemmet wart in minne.
diu junge küneginne
wolt nach im erstorben sin:
ich waen der rîter mit dem swin
erwuerbe nie sô hohen prîs.
Melchinor der künec wis
nam urlaup zu den vrouwen:
liehtiu augen schawen
wart man in roete nazze.
der snelle unde nit der lazze
Wildehelm ouch urlaup nam
nach adels sit als im gezam.
sus riten si gein aurimunt:
von melchinor wart dô enzunt
manic gewunden kertze groz,
vil der busunen doz
wart erschellet krefticlich.
Wildehelm der vuogte sich
zu dem künege durch die schar,
der ie in manhait schanden bar
was, vil saelden an im lac:
sus riten sie in baldac.
Baldac ist ein hauptstat:
haidnisch diet dinne hât
einen babst, der haizt kalif,
des gewalt unde des begrif
get nah ir ê durch haidenschaft.
diu stat glicher wis hât kraft
als rom, dâ der babst sol
sin ze reht, dâ er wol
sol rihten alle kristenhait.
von disem babst diu schrift mir sait,
der dâ ist ze baldach,
der hab daz aller best gemach
daz iender mensch mac gehan:
swenn er wil in daz bethus gan
vür sinen got mahmet,
mit sinen kanoniken ein gebet
tuot er im unde niget nider
biz zu der erden, sô get wider
er danne nider sitzen.
sin amtluete mit witzen
bringen an ein wirtschaft
von guoter spise, dar an haft
manic starker trunc: sus vuellent sich
mit andaht aller maengelich.
vür war ich dise rede las:
gekroenet ûf sin palas
get er wider snelle,
vor sîner klusen zelle
man in niun vier stunde siht
in dem jar: daz geschiht.
künec melchinor der wise
mit manegem vürsten grise
erbaizt vor dem bethus:
in kern sah man manegen sus
vür irn got mahmeten.
der künec bat in staeten
sein êre unde sinn gewalt;
dô hielt der junge degen balt
Wildehelm vor dem tor
biz daz der künec melchinor
wider ûf sin pfaert geschrait.
hie mit er vroelich dannen rait
mit maneger busunen brach
ûz der stat ze baldach
gein astoraben in daz lânt
dâ er manegen künec vant
werdlich vor astorie.
manic haidnisch glavie
was dar ûf gestecket:
diu banier dran zerflecket
sah man vliegen âne zal:
swer vor im behuop die wal,
der duht mich ein maehtig man.
mîn zunge niht vol sagen kan
von der herschaft diu dâ was.
dâ neben was ein gruenes gras,
dâ het sich in gelait mit wer
des küneges melehalines her,
des werdekait was alsô hoch
daz ez ueber alle heiden zoch
an êren unde an richait:
sin gewalt was alsô brait
daz er was künec ze babylon,
ze alexandri truog er die kron,
diu chananeischen rich
dienten im al gelich,
Damiet unde egypto,
Media, septentrio
dienten alle sînem gewalt.
sin êre was sô manicvalt
daz er ueber sin brueder was,
der waern vuemfzehn, als ich las,
under den sehs künege sint:
si wâren saffadines kint
bî vuemfzehen wiben.
den siten si noch triben,
ieslicher hât vuemfzehen wîp.
liep als sin selbes lîp
ist im diu bî im swanger wirt:
sin tauber sit niht verbirt
er beslaf si dazz die andern sehn;
dâ mit wil er jene smaehen
unde dise hie mit êren.
nû wil ich aber keren
Hin wider an daz getihte,
unde iu mit worten rihte
nach der geschrift der künege mê.
bî astorye ein wilder se
swebt, dâ mit kreften lac
ein schur der kristenhait, ein slac,
daz was der künec korradin.
diu rich diu dâ solden sin
der kristenhait, diu hât er gar:
mit maneger haidenischen schar
richsent er ze jerusalem;
Damascum unde betleem
sin gewalt begriffen hât,
Galyleam unde was hât
Jerusalem daz rich;
dar zu aigenlich
hât er driu hundert buerge unde stet
dar inne; manic tieffe wet
von meres vluot dâ vlueget,
manic suzziu vruht dâ plueget
in der laender terre:
dâ von vil grozze werre
ist dicke drumme worden
von maneges kuennes orden.
ein guldin berg, hiez aurabel,
lag ob der stat, dâ sah man zabel
in dem winde ein rich banier:
dô lag der hoch geborne zier,
der rîche künec meluchpat,
der het geherbergt zu der stat,
des rich haizzt gemella:
in dem kuencrîche dâ
ist buerge unde stet richiu wal,
der sint vierhundert nach der zal,
an ein ander gnuoge
die dinne lit gefuoge.
man nennt in ouch des grozen sun:
in aller haidenschefte tuon
waent er sin der beste.
neben im lag der veste,
der werde künec melyemodan,
des herz ie nach strite bran;
des kuencrich asya,
dar inne lit kanturna,
diu guot stat mit steten vil:
burge unde stet, die zal ich wil
iu kuenden, der sint hundert,
an ander guot gesundert.
ein grozzes wazzer durch die stat
vloz, dâ lag an melysmaphat,
den nennet man den künec von sar,
dô abel starp; mit der stet par
sint zwai hundert oder mê.
jenhalp des wazzers was ein le,
dô lag der künec salaphat:
âne lânt sin orden hât,
dâ mit er belehent ist,
daz er ein vaenlin zaller vrist
vuert vor dem vater sin,
daz ist der alt saffadin,
der ist ir aller vater.
ze zins sô hater,
Salaphat der junge,
daz iu hie mîn zunge
von sehs künegen tuetet:
sin lehen in gebuetet
daz im ieglicher sendet dar
tusent guldin vür bar
haidnischer bysanzer;
er wil ouch sin von in des wer
daz im ir ieslicher senden muoz
zwai groziu ros diu ûf den vuoz
verdecket sint nach prise.
sus saffadin der wise
gab im daz ze erbe.
ouch wolt er nit verderben
die andern sine kinder,
der aeht sint geswinder,
die lagen ouch bî salaphat.
ûz dem paradyse gat
ein wazzer, haizzet geon,
in egypto ist man gewon
daz man ez nennet nilus:
in siben straenge ez sinen vluz
tailet unde giuzzet;
ein porte dâ besliuzzet
sinn vluz, dar an ein steg
ueber gat, ein braiter weg
ist ûf dem selben stege:
daz haben in ir pflege
der aeht brueder vier
mit einem zolle zier,
der giltet vierzec tusent guldin
bysantzer der sarrazin.
Daz hailige grab ze jerusalem
habnt inne der brueder zwen
mit vuemf latinisten;
mir saiten die ez wisten,
daz opfer guelt jaergelich:
ouch hât diu schrift bewiset mich,
driu unde zwaintzic tusent
bysantzer si hent
die alle luter guldin sint.
noch sint ir zwen der selben kint,
der erbe lit ze baldach,
daz gilt in an ungemach
von mahmetes hailikait:
manic heiden der trait
ze opfer im daz selbe gelt
ueber alle die haidnischen welt,
sus êren si den selben gauch.
die zal der guelt sag ich ouch:
der ist drizzec tusent guldin.
si wolten ouch ouch dâ helfer sin
des küneges melchinores.
des rîchen küneges vactores
sun der lag ouch alda,
künec welf ûz india,
mit stoltzer ritterschaft vrech,
die klebten als ein bech
in der vinde scharn.
zehant sah man in varn
künec melchinor mit werdekait
in daz gewaltic her brait.
Nû dar, vrau âventiure!
gebt helf unde rat ze stuer
wie ich wildhelms von östrich
gedenk daz sin wirde sich
in haidenscheft erschelle!
er unde sin geselle,
der junge künec wildomis,
sah man dâ in engels wis
vor melchinor dem künege varn:
vil der rotten unde der scharn
sah man umm sie dringen,
daz harnasch hort man klingen
als eines valken schelle.
mit aim sprunge snelle
sin bracke dô hinder in sprang:
nach ritters prîs manegen wang
mit dem rosse er maht;
ouch het der geslaht
den helm mit dem kindelin
gehenket ueber die ahsel sin:
daz kint stuond in brunst.
von tretten ein gedunst
was dô von den oershen:
manic heiden bain zermoerschen
sah man dâ ze stunde.
jara ja! wer kunde
geprisen ir geverte?
manic künec dô gein in kerte
der von verren lânden was:
durch shawen tatens alle daz.
ey, widehelm, nû aeuge dich,
du zarter vürst ûz österrich!
la si den helm schawen
der noch vor maneger vrouwen
sol wuerken ritterliche tat,
sit dir ir gunst ze herzen gat.
dô wildehelm daz ersach
daz der künege schar ûf brach
gein sînem künege ze êren,
daz ros begund er leren
grazzen unde springen,
sus begund er durch dringen
die starken rotten hin unde her.
 <luoga! wartte! wer ist der?>
schrai dâ manic haidens munt
 <wer hât den mit dem viur enzunt?
sah ie kain man schoenrn helm?>
sus vuor der edel wildehelm
mitten under die rotten hin;
Agly sines herzen sin
enzunt, dâ von er alsô vuor:
manic wilder heiden swuor
er saeh nie rîter baz gemaht.
der hymel hât nie ueber daht
sô manegen hohen heiden
als von scharn baiden
wart dô zu ein ander braht,
noch alsô werdlich maht.
sus enpfiengen sie ein ander:
die künege bekander
wol unde ir baronen:
si baten in lonen
irn got mahmeten.
Melchinor sprach: < iwer staeten
triwe mir gevallent wol.
ir tuot, als noch billich sol
vriunt gein andern vriunden von:
gewinne ich iemer prises ruon
gein dem künege von vrigia,
es muoz mîn helf iu danken sa
daz es iuch genuegen mac.
sô grozzes laster nie gewac
kein künec ûf mich mere
ûf mîn kuenclich êre!
swer mir daz hilfet rechen,
den wil ich versprechen
mit lueten unde mit lânde.
ich wil im ie die schande
erbieten, unde sol ich leben,
daz er den lîp muoz drumme geben .>
Die künege sprachen alle gelich:
 <nû wis gewis, sit daz er sich
hât geworfen gein dir ab,
sin lîp, sin rich unde alle sin hab
wirt zerstort unde erslagen,
daz man in al der welte sagen
mac die grozzen vraise.
im sol disiu raise
niht ergen ze guote.
es muoz in sînem bluote
dâ maneger noch ertrinken .>
Melchinor wart winken
zehant dô dem marschalk sin,
der was gehaizzen jacobin
von jacobines kuenne:
er was der tugend wunne
mit triwen manlich.
Melchinor der künec rich
sprach zu im mit zuehten:
 <du sih, daz an genuehten
von spise uns iht gebreste!>
wan der daz wol weste
daz sich diu hervart lenget.
 <hêrre, der mir sin henget,>
sprach der marschalk jacobin,
 <ich hân baide spise unde win
iu zu zwain jaren gnuoge .>
der künec sprach: < nû mache vuoge
zwischen unsern unde den gesten:
den vremden duz zem besten
wend unde kere!
alsô laz dir mîn êre
bevolhen sin zu aller zît
daz under vriunden werd kain strit,
unde riht dich ûf den besten pfat
gein smirna der haubstat:
in walwanes lânde
scholtu wuesten mit brande
alle sine veste.
ker hin unde tuo daz beste!>
Der marschalk tete daz er gebot:
ein lânges vaenlin, daz was rot,
band er an ein stangen,
an die roet gehangen
het er einen wizen zagel lânc
der der rot nach swanc.
der marschalk jacobin dô hiez
einen daz er niht enliez
er braeht im die herrueffer dar.
er sprach: < ir ruefet alle schar
die von küneges kraft hie sint,
an ier herberge underbint,
daz sie vruo morn ûf brechen.
nû haiz ouch die vrechen
des küneges zaichen warten,
ez si velt, stet, garten,
swar ez wirt gestecket,
daz dar umm werd zerflecket
daz her ze allen siten,
unde haiz si zuehticlich riten!>
Ditz was alles samt getân.
dar nach begund schier ûf gan
Venus der morgenstern glast:
alsus si vuorn biz manec gast
dem künege walwane kam,
von in er luetzel vrumen nam.
vür smirna sô dô kerten,
die rîchen unde die gerten,
mit manegem busunen krach.
ob der stat ein burg lach,
Vrien was ir nam,
dô aller zuht scham
von in ûf besezzen wart:
daz was agly, der suezze zart.
Nû merket wunderlich geschiht!
vrau âventiure, lat mich niht
hie sagen daz iu wider si!
wa ward ie herz mê sô vri,
sô her, sô vro, sô muotes rich?
hey wildehelm, nû wil ich dich
bringen an den liebsten vunt
der ie von muoter libe kunt
wart dehainem helde.
nû nim die nacht selde:
dir kain nacht selde nie lieber wart,
swenne du vernimst daz der zart
ob dir ist in den burgen,
dîn herz wirt sich wurgen
in der minne snuer.
ich waiz daz dîn gefuer
dir dâ ist braht unwizzen.
Walwan het sich gevlizzen
daz er dich wolt betruebet hân.
naina nain, tuo hin! la stan!
du liebes vuegerinne,
der herze unde sinne
sô gar sin ainmuetig,
den laze ouch ein guetig
ende an liebe werden!
ich waen daz ûf der erden
ein bezzer ding nie wuerde
denne dâ gelichiu buerde
mit lieb an liebe rast
unde sich verstrick vast:
daz lieb mit lieb giltet,
vriundes mut dô miltet.
Sus het von zyzya berait
der künec mit sînem her brait
sich ûf ein hohzit,
dar ûz sit wart ein grozer strit.
der künec von vrigia walwan
het im mit botschaft kunt getân
er moeht ûz sînem rîche niht
dar komen: von der geschiht
was diu wandels vrie,
die bluende kuesche aglye,
gefueret mit ir vater dar
der manege haidnische schar
kuenclich vuort grozzen.
in affrica genozzen
im nieman mocht an richait
noch mit gewaltiger werdekait.
sus kom daz her gein her gevarn.
man hort ûz ietwedern scharn
der busunen krach unde doz:
daz geluedem wart sô groz
daz der künec von zyzya
erschrak unde alle die sine dâ.
von zyzya die künegin
vuort ouch ein her, dô gaben schin
ûz der minnen vlammen.
sô wol den rainen ammen
die si mit ir bruesten
saugten den geluesten
mueste zarten swaz noch lebt!
swaz von den elementen swebt,
daz sach nie sô gehueres niht.
in einen plyat was gezwicht
ir lîp nach kuenclicher art:
ein raiskappen an diu magt zart
vuort unde rait ein blânckes pfaert,
daz truog ein deck diu was wol wert
vuemf tusent grozzer guldin.
bî ir diu alte künegin
rait unde manec vrouwe hoch:
ir gevert sich gezoch
nach der engelischen schar.
von zyzya der künec dar
dô balde rant: dô er sach
daz gruesenlich grozz ungemach,
er hiez sie balde keren
mit irn dienern heren
ûf die burg ze vrien.
er sprach: < ich kum wol, des ich waen,
noch in die stat mit mînem her .>
sus nam er von in die ker
unde ylt hin gein smirna:
Walwan het sich berait ouch dâ,
Mit der stat er gein im zoch;
von zyzya der künec hoch
kom in die stat mit sînem her.
 <slach zuo diu tor! ker an die wer!>
sprach ie der man zuo dem andern dâ.
die vor riter komen iesa
mit dem marschalk jacobin,
dar nach manic sarrazin
zu sprancten ritterlich:
ach hêrre got der rich,
wan waerns alle kristen!
man hort zuo den vristen
von huernen groz gedozze,
von punder starke stoezze
taten die schar ein ander:
jen dort, hie der ander
viengen herberge besunder.
geluedems was dô wunder
busunen unde von tamburn:
reht als die wilden schurn
brastelnt durch die walde groz,
glicher wise sus was ein doz
vor der stat ze smirna
biz daz die hohen künege dâ
die rîchen stat belaiten.
man sach dô arbaiten
an tagelon manegen werden man:
jenen rennen, disen gan
sach man nach huette holtz
vil der heiden stoltz.
Melchinor von marroch,
des geleger sich gezoch
zwischen stat unde burg:
der nie an êren tete lurg
vunden wart, der het sich
ouch dar gelait, von osterrich
der herzoge mit dem bracken.
ez wart vil manic lacken
von gezelten ûf gespant:
durch die snuer kom er gerant
daz umm in staup der erden melm,
daz kint im bran ûf sînem helm.
von der burg die vrouwen
daz wunder alle schawen
wurden unde aglye,
sins herzen trut amye:
dar umm west er klaine.
ouch west diu kuesche raine
wenic daz er daz was:
ir liehten augen wurden naz,
von im si sich verdahte,
daz irm libe brahte
laid in irs herzen sal.
 <ach kuemftic man! mîn trut ryal!
sol ich dich nimmer mê gesehen?
ach liebes liep, wie ist dir geschehn?
weder lebst oder bistu tôt?>
si tete ir selber alsô nôt,
die hend si in ein ander sloz,
ir quale diu wart alsô groz,
daz bluot ûz irm herzen dranc
untz si in unmaht hin sanc.
vrau minne, warumme tuot ir daz?
ich bin iu gehaz
daz ir ditz kuesche bilde
quelet sus nach wilde
helm sînem trute.
 <âne bluege lute
sag ich dir, swer liep wil hân,
dâ muoz ouch laid under gan .>
Sus lag diu wandels vrie,
diu kuesche magt aglye.
dâ die tugenthaften wîp
sahen sô ir zarten lîp
ligen unversunnen,
manc wizziu hand dô brunnen
goz in ir muendel rot.
diu alt künegin nahe tôt
was von herzen laide,
die vrouwen unde die maide
wainten alle gelichen
biz ir begund entwichen
der jamer von dem herzen.
Venus den smertzen
stort unde gab ir in den muot:
 <ist ryal der degen guot
libs gesunt mit leben,
man siht in her streben
mit dirre kuenige etslichen:
sô muest ouch mir entwichen
laid ûz herzen grunde
daz ich ein klain stunde
schoelt schawen sin antluetz!
sin minneclich geschuetz
hât mich bestecket swa ich bin:
er hât mir muot unde vröude hin .>
dem herzogen mit dem bracken
warn rîter unde knappen
gegeben wol driu hundert,
ouch het nihtes gesundert
von im der künec junge:
mit snellr huot sprunge
sin diener komen zu im gevarn.
dô er sus kom her durch die scharn
bî der stat ze smirna
dar ûz man manege stimme dâ
hort sin geverte loben:
ûf einen starken turn oben
saz der künec von zyzya,
ouch sah man bî im sitzen dâ
der nemen scholt sin tohter.
der künec sprach: < wie mohter
iemer baz gebarn?
daz ros sins willen varn
mit der valier sprungen kan .>
 <warta!> sprach dô manic man,
 <wer ist der mit dem viur?
die besten kobertiur
vuert er die ie man gesach .>
sus stapft er gein sim gemach
zu sînem gesellen wildomis:
ûf buerge, in stet wart der prîs
kaim sô vil dô gegeben.
gein der bannier von marroch eben
kert er ze herberge.
Melchinor kain kerge
hiez im dô erbieten;
er sprach: < du muost dich nieten
vil êren, unde sol ich leben:
ich wil dir lihen unde geben .>
dô di hêrren sich gelaiten
unde ir arbeiten
von huetten ende namen,
zehant in dô botschaft kamen
daz der künec von zyzya
mit sînem her in smirna
dâ belegen waere.
die künege ahbaere
vragten wie daz waer komen.
 <ir hêrren, als ich hân vernomen>,
sprach der bot zu in,
 <ez scholt ein hohzit hie sin
gewesen, het ir ez niht gewant:
der künec von vrigia het gesant
nach der wandels vrien,
der gelobten aglyen,
von zyzya des küneges kint:
aelliu schoen ist gar ein wint
gein der selben rainen.
si wolten hie verainen
des si baide hant gesworn:
die losen vrien uzerkorn
hât er gemaehelt walwan
mit der er sin raise ban
gewendet het zu dirre stat:
nû ist im in der vröuden pfat
gerennet von iu hêrren hie.
schoener wîp gesehen nie
wurden denne er hie hât
ûf der burg diu ob iu stat,
die vrouwen hiez er druf riten,
er wand er mueste striten.
dô er sô manic banier sach
zuo varn, mit sim her er dô brach
in die stat mit yle:
het er ein klain wile
versumet, ir hetet in
gevangen mit der kuenigin
unde die walwan werden sol.
ich waiz daz von den goten wol
daz nie kain lieber bilde wart
von vrouwen namen unde sô zart.
diu ist ouch hie besezzen:
vier küneginne vermezzen
ûf der burg bî ir sint,
âne juncvrouwen unde edliu kint
ist dô manic rîter maere
die ze dienaer
den vrouwen sind benennet .>
Wildehelm wart dô enflemmet,
vor vröuden was er nahen tôt:
 <verendet hât sich alle mîn nôt,
sid ich gelebet hân den tac
daz gelueck mir bejac
braht hât âne wizzen.
het ich des wunsches geflizzen
mich, mir moeht niht baz geschehn.
ob mir geschiht daz ich sol sehn
an den truetelohten zart
des herz in adel adels art
hât, mîner mugende
der gebluemten tugende
mac ich mich wol vraewen:
ir gebieten draewen
mac mir unde zarten!>
des boten hiez er warten
der diu maer sagte:
der nie an muote verzagte,
hiez im geben ze botenbrot
von araby des goldes rot
zehen mark hainlich.
er sprach: < mahmet der rich
muezz im danken swer er si!
sim sinne wont hainlich sache bî .>
Ez tuot ûf won noch dick ein man
daz im wol mac ze saelden gan,
sam tete wildhelm von osterrich.
in ein gezelt er hainlich sich
verstal mit warrast sim kneht,
er was getriv unde reht
gein im an allen dingen:
den hiez er balde bringen
tinten unde birmit;
ûf sin bett er dâ mit;
saz unde hiez in ûz gan:
sin sin was alsô getân,
er wolt ein brievelin schriben,
ob im diu saelde triben
wolt daz gelueck
sô daz er moeht ertueck
die stunde daz er wuerde
der diu jamers buerde
ûf in geladen haete,
daz was diu kuesche staete
Agly, diu wol getân,
sines herzen voller man.
ach, minne, kuend ich tihten
sô daz ich moeht gerihten
den brief nach sînem werde!
ich waen daz ûf der erde
im tihtens nie wuerd alsô nôt!
von zaehern sîniu augen rot
wurden ê er in geschraip:
sin groezziu liebe in dar zuo traip.
 <
Owe, liep! mins libes lîp,
owe sel unde sinne, wîp
die ich minnet als si sich!
ach! ach iemer! was sol ich
tuon, du kueschelohter zart?
ach, daz ich ie mensch wart!
sol ich lenger dîn enbern,
sô muoz sel, lîp, herz swern
in wernder marter iemer.
ach owe! sol ich nimmer
dîn gesehen einen blik?
zwen gantz lib hât ein strik
geflohten in ein ainic ein!
ûz zwain willen hât dehain
underschait gefueget sich,
du adel vruht, denne daz ich dich
mide mit gesihte!
ach jaemerlich getihte,
wie bistu mir sô wilde!
du hymelisches bilde,
sol mir dîn wandel nimmer mê
werden kunt? ach ach! ach we!
du hailes baum! du balsam tron!
gib mir jamers triwen lon!
mueg ez anders niht gesin,
mîn got! mîn wunsch! du vröude mîn!
du an begin! du sendes drum!
jamers tôt! ach kum! ach kum!
loes mich von dirre marter,
sit daz mir alsô zarter
lîp sol wesen vremde!
dîn wiplich gezemde
hât zwai verborgen in ein.
dîn wiplich wunne mir durchschain
gantz brust unde wand sich
umm uns zwai sô daz ein ich
ûz uns baiden worden ist:
ich dîn, du mîn bist!
doch bin ich mîn unde du dîn.
in ein, swie wie gesundert sin,
ein vigur uns beslozzen hât:
swie verre mir dîn helfe stat,
doch ist si helflich bî mir.
owe! sol ich iemer dir
ze liebe werden, lieber lîp,
unde du mir, maegtlich wîp,
verslozzen unde versigelt
betuellet unde verrigelt
lige wir in einem ein!
ach wafen! schria! wain!
sel, lîp, herze, sinne!
sol mir enpfremden minne
den lîp nach dem ich alsô quil,
vuerbaz ich nimer leben wil.
wird ich niht innen daz du mich
mainest als ich maine dich,
sô tuon ich selber mir den tôt.
ach liep, la mir dîn muendel rot
ouch kuenden wie ez dir ste!
ich mac ez niht geliden mê
mir werde kunt mit listen
wie, ze welhen vristen
dîn helf uns baidiu loese:
dîn triutliches gekoese
lost mich von tode.
gnade, liep, gnade!
aller saelichait hort,
la dich erbarmen daz mort
daz ich durch dich in den tôt
was gegeben! ûz der nôt
mir half gelueck unde saelikait:
mîn wirde wart nie sô brait,
ist daz du bedenkest mich.
hie mit enpfilh ich got dich .>
dô der brief geschriben was
unde er diu wort ueber las,
kluoclich er in ze samen want:
mit sîner adellichen hant
naet ern in ein sidin tuoch.
dar nach gedaht er manegen suoch
ûf den gelingen
wie daz er mohte bringen
den brief zu sînem lieben.
sin herz wolt sich erclieben
vor jamer unde zer rizzen:
wer scholt im daz nû wizzen,
sid ob im was sins hymels tron
unde er kain rede lon
von ir enpfahen mocht
daz im vuogt unde tohte?
Wildehelm, der hêrre wert,
sinen barrast im ein pfaert
hiez er hainlich bringen:
ûf aventur gelingen
vor tage ein wenig des morgens vruo
hainlich der buerge zuo
rait er under einen hag
dar ûz maneger brunnen wag
sîner kalten runsen vluz.
der may hât dâ sinen guz
in manec rosen gegozzen.
diu heide was entslozzen
mit manegem krut wilde,
diu lenger kurtzer zilde
die schine nach ir saffe.
Wildehelm daht: < ich schaffe
niht anders hie mins dinges
wan daz ich lust gelinges
hie sih von maneger rosen.
dafuer naem ich ein kosen
von der kueschen aglyen,
mins libes glust amyen .>
dick er gein der burg ûf sach,
er erbaizt bî aim rain unde brach
der rosen einen bueschel:
dar in ward der tueschel
den brief unde wand in vast drin.
er nam daz rosenbueschellin
in sine hant, der vürste balt:
daz was sô minnenclich gestalt
daz er sich verdaht
sô ser daz im braht
Diu minne soelhe quale
daz im wol sehs male
ûf ein ander dô geswant.
in den tau mit sîner hant
er graif unde kuelte sich:
Aglyen minne sô krefticlich
in dranc durch herzen chore,
er wond im wolt zerstore
der tôt daz leben im nemen;
doch begund er sich schemen
daz er alsô gelegen was.
ûz dem hage durch daz gras
gieng ein wildnaere
der aglyen swaere
understanden gern haete;
ob saelde im daz getaete
iender vuegen wolde,
ein seltsain wild er scholde
gevangen haben in dem hage:
ûf dem selben bejage
was komen dar daz waidmaenlin.
ein vogel haizzt araphin,
den het ez dô gevangen,
mit dem kom ez gegangen
gein wildhelm dem werden:
er swanc sich von der erden
ûf daz pfaert unde rait gein im.
er erschrak unde sprach: < nim
alles daz ich bî mir hân,
unde la mich ûf die burg gan!>
Wildehelm ein wenic lacht,
er sprach: < ungern ich swacht
mich an dir, swie schoen daz si
dîn vogel: ich bin raubes vri
gewesen biz an disen tac .>
 <diu minne iu wol daz gelten mac>,
sprach daz waidmaenlin zu im,
 <ûf mîn saelikait ich nim,
er sol der aller schoensten magt
die hiut hât der tag betagt
in allem haidnischem tuom.
ir gewinnet sin lob unde ruom
lazet ir den vogel mir:
iur lob wil ich vor ir
mit werdekait vrien;
der küneginne aglyen
sol der vogel den ich trage .>
Wildehelm dô von sîner sage
vor vröuden alsô ser erschrac
daz ez mîn zunge iu niht enmac
mit worten hie gesagen.
er sprach: < wiltu ir tragen
von mir ditz bueschel rosen,
sit du ir kuesches losen
sô wol hast hie gepriset?>
zwelf guldin er dô wiset
im ze miet, des ward ez gail.
er sprach: < mich hât ein guot hail
hiut her zu iu gesant .>
gein den rosen ez sin hant
bot unde hiez im balde geben;
er sprach: < iur botschaft wil ich eben
enden . wart mir sin chunt,
iu muez der aller edelst munt
danken iur rosen,
unde waer iu kunt sin kosen,
iu muest iemer von im sagen:
 «man siht an irm libe tagen
aller geluest glesten . »>
von der rede dem vesten
diu sel nah entrunnen was;
daz waidmaenlin mit rede baz
Lobt si dô aber mê.
er sprach: < hêrre, iu muez ûf ste
gelueck unde aelliu saelikait.
gebt urlaup mir, daz iu kain lait
von der burg gescheh hie!>
mit urlaub er ez guetlich lie
unde sprach zu im: < geselle mîn,
kaem die von tugenden, daz la shin
werden an dirre botschaft!>
er sprach: < hân ich die kraft
daz ich mac komen ûf die burg,
die rosen werdent nimmer murg
ich biets ir ê zehanden.
mit kainr slaht schanden
wil ich iur dâ gedenken:
mit lobe wil ich lenken
iur wird sô ich beste kan.
wart mir kunt ie zuehtig man,
der muegt ir wol ainer sin .>
mit der rede lief er hin
mit dem vogel ûf den berc:
ez kert gein der porten werc
mit hohem muot rich,
ez klopft an vroelich
als dem got het wol getân.
sa zehant ward ez verlân
mit yle zu dem tor hinin:
dâ ez die jungen künegin
west in ainer kemnat,
dô lief ez geriht hin drat
unde klopft an ir tuerlin.
dô sprach diu junge künegin
zuehteclichen: < wer ist dâ?>
der vogler sprach: < vrouwe, la
mich hin in! ich bringe dir
einen vogel des du mir
nimmer ungedanket last:
ich wiz daz du in gern hast,
sô wunneclich ist er getân .>
zehant dô wart er in gelân
von der kueschen losen.
dô si ersach die rosen,
dô graif si mit der hant dergen;
si sprach: < ich wil die rosen hen
lieber denne daz voegellin .>
er sprach: < vrau, si sint dîn,
si hât ein man gesendet dir
der in dem hage was bî mir;
dem sait ich von der schoene dîn,
dô gab er mir daz bueschellin
daz ich dirz von im braeht:
ich waiz daz sin geslaeht
ist an adel volle komen .>
unde als die red het vernomen
Agly die guote,
dô wart mit swaerm muote
ir herz getân in jamers aht:
an ir ryalen si gedaht.
Ist ieman dem diu minne
gebaenket ie die sinne,
der ist gelaeubig dirre magt:
si wart gebaenket unde gejagt
von der minne sus unde sô.
Venus, amor unde cupido
ir gemuete genomen vür.
zehant dô hiez si zu der tuer
ûz daz waidmaenlin gan,
si wolt nieman hoern lân
ir manicvaltig jamers pin.
si sprach: < trutgeselle mîn!
Ryal herzeclicher!
mîn tugentlicher!
zarter! vil getriwer!
waz jamers hân ich hiwer
gehabt nach dem libe dîn!>
dâ mit daz rosenbueschellin
wart dâ ûf gebunden,
der minnen brief wart vunden
der dar in gebunden was.
zehant diu minneclich in las
mit irm munde suezze,
vil lieber holder gruezze
vant si dar an von minnen:
dâ wurden in ir sinnen
die vröude wider wahsen,
wurzeln unde vahsen.
die vor unmuot niht tihten lie,
si sprach: < benamen er ist hie!
mîn vröude ist sô gar becliben!>
zehant dô wart ein brief geschriben
an ein zedel wizze,
der wart mit grozzem vlizze
getihtet von ir munde:
von des herzen grunde
was dâ guotes willen gunst,
der si lert wol die kunst
daz si suezziu wort vant,
diu schraip dô willechlich ir hant,
mit gantzem vlizze tete si daz.
dô der brief gemachet was
mit vlizz, als si diu minne lert,
dô sprach diu kiusche vil gehert:
 <o we, het in der liebe nû!
gib lere, suezziu minne du,
wie sol ich nû behenden
den brief dem vröud ellenden,
dem staeten unde dem zieren?
doch wil ich corrigieren
den brief daz er iht vaele,
sit liebe mich niht haele
nimt in dirre mine sedel .>
mit manegem sueften wart diu zedel
ueberlesen innerclich.
ob ir nû wellt, sô wil ich
iu des brieves rede sagen,
baidiu sin vraeun unde sin klagen.
 <
Ey trostlich trost mins libs!
kuma, lieber lîp! vertribs
daz mich lânge hât beswaert!
dîn suezzer brief hât mir bewaert
daz, lieber du, lebendig bist:
daz ist an vröuden mîn genist.
ich waz an muot, an vröuden tôt:
klag unde jamer mir gebot
daz ich trurig muoste sin.
mich jamert nach dem libe dîn,
dâ bî die klage ich muost hân
daz der künec walwan
mich ze amyen scholt haben:
mit het sanfter ein begraben
getân, ûf mîn triwe.
ey herzen liep, nû niwe
die vröude die ich hât
dô von minne rat
du sô lieb wuerde mir
unde ich lieb in herzen dir.
vil minnenclicher zarter,
nû nim mich von der marter
die mîn herze hât geliten,
sit daz du in den tôt geriten
von mînen schulden scholtest sin,
du lieber mîn, ich lieber dîn
amy unde ouch du mîn amys!
vuege unde setze dînen vliz
daz ich gesaehe, zarter, dich!
nach dîner angesiht hân ich
den aller groesten jamer:
die qual muoz ich hamer
biz dich ervert mîn angesiht.
sist iender in der pfliht
unde in der genahde strich
daz ich gesehen muege dich,
sô hilf mir ûz der angst:
du klopfest unde drangst
an mînem herzen sô vriuntlich.
ich bin du unde du bist ich,
von rehter liebe nû an ein,
swie wir in angesiht in zwain
von den lueten schinen.
ach lieb in augen mînen,
in herz unde in muot!
gesnaitiu wuenschelruot,
in dir ist niender duerres zwige!
mîn zunge nimmer mê geswige:
du scholt mit vlizze beten
an den got mahmeten
daz er dich, trutes herzen zart,
vor dem tode hât bewart
dar in du waer gewiset.
ey, herzen trut gepriset!
du bluom in êren krantz!
du lieht in tugenden glântz!
du sterk in hohem adel!
du braiter saelden wadel!
du lustig sumerwunne!
du quellender kecbrunne!
du lewe in mannes siten!
du wiser ab schanden triten!
du aller wirde laitfan!
du unverscherter maennin man!
du schanden vrier werder lîp!
waer ich alsô ein wibin wîp
als du ein maennin man maht sin,
sô waer ich dester gerner dîn
amy unde ouch dîn vrouwe.
lieber vriunt, nû schawe,
wa du ein tuerteltuebelin
sehest in dem venster mîn,
dar zuo dînen valken la!
ouch scholtu wizzen daz ich dâ
allain welle warten dir.
bî dînem valken sende mir
einen brief dar an mir kunt
werd von dînes herzen grunt
wie dîn wille gein mir ste!
du bist liep unde lieber mê
verre denne der brief dir sait:
damit verber dich alles lait!>
Âne allen mail diu raine
Agly nam dô aine
den vogel den ir het braht
daz waidmaenlin: mit sinne verdaht
bant si im den brief under den vluegel,
des vogels varwe het der zuegel
dâ mit gestricket was der brief.
kluoglich mit zuehten rief
si ir juncvrouwen ainer.
si sprach: < ist iender kainer,
rîter oder kneht, hie bî?>
 <ja>, sprach si, < manic vri
stet dâ vor unde graven kint,
die snel zuo iurm gebote sint .>
ir einem dô geruefet wart,
den schickt si hin mit sneller vart,
den vogler si bringen hiez:
niender winkel er dô liez
in der burg biz er in vant.
daz waidmaenlin gienc sa zehant
vür den minneclichen zart:
Agly vor lieb sô schaemic wart
daz si ez kum dô enpfienc,
an ir hainlich si mit im gienc.
si sprach: < geselle, merke mich!
darumme wil ich iemer dich
rîchen unde tiuren
kanstu iht den gehiuren
hêrren vinden der die rosen mir
sô tugentlich sant bî dir,
daz du im braehtst ze êren
disen vogel heren.
sit wiplich bild er eret sô,
er wuerde liht des vogels vro,
daz waiz ich, ist er vrouwen holt.
swes sin ûf hoher minne solt
stet, den gevraeunt lihtiu ding.
er denkt, ein klainer urspring
meret an dem vluzze sich.
dâ von ich waiz wol daz er sich
vraeut der sendunge:
ouch sol billich dîn zunge
im danken daz er warp gein dir
sô zuehticlich als du mir
selb von im taet erkant.
den vogel het ich nie gesant
im denn durch den willen dîn:
er mac ein bider man wol sin .>
daz waidmaenlich dô zu ir sprach:
 <juncvrau, mîn auge nie gesach
sô zuehtigen man ûf erden.
im muoz der vogel werden
braht von iwern wegen.
nû gebt mir iwern segen:
ist er lebend in dem her,
mîn kunst vindet wol die wer
unde sô manegen kluogen list
daz ich in vinde swa er ist .>
nû kert ez von aglyen,
diu einen jungen vrien
hiez mit im gen durch lazzen ûz;
ez jach ez woelt sin luz
ersuochen mê nach wilde.
durch daz gevilde
kert ez durch der merker spehen.
Wildehelm von österrich sehen
ez aber in den rosen wart:
in het agly, sin kuescher zart,
gejaget ûz dem her dar,
er wolt ouch aber nemen war
ob gelueck im wolte vuegen
daz er boten sô kluegen
mer kuende vinden.
ûf den wan geswinden
was der hêrre geriten dar.
daz waidmaenlin wart sin gewar,
ez sach kuntlich daz er ez was.
nie man sô vro wart: in daz gras
zu im erbaizt der junge
Wildehelm mit einem sprunge.
er sprach: < bistu daz, lieber kneht?
mîn helf, mîn wille ist dir gereht,
swie du sin wilt geruochen.
wiltu tier, vogel suochen
dîner juncvrouwen,
in dem dienst schawen
laz ich mich swie du wilt.
ich bin der den dâ niht bevilt
swaz ich dir dienen moehte,
swie klain daz ez ir toehte
unde swie daz ich si nie gesach.
dîn munt der hât ir saelden dach
sô wol gein mir gedecket
daz ez mir jamer wecket
nach mînem liebe: swa ez si,
dem si mîn sel unde saelde bî!>
Daz waidmaenlin sprach: < hêrre mîn!
die abgot muezzen geeret sin
daz ich iuch vunden hân alhie.
liebern tac gelebet ich nie.
diu kuesche masen vrie,
diu küneginne aglye
haizzt danken iu der zuht
daz ir alle wiplich vruht
sô hoehet unde wirdent.
ir sinne des begirdent
daz si iuch gern saehen:
ouch hât si iu den waehen
vogel bî mir gesendet her.
mich dunkt ir mut, ir sinne, ir ger
holden iwern siten gar:
swie daz si ez niht offenbar
vor bluekait lazze schin,
si lidet hainlich pin
nach iu, daz merk ich an ir wol.
iur lîp sich billich vraewen sol
daz sô hohes adel zart
ie sô minnecliche vart
nah iu hiez gejagen:
gelueck iuch her getragen
hât, des muget ir wol jehen.
kunnt ir werde minne spehen,
sô nemt den vogel hin verguot:
wizzet daz ir sin, ir muot
von mîner sage iu willig ist .>
Wildhelm den vogel zu der vrist
enpfie unde danckt mit vlizz ir;
er sprach: < mîn sin, mins herzen gir
sol dir danken der present.
west ich war an ich went
den dienst mîn nach willen ir,
daz taet ich, swie daz ich enbir
ir angesiht unde ir kuntschaft.
ir tugent hât sô grozz kraft
an mir ellenden hie getân
daz ich nimmer wil gelân
ich dank sin ir dar nach ich mac,
sit si der demuot ie gepflag
daz si mir hiez sô dancken dich.
ouch wil ich danken dir daz ich
von dir die botschaft hân vernomen .>
er hiez in in sin huetten komen
mit im unde gab im zehen mark
goldes, gein im er niht was kark
an kainr slaht dingen:
er dahts im vür bringen
von sîner sel gotinne.
den vogel er mit sinne
gegreifte nach dem wane,
er gedaht: < diu wandels âne
hât mir geschriben etwas .>
schiere ergreif er dâ daz
briefelin bî dem vluegel,
er snait der snuere zuegel
haimlich vor dem waidmaenlin
unde las den brief, daran im schin
wart wie er solt werben;
er wand in vröuden sterben
von den worten diu er vant:
Aglyen lust sich in in want,
in lîp, in sel, in alle lit.
Sus schikt er den boten one bit
hainlich enweg ûz dem her:
gein dem hage ez sin ker
want unde was des goldes vro.
sin strazze want ez dô
in die burg zu aglyen,
daz ez mit rede der vrien
taet bekant als die geschiht:
des vraeut sich ir angesiht.
Nû dar, ir kuenst wisen,
helfet mir ze ruom prisen
die getat dâ vor der stat
die ieglich künec mit namen hât
die wil an sich gelesen.
Wildehelmes wesen
was dâ bî dem künege melchinor,
dem rait er zallen ziten vor
mit ritterlichen ruomen;
als diu bin der bluomen
ûz suget alle ir suezzekait,
alsô het er in gelait
die prislichen getat:
vor smirna nieman hât
sô ritterlich getân als er.
er het zerbrochen manic sper,
daz ich ietzunt niht mac gesagen:
ich wil der minne geverte jagen
vuerbaz mit dem getiht,
dâ von ich ez gerne riht
nach der aventuere gir.
ainn valkner, hiez schoyr,
het der künec melchinor:
der stuont vor sines gezeltes tor
mit suesen sînem valken.
der jamer wart dô walken
die vröud in wildehelmes brust,
in zwang der minenclich gelust
der zarten aglyen.
zehant sah man byen
dem valkner schoyere.
er sprach: < ich waiz riviere
die besten die ie man gesach:
ich wil keren an die bach,
liht her den valken, maister!>
sinen willen laister
unde leh den valken im zehant:
die schellen er im abe bant
unde kert mit im an sin hainlich.
diu âventiure bewiset mich
dâ wuerd ein brief geschriben aber,
diu minnenclich rede lager
vast an dem brief mit worten.
an des brieves orten
hiengen zwai sidin baendlin:
dem valken an den vluegel sin
band er den brief verborgen.
ez was an einem morgen
dô er auz kert baizzen;
der suezzen minne raizzen
warf im der kueschen luoder:
Agly het sin muoder
enbrennet unde gestecket an
daz ez in ein ander bran.
Wildehelm von österrich sus rait
durch wildes hag gemait
nach sines liebes angesiht.
nû kom ez sô daz von geschiht
Agly in dem venster saz:
ir selber si unde er sin vergaz
daz diu gesiht traf si zwai.
ez wart von im manic jamerschrai
hainlich in herzen kluse erhaben:
man muost si vor vröuden laben,
wan ir geswant alda zestunt.
jamer, vröude wurden kunt
dishalb ouch wildehelme:
mit maneges sueften gelme
die bitterkait zesammen want
die liebe daz der lîp befant
er was dô nah zerfueret.
Agly wart ouch gerueret
bitter unde suezze,
si daht: < ach suezzer gruezze
die mir ie tete sin zarter munt!>
si was nah an der selben stunt
gevallen von der burge hinab,
wan daz si ein edel knab
huob biz si zuo ir selben kam.
si sprach: < vrau minne, ich bin iu gram.
wolt ir gestattet hân den mort
daz ich mîner saelden hort
het ertoetet ouch mit mir,
er waer ie tôt, stet noch sin gir
als er wilent hât getân.
ich wolt ser getobet hân.
ez wuerd guot rat umm mînen lîp,
wa schoelt mîn kuenftig man ein wîp
gewinnen sô getriwe mê?
owe iemer! ach owe
daz ich im niht gelonen mac,
unde ich in sihe vor jenem hag
sô riwiclichen halten,
den maenlich wol gestalten!
waz maint er mit dem valken?>
si blickt ûf einen balken
unde sah ir tueblin unde daht
an die botschaft die dô braht
der brief den si im sant;
ir sinne si dô want
balde nach der getat:
swaz si juncvrouwen hât,
die hiez si alle vuerder gan,
si wolt nieman sehen lân
ir minnenclich gewerbe.
si sprach zu einem getwerge:
 <biut mir daz tueblin herab
unde ganc hinuz! ich wil hie hab
ein hainlich gebet .>
Agly diu triwen staet
erblicket aine lântzen:
mit kluogen snueren glântzen
bant si daruf daz tuebelin,
daz must der minne luoder sin.
Ey minne! was list du kanst!
dem du der hohen wirde ganst,
dem vuegstu richiu wunder!
daz tueblin dâ under
daz venster wart gesetzet,
ungefueglich geletzet
von dem valken ez dô wart.
er tete nach angeborner art:
dô er die tuben vledern sach,
sin augen er dô gein ir stach
unde straich von wildehelme dar;
der het sin ouch genomen war,
dâ von er snellich in liez.
zehant der valk die tuben stiez
daz si gehort noch gesach:
hin unde her er si dô trach
biz si im in die griffe wart.
dô der minnencliche zart
Agly daz bevant,
mit dem schaft sa zehant
si in zem venster in zoch;
des wart ir muot an vröuden hoch.
ouch wist si wol daz er
braht von irm liebe maer
die si gern hort,
daz ir den jamer stort.
den valken si ergramt,
daz tueblin doch erlamt,
des ahte si vil klaine:
ir wizzen hende raine,
swa die der valke ruorte,
dâ krazte er unde vuorte
ûz hendel bluotes tropfen;
si lie die tuben ropfen
unde graif mit ir verserten hant
an in unblueclich biz daz si vant
den brief under dem vluegel sin.
si sprach: < hab dank, du sel mîn!
Wildehelm, mîn lieber lîp!
du kuenftic man unde ich dîn wîp!
du giltest mit triwen triwe mir,
daz sih ich wol, sam tuon ich dir .>
den brief si blîde dô ueberlas:
daz daran geschriben was,
daz sage ich iu mit betuete;
swa tugenthaft luete
sint, sie hoernt in.
swer zu liebe gewan ie sin,
der hort von liebe gern sagen
unde liep gein liebe sich erclagen.
 <
Âne mail du kueschiu magt,
in daz ellende hât gejagt
mich dîn wiplich guete.
du tugent in demuete!
zart, des la geniezzen mich!
owe! sol ich nimmer dich
gesehen mê nach mînem gelust?
ach ach! sol dîn zartiu brust
gerueren mine nimmer mê?
ich hân nach dîner liebe mê
jamers denne kains menschen munt
moeht mit sage machen kunt.
owe liep! lieber mir
bistu vil mê denn ich dir,
dar an scholtu niht zwivel habn:
man muest lebenden mich begraben
ê ich dir abstuende
an lieplich gesuende.
wie ist daz mir unde dir sô tiur!
owe, minnenclich gehiur,
sol ich iemer quelen sus?
owe, minnenclicher kus,
wie bin ich dîn entwaiset!
daz lait mich sô erfraiset
hât daz ich erhertet bin:
ich hân niht witz noch sin.
ez hât dîn liebe, swaz ich hân,
versluetzet unde gehalten tan
in dînes gaistes sedel.
du suzzer mayen wedel,
dîn sam in mir gefruehtet hât.
dîn wiplich wandel in mir stat
bluende mit genuht:
swaz in mir werdent zuht,
die koment dir ze nutze wol.
ach, minnenclicher arn vol,
sol ich dich iemer ummvan?
dîn kuescher lîp hât mich getân
in ein muenches kluse:
sô bistu ze huse
mit allen den getaeten dîn
enmitten in dem herzen mîn
gewalticlich schone!
lona, liebiu lone!
lones wart mir nie sô nôt.
ich bin gestapfet in den tôt
nach dîner minne werde:
ich wil nime ûf erde
leben, wirdestu des wîp
der durch dich sô mînen lîp
mortlich in die marter gab.
lieber lîp, mins herzen grab
stuond offen, daz geschah durch dich.
ich getrue dir wol, moeht ez sich
gefuegen, du gedaehtest sin.
owe vröud unde vrouwe mîn,
laz mich armen waisen niht!
ein brievelin mir her wider tiht
unde binde ez an den valken wider.
er kumt wol zu mir her wider.
la vliegen unerschrocken in!
owe, herzen liebes gewin,
moehtestu als wol zuo mir komen!
daz mir geluecke moeht daz vrumen,
daz naem ich vür alles ertrich,
ob daz gewalticlich
dient mîner hende.
owe mir ellende!
wie mac sô lânge mîn lîp gewern?
ich woelt niht anders hymls gern
denne dîner angesiht!>
hie mit daz getiht
swaig daz an dem brieve was,
den si mit manegem sueften las.
 <
Ach herze, lîp unde sinne!
ach minnenclichiu minne,
gib helf, kunst ze stiur,>
sprach dô diu gehiur,
 <wie ich im wider schribe
daz im den jamer tribe
ûz herzeclichen laiden!
ach owe uns baiden,
daz uns diu liebe verret sich,
unde si doch ein ainig ich
hât uns ummevangen!>
ein niwe zedel lângen
nam si ûz einem schrin,
dar an jamers pin
vil von ir geschriben wart:
daz tihten ûz ir munde zart
mocht im trost vuegen.
mit einem bendel kluegen
strikt sin dem valken an die brust
unde liez in vliegen nach gelust
sines vrien muotes.
des gelingen guotes
wart dâ willehelm gewar,
mit sînem luoder winkt er dar
dem valken nach gewonhait:
er huob in ûf, von dannen rait
er wider an sin hainlich.
den brief vant er unde vraeut sich
der minnenclichen vert;
in sin gezelt er kert.
den valken er dô von im bant:
mit sîner wolgestalten hant
entstrickt er des brieves sloz.
diu minne braht im dô ein schoz
mit des brieves worten
daz im an allen orten
in dem libe uebte sich.
derz gern hoert, sô wil ich
sagen ir getihte,
daz sich dar nach rihte
vrouwe diu ie lieben man
ze lieber trutschaft ie gewan.
 <
Der sinne man! mîn lieber lîp!
dins herzen sin ich, ouch dîn wîp!
swie ez niht liplich si getân,
doch hât der minnecliche wan
gefueget daz ich worden bin
dîn wîp unde du mîn man in sin.
ach lieber man! ach sele lon!
du bist in mîner liebe thron
gesetzet, in die lust mîn.
owe, ach! wan schoelt ich sin
bî dir biz ich erliebte mich
nach mînem glust, dar umm woelt ich
gern daz ende kiesen.
unde schoelt ich dich verliesen
ê ich dich dîner marter
ergaetzt, lieber zarter,
lîp unde vröud unde swaz ich hân?
owe! wie sol ez ergan
zejungst uns armen baiden?
swenne ich gedenk daz schaiden
der tôt sol uns lieben,
sô wil mîn herze klieben
sich von ein ander unde der lîp.
ê ich wuerd kains mannes wîp
denne dîn, ê wil ich sterben.
ach, waz muoz verderben
an uns liepliches wandeln,
sit daz wir baidiu handeln
ein ander suen niht nach gelust!
mir muest dîn minneclichiu brust
in mîner arme slozze
diu jaemerlichen schozze
zerbrechen unde zerfueren!
sol nimmer mê berueren
den lîp mins libes suezzekait?
owe, klaegliches lait,
waz wiltu an mir stiften?
vuerbaz ich niht den schriften
gelaub die von lone sagen.
ach herz, wie mahtu getragen
den jamer sô gehueften?
mit manegem grozzen sueften
bin ich ummeslozzen:
ich hân noch ungenozzen
mîner sel spise.
owe, reht wise
die traistu, herzen lieber man!
owe, daz mir niht engan
diu saelde dînes libes
unde dir wider mich ze wibes!
des leb ich armiu unmuenic.
solt walwan der kuenic
trueten daz dîn aigen ist?
owe listeclicher list,
kuendestu den vuegen
daz ich vor melde ruegen
moeht mit dir entrinnen,
dar ûf gedenk mit sinnen!
owe, lieber mannes trost,
wenne schuell wir werden erlost
von diser jamers truehe?
owe, ach ach, truewe,
wie bistu an vröuden uns sô laz!
lieber man, gehab dich baz
denne dir geshehen si an mir!
ich waiz wol daz mir unde dir
geschiht nach wunsches willen:
ich wil mit liebe stillen
noch swaz ze laide uns ie geschach.
nû, lieber mîn! dîn ungemach
gat mir ze herzen alsô ser
daz ich vür war nimmer mer
wuerde vro, du wuerdes mir.
ich ungerner dîn enbir
denne du mîn, daz waiz ich wol.
nieman an gluecke zwiveln sol:
uns vuegt gluecke noch den vunt
daz ein saeldenrichiu stunt
uns baiden wirt erzaiget.
mîn herz sich dar ûf naiget
mit gedaenken unde mit sinne:
mîn kueschlichiu minne
dir sin alles danken sol.
lieber lîp, gehab dich wol!
la dich in ritterschefte sehen!
dîn wird hoer ich gerne jehen.
den vogel den ich sante dir,
den binde ûf daz tahtier
dînes rosses, daz ich dich
erkenne dâ bî, sô wil ich
dîn gaumen alle tage .>
hie mit des brieves sage
geswaig unde nam ein ende.
Wildehelm der ellende
vraeut sich der guoten rede:
mannes muot der wart dô pfede
in sînem libe tretten.
die wile die künege heten
in der stat geworben:
die botschaft unverdorben
hainlich er warb die groesten kraft
diu ie wart von haidenschaft.
von zyzya künec agrant
het boten haim gesant
in sîniu rich her unde dar,
die manege erliche schar
snellichen ze samen brahten.
die boten dô gahten
zu sînem marschalk wigrich.
ainer sprach: < der künec dich
manet dînes aides,
daz du des grozzen laides
gedenkest daz im geschehen ist.
swaz du lenger hie haim bist,
daz swechet ser dîn êre:
du scholt von huse kere
tuon zu kunden in diu rich.
der vert du niht entwich,
scholdestu darumme geligen tôt!
gedenk der klaegelichen nôt
die unser künec agrant
lidet, der ist ein tail bekant
mir, in der stat ze smirna,
dâ maneges wilden haidens sla
den weg hât dar gemezzen:
von den ist er besezzen,
ir grozzer gewalt hât daz getân,
er unde der künec walwan.
ist dir liep sin êre,
sô wende dine kere
zu guote, swa du muegest, im!
von allen rîchen mit dir nim
alles daz du maht erwegen!
er muoz mit starken swertes slegen
werden braht von smirna,
sol er hie in zyzya
iemer werden mê gesehen .>
der marschalk sprach: < ê muoz geschehen
soelch vrais mit strites kraft
daz es alliu haidenschaft
misset die wil sie leben.
wir schueln lihen unde geben
manegen helflichen solt:
uns wirt liht maneger holt
der unser ietz ahtet klain.
wir muzzen stiften soelch main
den muoterkint besueften muoz:
des kan in werden nimmer buoz .>
Zehant der marschalk wigrich
von huse erlich rihte sich
in manic kuencrich wilt:
den wart berihtlich gezilt
in daz lânt ze garmiler:
dâ solt samnen sich daz her
vor der stat ze virmin.
dô kert manic künec hin,
nach der âventiure sage,
nach wigrichs gewerbes tage.
Swer hoern wil kraft wider kraft
komen, hab der iender haft
mit sinnen anderswa,
der nem si wider! iesa
wil ich kuenden swaz dar kam
durch den künec lobsam.
nû dar, künec von trazzia,
ir sit von reht billich dâ,
wan ir iwer rich von im hant.
iu hât der künec agrant
sô manic werdekait getân,
des schuelt ir in geniezzen lân.
der selbe künec von trazzia
het besament sich dâ
mit manegem silvester:
driu tusent rîter wester
die im dô warn undertan.
er liez sich an kainen wan,
er wolt sins dinges sin gewis:
Taterer unde sirfys
diet die braht er mit im dar;
ouch merte dô des küneges schar
Walachen unde winde,
die mit ir her geswinde
erwurben dâ des prises ruem.
ouch was der künec von orgaluem
dar komen mit sô grozem her,
ich waen, der künec terramer
gewuenne nie sô manegen man.
mit im der künec jorye kan
mit sinen joryanen:
die sunnen unde den manen
vuort er an sîner banier,
dar under vuemf tusent rîter zier
âne manegen tiuren kneht;
si truogen blatten virekeht
alle samt, daz ist ir sit.
ouch rait dem selben künege mit
die wilden jacobin,
die dô manege pin
liten von den wiben
die mit werdelichen liben
in gebent strit, ammasones,
sus haizzent si, daz rich gewaehs
von wuertzen habens in ir lânt.
ein rich bî in ist mir bekant,
daz haizzt daz guot alânya:
in dem selben rîche dâ
siht man vogel vliegen
 (nieman ez hab vür liegen!)
der varwe guldin schinet.
der selbe künec minet
sich mîner âventiure:
mit maneger helfe stuer
kom ouch er gein virmin,
man sach bî im dô sin
manegen moabiten
die er ze den selben ziten
braht dar, unde ammones,
die heten einen künec, des
gevert was sô vraislich,
in swelhiu rich er kerte sich,
die muosten sicherhait im geben:
sô werdlich was des küneges leben.
Nû dar, vrau âventiure!
gebt in sinne mir stuere
wie ich den besinde
in des rich die winde
machent berhaft diu pfert!
Senebor der künec wert
daz wunder hât in sînem rich
ze capadocia, der sich
rust dâ mit wilder diet
mit den er dô von lânde schiet:
rysen, luet an zungen,
manegen litschen jungen
die hundes haupt dô truogen,
die stachen noch ensluogen,
ir wer was mit geschuetz:
an strite was sô nuetz
nieman in den rîchen dâ.
ouch half im banen dâ die sla
die snabelohten luete
die ruch sint an der huete
als ein wilder stainbok:
si gent nackent, kainen rok
tragents an den liben.
nach den sach man triben
den werden künec von alyant,
den het diu minne dar gesant
mit maneger kost werde:
ich waen daz ûf der erde
kain künec ie wuerd sô schon berait.
die richait het an in gelait
diu küneginne von athene,
diu minnecliche helene.
der künec von ethyopia
mit manegem swartzen mor dâ
ouch mit dem selben künege vuor:
ir helf dô zesamen swuor
daz si ein ander liezzen niht.
gein virmin si dô die riht
kerten mit den rotten stark:
der vogel in den lueften bark
sich vor der rossen melme.
man sah ûf manegem helme
vremdiu zimier besunder:
tusent dar under
vrecher rîter wâren
die von ir alters jaren
heten prîs unde bejagt.
ich waen, der hymel niht betagt
sô manegen werden heiden,
als von baiden
hêrren dâ ze samen kan,
von manegem werdlichem man.
Eya, herz kunstlos!
waerstu vol kunst groz
unde witzrîcher sinne,
die gein verlust gewinne
prislich ordinierten
wie sich diu her rottierten
an dem morgen waidenlich
dô der marschalk wigrich
gebieten unde beschrien hiez
daz iederman sich balde liez
schawen under sînem vann.
er wolt mit in brechen dan
unde gein smirna rihtes zogen.
von spern, swerten unde von bogen
sah man dô manic wafen scharpf,
iederman sin harnasch warf
an sinen lîp gein strites wer:
ûf brach daz vorhtsam her
mit manegem wiges herten,
die rihte si hin kerten
mit lângen tagwaiden
nach wigrîchen dem heiden,
der wist si die strazzen.
daz her was âne mazzen
ûf strites wer si gremsik,
Wigrich was emsik
wie daz er si dar braeht
daz ieglicher vaeht
biz daz er strites wuerde sat.
vür smirna die haubtstat
warns in vierzehen tagen
gezogt, als wir hoern sagen
daz buoch der âventiure.
Agrant der künec gehuer
enpfie die haidnischen diet
mit êren wol: nach dienstes miet
sait er im vil grozen danc.
ûf einem witen plân lânc
sich daz gesinde nider lie:
zwischen disen heren gienc
ein weg wol halber mile brait.
dô daz gesinde sich gelait
ûf dem plâne witen,
Agrant durch riten
daz her begund her unde dar,
unde dô er reht wart gewar
daz dâ lag sô grozziu welt,
allumm unde umm durch daz velt
sah er manegen werden man:
ieglich künec sinn vann
het ûf sin gezelt gestaht,
dar umm unde umm lag sin maht
die er het dar gelait.
Agrant der künec rait
von jenem künege zu disem:
besunder het er ein gelisem
mit ieglichem künege hoch
wie si dem künec von marroch
mit strite dô entworhten.
alsus die unervorhten
künege bî der selben zît
ze samen swuoren einen strit.
Swer nû in strites noeten
hoert gern luete toeten,
der biet mir sin ore!
den künec melchinor
wit ich in strites grande
gein dem künege agrande,
unde manegen heiden werdlich
die baidenthalb beraitet sich
heten gen strites hurst.
manic rîter mit geturst
den helm sin zymierte,
ieglicher kundewierte
wie er ze velde kaem,
daz man von im vernaem
prislich getaet.
manic rîter staet
in haidnischem orden
was des ze rate worden
daz er bat den hêrren sin
daz er in des ersten in
liezze, daz er strite vor.
von marroch künec melchinor
was des worden gar inain
daz wildehelm der degen rain
scholt rîter werden dâ
zwischen den scharn vor smirna
under sînem sturmvann.
er was sô gar ein maenlich man
daz er bewaert ze aller zît
sô vil manhait daz der vorstrit
im ze êren was gegeben:
sin manlich sin, sin werdlich leben
dar zu sich gerlich ruste,
mit vrier kuer geluste
sines zaumes solde pflegen
der edel junge degen .-
künec welf mit sîner vrien schar,
die scholten des spitzes war
nemen in dem strit,
dâ bî ze baider sit
scholt sin der künec melchinor
von marroch, dem scholt striten vor
Melehalin der künec wert
von babyloni: vatschun, swert,
bogen unde glavyen
vuorten sin storyen
sô vil daz ir was âne zal.
nach dem mitten in der wal
scharte sich der künec koradin
von jerusalem, der manec pin
an die kristen hât gelait;
ietwederhalben des dô rait
mit manegem punder hert
zwair künege gevert:
daz ein was melyphat,
des kuenrich den namen hât
daz rich von gemelle,
mit manegem heiden snelle
kert er hurteclichen dar;
neben dem nam man war
des küneges banyer melyemodan,
des herz nach strites sturm bran,
sin kuencrich haizzet asya.
nach den scharn sah man dâ
Melysmaphat den künec von sar.
nach dem scholt diu aller groest schar
varn diu iender dâ was:
ein vaenlin gruenr dene ein gras
sah man vor in swaimen,
aht brueder zainen
heten sich gesellet,
der leben was gestellet
werdlichen ûf des todes pfat.
der selb künec hiez salaphat,
der was der nuende bruoder:
si warn strites luoder,
von in vil her entwerket sint,
si warn saffadines kint,
die hurtecliche punder
stiften dô besunder.
Nû dar! nû dar! ez ist berait
dishalp daz her mit werdekait.
nû rustet iuch, von zyzya
her künec unde von vrigia,
Walwan unde agrant!
tuot ouch mit kurtzer rede bekant
wie sich sol ruesten iwer schar!
der werde künec schanden bar
Agrant der wise
sprach: < ez muoz nach prise
alhie gevohten werden.
swaz lebendig ist ûf der erden,
dem geb wir wol strit ainn tac.
nû dar! nû dar! kain baiten mac
gesumen sich hie lenger.
wer hât hie die gedrenger
rosse? der sol wesen der spitz,
dem wirt vil manic sporn bitz
noch hiut hie erzaiget.
swes manhait sich hie vaiget,
des laster schuel wir witen .>
dô sah man ze striten
die künege ruesten sich mit wer
unde daz gruesenlich her.
von trazzia der künec sprach:
 <hêrre mîn! swaz ie geschach
guotes mir von iwerr hant,
daz tuot noch hiut mir bekant
unde lazt mir den vor strit!
ich wil nach mir die wege sô wit
machen mit dem drucke
daz ueber satel rucke
maneger wirt zerbrochen.
ich wil von marrochen
den künec bringen innen
soelher unminnen
daz im an sin herze gat,
ob saelde mich in sehen lat .>
Agrant der künec rîche
sprach dô zuehtecliche
zuo dem künege von trazzya
ez waer im liep daz er dâ
vorvaenr waere,
unde daz der erbaere,
der werde künec von orgalum
waer neben der schar drum
dâ si sich sol zerbraiten:
 <ouch sol nach dem beraiten
der künec von alânye sich,
der mit hurt werdeclich
die schr sol durchbrechen
mit slahen unde mit stechen.
nach dem sol mîner tohterman,
von vrigia künec walwan,
werdelichen striten:
bî den wil ouch riten
an uns der künec nutschier
mit sinen starken risen vier
unde mit der wilden diet sin,
bî dem wil ich daz leben mîn
wagen . si sint veste,
ir schiezzen swaere leste
den vinden dick ûf bindet.
sin her hât er besindet
wol in capodocia.
dem sol mit scharn nahen dâ
Jorie der werde künec,
des ritterschaft ist alsô muenc
in wik herten stuerm
daz dô manegem tuerm
mac in sînem kopf:
ir swertes spitz kan klopf
durch gesaerwe klain.
nach den sô var der rain,
der minne gernde alyant,
der herz, sinne hât gewant
nach werder wibe lone:
sin gevert daz ist sô schone
daz ez diu herze lustet.
werdelich mit dem sich ruestet
der rîche künec von morlânt,
des her ist groz: zuo den gewant
hât sich daz aller groeste her
daz beslozzen hât daz mer,
Amoniten unde moabyten,
die sol man sehen striten,
daz herz mocht sin lachen:
ir ellen niht geswachen
nieman kan an striten.
die schueln ze baiden siten
huit ruom unde er bejagen:
kain werder man sol hie verzagen.
ir werden, muotes vest,
gedenket, si sint gest,
si ist unser hie der gewalt:
mich dunket unsers hers gestalt
sô reht werlich gein jem.
in wirt von uns erkant diu lem
mit herten wider zaenr.
nû hin, ir strites vaenr!
stapft an die losen zagen!
lat uns gewin unde er bejagen!>
Ach, alliu herzen kuen!
waernd ir an der gruen
daz disiu schar sol vehten,
man saeh iwer maneges wehten
nach stritlicher begirde.
naina, hoeret wirde!
der wirde lon verdienen kan,
daz ist ein hochgeborner man,
gefuerst ein vürst ûz österrich,
dem gelueck unde er hât sich
ze aigenscheft gegeben.
nû wirdet hie sin leben
mit ritterlichen ruomen
vor sîner vruht bluomen,
Aglyen der gehoehten,
der von im dô zoehten
die prise soelch gewinne
daz irs herzen sinne
vunken unde gnaisten.
nû sehent zuo! lânt laisten
diu her ir hurt anainander!
den helm dâ bander,
der mincliche wildehelm.
was sô grozer doezze gelm
von busunen wart erschellet!
diu ritterschaft gesellet
im dô wart ritterlich:
Melchinor der rich
künec si im mit êren gab,
von der werdekait ein lab
in sînem herzen dô lag.
reht als ein wilder donrslag
der vlins machet spaltic,
alsô wart gewaltic
maenlich muot unde ritters namen.
sus sigen baidiu her ze samen.
vor stapfter als die besten tuont,
daz kint im ûf dem helme stuont
reht als ez woelte vliegen,
von spruengen sah man biegen
in des rosses lânken,
den vogel winken wanken
sah man ûf dem tahtier.
Agly begunde smier
dâ si in si ritterlichen sach
gebaren: < owe! ach unde ach!>
sprach diu zart gehuere,
 <her tôt, wend iwer luere
mînen man hie sterben?
mich ze angesiht enterben
aller mîner saelden sus?
ach lieber man, waer dir mîn kus
ze helf an dînem munde!>
nû het er an der stunde
genaiget aine lântzen,
mit sinen kreften gantzen
er sprangt her mit dem runsin:
der minnen künec von kaumin
wider rait im ûf der tyust,
dem er die lântzen durch die brust
stach daz er zer erden viel.
alsô sturm winde grozen kiel
werfent durch der uende vluot,
sus wildehelm mit dem rosse wuot
durch die punder krefticlich,
biz manic künec dô sich
unminnenclichen gruost,
der stich mit slage wuost.
hurta! hurta! wie dâ war
ze samen sich die baide schar!
schalmy, busun, tanbur
hort man dâ ueber hur
daz gruesenlich gedoezze;
die hurteclichen stoezze
sich in ein ander manegten
daz in ein ander hangten
die vinde als die kletten.
die rotten sich dô hetten
gemischt under ainander:
swes begert der man, daz vander.
Hurteclich kom durch den strit
gevarn, des lop dich wit
ist erschollen verre,
der kuenicliche hêrre,
der werde künec von babylon.
er gab mit hertem zinse lon
dem rîchen künege von trazzia.
ouch vermist er sin niht dâ:
er wider rait im hurteclich,
in die stegeraiff stiurt er sich,
er vrumt im einen wider slac
daz er valles sich bewac.
bald er sih erholt,
dâ von der künec dolt
von trazzia vil swaer:
von babylon der erbaer
ummesloz sins swertes bant,
er sluog in daz im geswant
in dem satel dâ er dô saz.
mit sturme sô ein niwer haz
huop sich dô anderwaide;
disiu rotte durch jene raid
mit maneger punder snuesen,
man hort die stoezze suesen
als der donr dozzen.
die schar sach man durchstozzen
dô den künec von organum,
ûf den werden künec vrum
Jerusalemischen rîchen,
an den ward er dô strîchen
mit scharpfes swertes sniden.
we tete von im daz liden
von jerusalem dem künege:
durch die rotten junge
nam er ûf in einen hurt:
daz in hinder sich dô schurt.
daz wider tete der degen vrum,
der rîche künec von organum,
des ros dô kam unschrevels:
sins kursites wefels
lutzel bî ainander blaip,
die slege sô vesticlich er traip
daz sich die ringe losten.
baide künege trosten
sich ir keckes muotes,
biz daz des roten bluotes
von in vil wart gegozzen;
ein slac vrumt, dô entslozzen
vil wart der niete bleche.
von jerusalem der vreche
wart grisgramen als ein eber:
durch helm, durch haupt untz ûf die leber
er dô von ainander spielt
von organum der künec, er wielt
kaines lebens mere.
hurta! dô wart ouch sere
Gevohten von ir mannen.
man sach die sturm vanen
baid herlich halten:
die heiden ungezalten
striten sô wo ze baider sit,
ich waen daz nie herter strit
wuerde denne was alda.
der künec von alânya
kom durch die wal alher gevarn
 (in dem bluote manic darn
gezert was ûf die gruen)
ûf den künec kuen
Melychpfat von gemelle.
in des libes velle
maz er wunden grozze;
zwen hurtecliche stozze
verhangten si den rossen,
âne draben, hossen
si ein ander trafen.
schoelt ich mit hulden strafen
die aventur, des luste mich,
daz si zwen werde künege sich
sô gitlich liez ermuerden.
daz ros mit kreften vür den
künec er dô bangt,
mit slegen er dô erlângt
den künec von alânyen:
er sluog in daz die spanyen
des helmes sich encluben.
die künege ein ander bugen
mit kraft ueber die satelbogen:
ein scharpfer slag kom dô geflogen
der dar mit kreften wart getriben
daz sich blech, ringe, nagel riben
ze vallen ûf die gruene.
mit nide tete daz der kuene,
der künec von gemelle.
mit vriem muot snelle
ward im daz wider golden:
jens arm stark dô holden
einen slag sô vraisam
durch den werdelichen man
daz ahsel unde rugge brach.
diser jenen wider stach
daz ez baidenthalp gienc durch in.
bewiset von der schrift ich bin
daz si dô baide lagen tôt:
nû sage ich erst von strites nôt.
Vrau aventur! sit daz ir
wellt die unmuozze mir
vuegen daz ich vuerbaz jage
iu der aventuere sage,
sô doerft ich wol mê sinne.
wie sol ich nû beginne
in mînem herzen alles daz
hie geschach unde waz
âventiure in noch geschiht?
vuerwar! der sinne hân ich niht;
doch gib ich guoten willen dar.
nû zuo, ir künege! nemet war:
sich hebt ein niwes striten erst!
Melchinor der künec herst
alrerst kom dô in gevarn
mit den werdeclichen scharn
ûf den künec nutschier
von capodocia, der schier
hurteclich bestanden wart:
in der selben punder vart
was ouch der kuencliche man
von zyzya unde walwan,
der dô aglyen solde nemen.
Wildehelm, des mahtu dich wol schemen!
sol er sus werdlich vor dir haben,
sô wol ich nimmer mê gesagen
kainen prîs von dîner tat,
ob in dîn muot hie leben lat.
nû sah man die sturmvann
ungehiurlich zerspann
von der hurte wanken.
die starken, niht die kranken,
sich uobten als zwai wisentier,
Melchinor unde nutschier:
die künege baide wunden sich
durch die herten slege, stich
biz si ze samen kamen.
diu oersh si baide namen
mit scharpfen sporn slegen.
der zorn sich dô regen
in herzen wart dô baiden:
si wolten daz kain schaiden
dâ wuerde ez taet denn der tôt.
ein slac der vil des bluotes rot
vlozt durch diu blech,
den sluog der künec vrech
Melchinor nutschiere:
einem wilden stiere
sin wer die wart dô gelich,
ûf den künec rich
er gevaerlich slege tete.
in der gruen dô ein bet
wart nutschier dem künege bekant:
in sluog melchinores hant
daz er von dem rosse viel
unde im daz bluot durch helm ûz wiel.
sus wart diu vraise sich braiten.
die starken slege laiten
dô manegen zuo der erden.
nû heten sich die werden,
künec welf unde wildehelm,
ein ander durch des staubes melm
snelleclich erblicket.
von im dô wart gezwicket
ir baider oershe lânken,
man sah si winken wanken
biz si zesamen komen wider.
künec welf vuort ein gevider,
zwair grifen vluegel.
diu ros si bî dem zuegel
baide samt namen:
hurta! waz bluotes samen
von in dô wart geguetzet!
si sahen sô besluetzet
wol den künec walwan
von manegem werdlichem man:
er hielt in starker storie,
bî im hielt diu glorie,
sin sweher künec agrant;
manic vrecher wigant
hielt bî in under irm vann.
als ein leowe ein ainer lânen
sah man sie grisgramen.
sus kamen sie zesamen,
Wildehelm unde walwan.
du rainiu agly! wen wiltu lân
gesigen hie an sterben?
man sah si baide werben
nach prislicher tat;
die schuoffen minnen rat.
Nû dar! nû dar! wes bit ir nû?
kert hurteclichen zu,
sit iu ist an ein ander haiz!
ir muezzet bluotigen swaiz
durch aglyen switzen.
man siht si schone sitzen
ir bilde in jenr zinnen:
wer wil von ir gewinnen
daz lob under iu zwaien,
dem wil si hiute haien
ze lon ir minne suezze,
diu suezzen kummer buezze.
her wildehelm, halt ûz! nû dar!
seht, er haltet in der schar
der lîp unde liep iu nimt wol
unde der iur amyen sol
mit wibes trutschaft niezzen!
ir baider march si liezzen
gaen ein ander duensten
als dô waer in bruensten
der tiuvel mit dem helle vür.
als daz weter die schuer
in hol gebirge senket,
alsô wart gebrenket
durch die punder biz daz sie
ze samen komen . hurta, wie
werdlich gevohten wart
von der schoenen aglyen zart!
der werde wildhelm von österrich
der daht: < sit daz got mich
hât getragen her zu dir,
sô muostu ein lazen mir
mîner sel vrouwen .>
hertes vehten schawen
mocht man von in baiden,
der kristen unde der heiden
striten baid nach rîchem lone.
Wildehelm ab die krone
sluog die er vuort ûf dem helm.
in dem strite wart ein gelm
von ir baider slegen
daz sich die dunste wegen
durch helm in oren mohten:
ir stiche, ir slege tohten
dem tiuvel in der helle.
Wildehelm unde sin geselle
triben ein ander hin unde her.
Walwan nach sines herzen ger
sluog durch den schilt in ûf die platen:
man sach diu ros in bluot waten
ein hant ueber die visserlaich.
Wildhelm gab walwan einen straich
zwischen hals unde lîp:
waer agly sin wîp
gewesen, ez waer im worden sur.
der vlins hert saz als ein mur,
des grozen straiches aht er niht:
daz ros gein wildhelm die riht
kert er unde stiez ûf in.
Walwan nam in sinen sin
einen slag an zwerhen heln:
wan daz er an dem slage vaeln
muost, er het in tôt geslagen.
Wildehelmes zorn wagen
sah man dô besihticlich,
in die stegraif stiurt er sich,
in die hende er daz swert twanc:
von dem slage dô zerspranc
helm, wapen, blech, ringe,
der slac sanc in die siten linge,
lunge, miltz dô ûz im viel,
dar nach ein brunne bluotes wiel
ûz herz unde ûz adern,
diu zunge im dô wart ladern,
daz haupt naigt er gein dem wasen.
er sluog im ab munt unde nasen,
daz brust bain er zerstuckt.
der dritte slag dô druckt
lânchem dem ross enzwai:
man hort dâ maneges haidens schrai
klaeglichen schrien.
 <noch laestu mir aglyen!>
sprach wildhelm von österrich.
wuetig riht er von im sich
ûf den künec agrant,
den werlich er dô gein im vant
kuencliche halten.
er enpfie den wol gestalten
mit einem starken straiche:
Wildhelm im daz gelaiche
ab swanc dâ der schilt an hienc,
bî dem hals er in gevienc,
daz swert satzt er im ûf die brust,
er wolt ez mit des armes tjust
in in hân gestecket;
er het in ouch gestrecket;
ûf des orss hindertail.
Agrant der künec âne mail
der sprach: < naina! nain! nemt sicherhait!
ich wil iu swern einen ait
daz ich si iwer gevangen .>
durch die starcken drangen
kert er von im dô ditz geschach.
er sach daz herzog welf stach
den der des sturmvanen pflac,
daz er in dem bluote lac:
daz was der marschalk wigrich
des küneges von zyzya, der sich
huote ie vor schanden.
Wildhelm ez niht anden
scholt, doch het erz gern getân:
er gedaht daz der selbe man
in ab dem baum holte,
dâ von er enwolte
im ze laide vuegen niht.
mit künec welf er dô die riht
kert durch der vinde scharn.
dô sah er gegen im varn
den werden künec alyant,
den het ein küneginne gesant
dar durch prislichen ruom:
er was der minne vruht bluom,
diu het an in ir prîs gelait.
daz aller schoenst waffen klait
daz auge ie beluhte,
vuort er: swer ez sach, den duhte
daz er waer ein engel.
von golde manic stengel
uebergie der tock model,
dâ zwischen manic rîcher schodel
von siden was gestecket.
ein griff was zerflecket
ûf sim helme schone;
 <lona, vrouwe, lone!>
stuont dem grifen an der brust.
sin schilt nach richait gelust
was von manegem staine.
sus alyant der raine
durchbrach die schar nach cupido
daz er ûf helm ouch dô
sah in viures brunst stan:
durch daz wunder er niht lân
wolt er kaemsn an in,
in duht des scholt er gewin
bejagen unde alle êre.
er muost sin chere
gegen wildhelme wenden,
wan er sach den genenden
die prise alle legen in.
er rief in an: < ker her! ich bin
dester tiurr iemer mê,
tuon ich ritterlichen we
dir, sit du bist sô muotes balt
unde sô vintlich gestalt!>
Ey agly unde elene!
ir wellt die zwene
rîter an ein ander weten?
vür war! sô wil ich iu staeten
daz iwer einiu witwe wirt,
sit ir manhait niht verbirt
ze sterben durch die minne.
ich wolt die gewinne
wuerden ze baider sit verborn.
diu oersh mit vier scharpfen sporn
wurden dô zesamen braht:
vrau venus, wes habt ir gedaht
daz ir den suezen alyant
wellet toeten, der gewant
hât herzen sin in iwern dienst?
owe minne! wie du grienst
manegem in dem herzen
daz er des todes smertzen
durch dich ahtet klaine!
sus wildu daz der raine
Alyant hie vehte!
gein ein ander wehte
sah man si baide ritterlich.
ein lântz von ror dô einen stich
ûf wildhelm haft,
er ouch mit einem schaft
im wider galt die punder:
die âventiure hât wunder
daz in die ruke brachen niht.
diu minne dô zesamen schiht
wider die wik herten:
mit swerten si sich berten
daz die ringe klungen,
diu blecher dô zersprungen
ûz der nagel nieten.
ein ander si sus bieten
slege wurden grimme:
man sach ir zorn lymmen
als ainn bern wilde.
daz bluot in daz gevilde
durch brassel wart gereret.
diu minne diu leret
tun dirre taete genuege:
vuege unde ungefuege
kan si vuegen baide.
naina, nain, schaide,
werdiu minne, dise zwene!
 <wem solt agly unde elene
sagen denn des prises danc?>
sprach diu minne < swer den wanc
gewinnet under in zwaien,
dem wil ich minne aigen
gefuegen nimmer mere .>
keret zu durch êre
der wiplichen minne!
ez wellent die gewinne
iur einem werden ze sur.
hurteclichen, als der schur
suset mit den dozzen,
sus ir baider stozzen
von den oershen sich sô huop,
ir ainer den andern schuop:
der swert spitz gein dem verch
dâ neben an dem helm entwerch
von alyant kom geflogen,
daz man des helmes blech bogen
sach von dem slage.
daz ich nû der sage
an dem strit maht ze vil,
sit ich noch âventiure wil
wunderlich vor mir hân,
dar umm wil ich kurtzlich lân
gesigen hie den ainn.
der slac wildhelm den rainn
muot in sinen sinnen:
unminne er in innen
Braht mit einem slage wider.
er sluog in daz der grife nider
von dem helm sturtzt:
die arme er ûf schurtzt,
er sloz die hend in swertes bant
unde sluog in daz ez widerwant
in des herzen slozze,
daz dâ mit manegem vlozze
bluot ûf erden rert.
Alyant der gert
sanc dô nider nach dem slage.
von athen elene, klage,
klage iemer sinen lîp
der durch dich minnencliches wîp
ligt sô jaemerlich erslagen:
du scholt in wol von schulden klagen.
klaget, aelliu rainen wîp,
Alyandes werden lîp,
der in minnen dienst sich
liez ie schawen werdlich!
wafen! tugenthafter man
haidens namen nie gewan
gaen wiplichen triwen.
dâ von er si sol riwen,
sit er in namen ert.
swer sîner lid ains rert
in als daz zucker daz ie ror
getruoc, sin suezzer minnen tror
verswaintz mit ueber suezze.
der gallen bitter tuzze
mischet mit, man mocht sie
vür zucker suezze niezzen! hie
lit der wibe holde,
Alyant, der minnen tolde
der bluende was mit vruehten.
von sins adel zuehten
Niht wol vol sprechen kan mîn munt:
ob griez an wildes meres grunt
guet unde unguet kuend geweln,
sin guete kuende niht gezeln,
ob ez menschlich spraeche.
was an im raeche
herzoge wildehelm von österrich,
sô woelt ich selbe triegen mich:
in zwank mê minnen nôt denn disn:
dâ von er nutschier manegen risen
ersluog durch sin amyen,
die kueschen vruht aglyen,
durch die sluog er ouch alyant.
ach, was nû jamers wirt gemant
von athen diu künegin!
wan si in herzen minnet in
mit wiplicher staetekait.
ach owe! ach ach, herzen lait,
waz vuegst du zwischen lieben
der lib unde herzen klieben
mit gunst wil nah ein ander!
mîn herz erbander
zarten küneginne
daz der tôt ir minne
wil sô suerlich gelten,
daz alle maister melten,
si moehten niht gemalen
die sueften bernden qualen
die si traip dâ si enpfant
daz der künec alyant
was in ir dienst erslagen.
si sprach: < mîn haupt sol nime tragen
kron: ich bin diu arme!
ach herze, dich erbarme
ueber den lîp unde brich enzwai!>
sie lie sô klaegeliche schrai
daz der tôt ir herze spielt,
unde sterbens vür daz leben wielt.
Owe, ach, ir rainen wîp!
owe, klaget irn lîp,
sit si sô tiur geben kan,
triu gein triu hât gelân,
hie durch lieb erstorben!
ir werder lib erworben
hât iu iemer triwe:
besezzen si ist niwe
in hymelrich vor gots gesiht.
zwar ez taeten ietz niht
die vrouwen suemlich.
waer ich des guotes rich,
ir trutschaft ich gewuenne
ê daz ich mich versuenne
umm alle die lieb die ie wart.
vor den die wiplich art
hant, sprich ich ez mit hulden:
die zihe ich niht der schulden.
ich main diu durch guot sich swachen
an maneger hande lachen,
unde die zu trutschaft nemen
die sich in wider zemen.
wa nû tugenthafter muot?
hât ein hoverehter guot,
si minnent in vür werden man.
er si haltz, krump oder lân,
hât er guot, er wirt gereht,
man vraget niht von sim geslaeht,
ob in si tugent angeborn.
des wil ich in des lasters dorn
noch dick in herzen stecken:
man scholt si billich secken,
ez waer man oder wîp,
swelh umme guot ir lîp
sô laesterlich verkaûfen.
des siht man noch har raûfen
manege die die liebschaft
unde der suezzen minne kraft
gefuegt niht hant zesammen,
unde rehten sit vertammen
si an sel, an libe.
waz scholt mi ze wibe
ein wîp durch guot diu doch niht guot
waer? unde ouch ein man der muot
het als ein urint?
ach got! wie unverstanden sint
die luete an manegen sachen,
daz si ir wirde swachen
durch willen vaiges guotes!
ich gaeb des mînen muotes
minsten sin niht umm des guot
der lib unde sel niht tuot
kain êre unde den lueten!
pfi! ir vaiges trueten
vor got si verwazzen!
hie mit wil ich lazzen
dise rede unde komen wider
mit dem getihte dô nider
lag der werde alyant
tôt von wildehelmes hant.
Nû kam in die vintlichen scharn
entwerhs tievellich gevarn
der künec von morlânden,
er vurt in sinen handen
ein strit ackst vraislich,
mit der kert er rihte sich
ûf den künec von asya:
er het ze tode erslagen dâ
baidiu ros unde man,
denn daz im ze helfe kan
sîner brueder zehen;
man hort sie luetzel vlehen,
si retten in mit striten.
künec lot der moabiten
kert ouch mit sînem her an sie:
jenr sluog, der disen vie,
sus sluzzens in ein ander sich.
 <slaha! morda! vaha! stich!>
schrai dâ maneges heiden munt:
des vanlis hêrre zestunt,
der werde künec salaphat,
die hurt dâ in ein ander wat
daz maneger dâ lag werlich tôt;
der ammoniten künec lot
lag ouch in dem walais.
alrerst huop sich diu vrais
von den dienstmannen:
Melchinors sturm vannen
wurden die hêrren warten,
graven siniur sin zarten
ûz den handen daz er viel.
in der hert manic schiel
geslagen wart ûz ysen.
man sach den alten grisen,
den graven von tyranden,
den vanen mit den handen
zucken wider in den sturm:
sin ros daz want sich als ein wurm
durch die herten punder.
swer dô gehabt het zunder,
er het vil viurs enpfangen
ûz herter helme spangen.
Hurta! wie dô gevohten wart!
za baiden siten ab gezart
wart dô kursit, cobertiur:
man sach si als daz wilde viur
limmen in dem grimmen.
diu vraise wart dô stimmen
manic groz gedoezze.
hurticlich gestoezze
wart dô wider golten:
ritterlich si dolten
scharpfer swerte sniden.
man sach dô nihtes miden
Wildehelm unde künec welf,
si sluogen daz die bluomen gelf
roten schin gewunnen.
der junge künec versunnen
Wildomis vuor ouch mit in,
er het prislichen gewin
erworben in dem strite:
er was ze baider site
gewesen der besten ainer.
dô wolt niender kainer
des andern zage wesen.
sus in ein ander kresen
sah man si in dem strit:
die enge machten wit
Wildehelm mit sîner schar.
 <warta, hêrre! wara war!
wer ist der mit dem kinde?
er ist sô gar geswinde,
er sleht alles daz in kumt an,
von sîner hant ist manic man
gelait hiut ûf die erden .>
 <ez muoz gevohten werden
alrerst!> sprach wildomis.
dô wart ritterlicher prîs
alrerst dô begangen:
künec jory wart gevangen
von wildomis dem jungen.
der swerter orter klungen
in der helm herte:
der künec von marroch kerte
dâ ueber si mit sînem her
biz daz si wurden âne wer.
Nû keret zu! si vliehent!
mit gevert si schiehent
gein der stat ze smirna.
nû dar! nû dar! von zyzya,
ir sit entworht mit iwerm her!
Wildehelm in der glaise ker
wart sich muendern erste:
von zyzya der herste
künec sich im gevangen gab.
durch die punder âne drab
ilt er nach der vluht wit.
die kerten zu der selben zît
ze smirna in mit allen scharn:
Wildehelm mit in kam in gevarn
mit sinen gesellescheften;
die porten si mit kreften
behuoben, biz von marroch kan
der künec unde alle sin man.
Der stat luet zu lieffen,
si schriren unde rieffen:
 <kert ueber die mordaer
die uns manec herzen swaer
in vrigia hant gemachet!>
sie waeren ouch geswachet,
denne daz wildehelm gevienc
ein keten diu daz tor durch gienc,
biz si ze samen kamen:
die hurt si dô namen
in die stat unde sluogen nider
alles daz sich satzt wider.
ir kraft wart ueberhuren:
turn unde stat muren
von in dô wart besetzet,
doch maneger ê geletzet
ward ê daz geschaehe.
manic kleinoed waehe,
golde unde gestain dô vunden wart;
iederman ûf sin vart
gahet nach gewinne:
diu junge küneginne
Agly daz wol verclagt.
der disen jenn jagt,
biz ez wart alles ueberkomen:
si viengen manegen künec vrumen
die in entrunnen warn,
mit den man si gebarn
sach nach ir gewonhait.
disem liep, jenem lait
was dô der gelingen:
man sah si rayen, springen;
busunen, vloitener,
schalmyen, bucker
hort man dô ûf schellen.
nach vröuden sich stellen
sach man dô die geste:
sus lebtens in der veste.
Die kuenige dô mit huote
besatzt man . nach guote
sah man werben maengelich:
Wildehelm het sich
varndes guotes erwegen,
sin herz anders guotes pflegen
wolt niht denne aglyen.
doch satzt man den vrien
ze hauptman in die stat.
we! was er hoher êren hât
gewunnen in dem strite!
er was ze baider site
vor allen verre der beste,
er het die hoehsten geste
die dô gevangen wâren,
Agranden den klaren,
der trut aglyen vater,
gevangen dennoch hater
den rîchen künec von trazzia,
er het ouch manegen alda
gevangen des ich niht enmac
gezeln, unde der dô tôt lac
von sîner ellenthaften hant.
von zyzya künec agrant
sprach zuo dem künege melchinor:
 <hêrre, ir habt gerennet vor
mir an mîner werdekait;
ir habt gefueget herzen lait
mir an mînen lueten;
doch mir diu lait erst nueten
dô ich sach mîner tohter man,
von vrigia künec walwan,
ze stuecken sô ser zerhawen.
zu dem het ich mîn vrouwen
her braht unde mîn tohter:
vor iurm gewalt enmohter
si hie niht beslafen.
wafen, iemer wafen
der jaemerlichen raise!
die witiwe unde waise
ist worden ze der hochzit
unde mir ein sueftbernder strit
âne alle mine schulde!
ich wond ich het iwer hulde,
sit ich iu tete nie kain lait:
was mocht ich daz iu wider sait
der mîn tohter scholde nemen?
iur kuenclich êre mac sich schemen
daz si an mir begangen hât!
hauptet mich, daz ist mîn rat!
vür war, unde lazt ir mich leben,
man siht mich iemer dar nach streben
daz swachen mac iwer êre.
ir habt getobt sere
daz ir mir habt widersait,
erslagen manegen unde gejait
her in mins suns veste:
wart ir ie der beste,
dem hât ir ungelich getân.
swie ez mir darumme ergan
sol, sô wil ich reden daz,
ich ger doch lebens niht vuerbaz .>
Doch sprach der künec von marroch:
 <lieber hêrre, habt ir noch
gesaget iwern gebresten?
iur sinne daz wol westen,
dô ich den künec walwan
an rait, der iwer tohter hân
scholt zu einem wibe,
der mir von sînem libe
hiez wider sagen einen man
den ich iuch wol gewisen kan.
ouch hiez er von den vriunden sin
wider sagen: hêrre mîn,
waz woltet ir iwerr tohter dâ
ze gebenn dem künege von vrigia
denne durch vriuntschefte,
dâ von iwer helf krefte
iwern weg her wurden pfeden?
hêrre, ir moehtet wol anders reden,
waer ez in iurem willen:
mînen zorn stillen
wil ich, sit ir gevangen sit .>
der künec an der selben zît
hiez sinen rat besenden,
ez wart nach dem ellenden
Wildehelme ouch gesant:
si kamen alle dar zehant.
Der künec sprach: < ir hêrren!
waz rat ir mînen êren
wie ich mit disem künege tuo
der ein hât gesprochen zuo
mir ze vraevellichen?
von zyzya den rîchen
künec ich dô maine:
er giht ich hab im maine
unde mort an im begangen.
er scholt billich hangen
dar umm: waer er sô ahpaer niht,
ich hieng in zwar an ein wid.
doch tuot ez im ein tail nôt:
von uns hie maneger liget tôt
der sîniu rich erte.
ouch hoer ich sô herte
tugent von im sagen
daz ich ez im wil vertragen.
nû rat wie wir mit im leben,
daz wir im kuertzlich ende geben,
daz wie ze lânde komen wider,
unser êre iht legen nider!>
ein wiser herzoge, der was gra,
sprach: < hêrre, der künec von trazzia
ist ouch hie gevangen:
lat iuch niht belângen
unde lat mich nach im riten!
ich waiz wol daz sin biten
kumt iu ze guot,
sô wislich huot
vindet er ze aller stunt.
ich waiz wol daz er vint den vunt
der nach iurm willen wirt:
sin wiser sin daz niht verbirt .>
Der künec sprach: < ez ist mir liep!
waer ez ein rauber oder ein diep
der guot lere gaebe mir,
ich volget im: dô von ich dir
gan wol nach im ze riten .>
zu den selben ziten
der künec von trazzya wart braht,
als ez mit rate wart gedaht.
dô der künec von trazzya
kam in des küneges rat, dâ
ward er enpfangen wirdeclich.
er sprach: < hêrre, war umm hât ir mich
besant? daz schuelt ir sagen mir.
lieber hêrre, mueget ir
mit mir ihts gewerben,
daz laz ich niht verderben .>
dô stunt der künec melchinor
ob den künegen enbor,
er sprach: < kunt ir besinden,
mit wiser kunst vinden
wie ir von uns kaemet,
ê daz ir lihte naemet
grozzer schaden mer?
wir wellen die wider ker
haim ze lânde wenden.
wir werden iuch versenden,
ist daz ir ez vür komet niht;
ouch wellen wir enwiht
machen alls daz rich .>
 <nû vart sitlich!>
sprach der künec von trazzya,
 <mîn hêrre, der künec von zyzya,
bî iurn hulden sprich ich daz,
lat ez sin âne haz.
er hât mê rîche denne ir hant:
wuerd daz in haidenscheft erkant
daz ir in hie erslueget,
dâ von ir luetzel trueget
ern oder ruomes.
daz ire in sins richtuomes
beschatzet, daz stuend iu niht wol.
iwer kuenclich gnade volgen sol
mînen raeten, sô wil ich
raten daz der guetlich sich
hie mit iu verrihtet:
mîn sin daz wol betihtet
wie daz belibet staet,
volget ir der raet .>
Er sprach: < mîn hêrre, künec agrant,
hât manic rich unde guetiu lânt,
sô ist er ouch wol iur genoz,
swie erz in disem strite bloz
ein tail von iu si worden.
wir schueln ze samen horden
den groesten hort der ie wart.
daz ist der minnecliche zart
Agly unde wildomis iur sun,
sô ist in aller heiden tuon
sô maehtic nieman als ir sint.
lat uns iwer baider kint
ze samen geben, sô wil ich
vuegen in aelliu diu rich
diu gein zyzya hoernt:
iuch selber ir niht toernt,
mit namen si iu genennet sint.
diu juncvrau ist ein ainic kint
unde erbt ez unde nieman mer.
ez ist iur baider er,
volget ir dem rate mîn.
Vrigia daz rich sol ouch sin
ir, daz ist ir ûf gegeben.
bedenket iuch mit sinnen eben,
sô wil ich die wile gan
hin ûz vür die tuer stan,
biz ir iuch bedenket:
wie ir mir denne lenket
die rede, dar nach riht ich mich .>
mit der rede huob er sich
unde gienc ûz vür daz palas.
manic wiser künec dar inne was,
die duht alle sin rede guot:
ez wart veraint ir aller muot
daz si ez dem künege rieten.
 <hêrre, ir mueget gebieten
allen künegen die nû leben,
lat ir diu kint zesamen geben>
sprach der herzoge vri
von triande: hie stuont bî
Wildehelm von österrich,
des herzen lait alrerst huo sich.
der künec ward ueberwunden
von dem rat ze stunden
daz er ez wolt zuo lân gan:
dô stuont der arm ellende man
als er niht lebens haete.
mit vesten aiden staete
wart diu gemahelschaft gesworn,
dar zuo von trazzya erkorn
der kung wart zu dem ayde:
Agrant dô kom ûz laide
von sîner tohter wegen.
ach, was jamers pflegen
werdent nû die armen
ach got! la dichz erbarmen
daz liep liebe sô kume wirt,
unde daz aller lieb enbirt
dem wirt gefueget lieben!
nû hert, la dich klieben
mit jamers herten chiln!
wa tôt? nû zuo! lat iln
iur kraft nach den zwaien!
ach, waz jamers schraien
macht ir, vrau minne!
ich bin iu in dem sinne
ietzunt alsô reht vint.
daz ir sô verre gehuset sint
von mir, daz hilft iuch vür war,
unde het ich iuch bî iurem har,
ich lerte iuch minne tuecke.
nû sit ir mir sô vluecke
worden daz ich iuch niht mac
begrifen . owe, jamers tac
hât ir hie den gefueget!
an niht iu genueget.
welt ir in noch mê laides tuon,
zwischen mir un iu kain suon
wirt nimmer mere.
sol agly diu here
werden einem andern man
dem si ir liebe niht engan,
pfi! sô sit ir ungenaem.
in ist doch baiden widerzaem
aelliu liebe diu ie wart;
ietwederz des andern zart
trut in sînem bilde:
welt ir die machen wilde
ein ander, daz stat iu niht wol;
nieman iu vuerbaz dienen sol.
Diu minn sprach: < wes zihstu mich?
lieber diepreht, wie sol ich
hie die grozzen klage erwern?
waz mac ich daz die luete swern
ir kinder hin ze geben,
unde daz der baider leben
sus an ein ander hoernt niht?
an der selben geschiht
hân ich kain schulde.
diu trutschaft mîner hulde
wirt in erzaiget nimmer:
dâ von sô gimmer
wider dine hulde noch!
swie der künec von marroch
un der künec agrant
aid hie gesworn hant
daz diu suezze agly
schuel ligen by
Wildomis dem künege junge,
ez mueste zwair rosse sprunge
mit ainer tyost wenden!
schoelt ich den ellenden
sô jaemerlichen lazzen,
ich muezz sin verwazzen!
ich vinde noch ê manegen vunt
ê den geroeselierten munt
iemer man gekuesse:
mîn getuesch tuesse
muoz ê vil dar under!
mîner suezze zunder
wirt niht alsô gestrîchen.
mîn kreft mir entwichen,
stat ich in der sinne,
sô hiez ich nimer minne .>
nû was ez komen an die zît
daz man ein gestuel wit
zuo der hochzit het berait.
ouch was manc ahbaer wafen klait
zersniten dô sidin:
ieder man sich schin
wolt in vrouwen dienst lân.
vor der stat der schonst plân
was den der hymel hât bedaht:
dar in was daz gestuel gemaht
mit rîcher kost zierlich.
die künege die beraiten sich
ûf die hochzit alle dâ;
swaz in den rîchen anderswa
hêrren was, die komen dar:
sust wart diu vintliche schar
bruederlich versuenet,
wan ir herze gruenet
zuo hoher vraueden gluesten.
baz unde ie baz sich ruesten
sah man alles daz dô was
ze velde ûf des plânes gras,
mit manegem zymier rich:
die hêrren alle gelich
wolten dô tyustieren,
dâ von man si sach zieren
manic guote kobertuer.
ach wa ist nû der gehuer
Wildehelm von österrich?
wa bistu nû? man wil hie dich
enterben alles des du hast.
swie du nû aglyen last
zuo legen wildomise,
sô werdent dine prise
in jamers hol gesenket,
ob ez hie niht bedenket
maenlich kraft oder dîn sin.
er sprach: < on alle witz ich bin:
was sol ich denne bedenken?
mich muoz daz sterben krenken.
sol ich mit augen sehen an
daz man mîn liep aim andern man
legt zuo, ach ach owe!
waz sol mir danne daz leben mê?
owe klaeglicher nôt!
owe, mînes libes got,
nû wand ich habn erloest dich;
ûf jamers rost nû bin ich
erst gelait von wildomis.
ach, suezziu minne, du wis
mich armen wie ich schuel leben!
den rat muostu mir balde geben,
wiltu sterben wenden .>
si sprach: < du scholt behenden
ein brievelin, sô muoz mîn kunst
ir ez vuegen schier nach dîner gunst:
gehab dich maenliche!
du bist sô saelden rîche
daz dir noch wol gelingen mac:
man muoz nach suezz suren slac
enpfahen etteswenne.
dîn kindel nû enbrenne
unde berait dich ouch ze schumfentiur!
dir git gelingen liht die stiur
daz dir wirt vröude byen,
sô sihtstu doch aglyen .>
Wildehelm berait sich
mit sim gesinde waidenlich
nach siten der welt:
er gienc in sin gezelt,
Barrast er balde rief
unde schraip den jaemerlichsten brief
der ie ûf erden geschriben wart.
Melchinor nach küneges art
hiez nach den vrouwen riten.
zu den selben ziten
was ein bot ûf die burch komen
von dem man het diu maer vernomen
wie diu suon was geschehen,
unde wie man hohzit dâ sehen
kuenclichen scholt,
unde daz man zehant wolt
zuo legen aglyen
dem jungen kuenige vrien
von marroch wildomis.
daz vernam ir juncvrouwe lis
unde gienc zuo aglyen,
der küneginne vrien.
si sprach: < juncvrouwe, ir sit hin gegeben.
mit iu ein vriuntliches leben
ist von den künegen worden:
des siht man vröude horden
si nach ainer hohzit,
von marroch dem jungen künege ir sit
gesworn unde gelobt .>
 <sô ist an mir getobt,>
sprach agly unde wolt sich
ertoetet habn waerlich.
sich juncvrau lise umm si sloz:
ir wart daz herz alsô groz
vor jamer daz ir dick geswant.
diu juncvrau straich ie mit der hant
ir rosen wazzer umm den munt:
si wolt an der selben stunt
genomen hân ir ende!
 <wenda, minne, wende!
lat disen mort hie niht geshehen!>
si daht: < ach, soelt ich in doch sehen
noch eines vor mînem ende!>
si sloz ir zarten hende
vor laide umm die juncvrouwen:
den groesten jamer schawen
wart man an in baiden
den kristen oder heiden
ie gesach ûf erden.
si daht: < sol ich erst werden
nû aber aim andern manne,
wes schoelt er leben danne
der sô vil grozer staetikait
mit triwen hât an mich gelait?
ê wil ich sterben williclich.
nû waiz ich doch wol daz ich
sah in erslahen walwan,
dô wand er mich gewunnen hân:
schoelt er mîn aber sin beraubt,
ê woelt ich daz man mir mîn haubt
von dem libe sluege.
swie ich ez joch gefuege,
sô kan ez nimmer sô ergen .>
man sach si klaeglich ûf sten
von der juncvrouwen troesten:
einen schrin den loesten
hiez si ir dar bringen
unde schraip ûf wanes gelingen
einen brief, als dô ir sin
stuont, als ich bewiset bin,
daz nie wart klaeglicher klage
nach der âventiure sage.
Nû was ez komen an daz zil
daz der hohzit spil
scholt sich vol enden.
der künec den genenden
Wildehelm dô bat
daz er braeht in die stat
die küneginne von zyzya
mit ir tohter unde swaz dâ
vrouwen waer ûf vryen,
daz er kaem mit den
vür den künec agrant.
Wildhelm dem bekant
enwas noch kaim sim diener:
si wanden daz er waer
tôt von walwan,
daz hetens in ir wan.
ouch horten si sins namen niht
nennen dâ: von der geschiht
wanden si er waer tôt,
si westen niht daz er die nôt
gefueget het in allen samt,
unde daz er in der stat daz amt
sô reht werdlichen truog,
unde daz er walwanen sluog,
dar nach den werden alyant,
unde daz der künec agrant
selb in dem strite vienc,
unde was ern dô begienc
sin maenliches striten,
wie er ze baiden siten
gewarp, daz was noch unerkant:
von zyzya künec agrant
wand er waer ein heiden
der im die grozzen laiden
het getân unde sînem her,
unde waer dar komen ueber mer.
nû wart sich rusten wildehelm:
swie man in jamer in sach queln,
doch muost er vro gebaren.
sins gesindes rotten wâren
mit klaiden wol gezieret,
ouch het er geflorieret
sich selber nach dem wunsch.
der alt künec sunsch,
der künec welfen vater was,
von india, als ich ez las,
was der selbe hêrre,
mit sînem sun sô verre
was er dar gestrîchen.
er was sô hovelichen
mit witzen gestellet
daz er wart gesellet
Wildehelme von österrich:
kosteclichen huob er sich
mit wildehelm ûf den wec.
ez muest gar ein smaler stec
vor wildhelm sin gewesen,
er het gewaget daz genesen
unde waer dar ueber gegangen,
daz er die bluenden wangen
het gesehen die er sach.
schier er dar nach ûf brach
unde der künec sin geselle:
waer dâ des tiuvels helle
gewest, er het niht vermiten
er waer zu ir dâ durch geriten,
zuo sines liebes angesiht.
nû kertens ûf den berc die riht
mit ainer ritterlichen schar:
manic vrau wol gevar
vunden von in wart ûf der burch,
under in was kainiu murch
an wiplichen taeten.
in kuenclichen waeten
stuondens alle gelich.
diu küneginne rich
von zyzya die stuond ob in,
âne mun unde âne sin
was in jamers quale
Agly diu lieht gemale
stuont bî ir als ein engel.
ahy was rîcher hengel
hieng an ir unde gestain,
dar under ein herz raine
was verdecket mit der wat.
ach! waz grozzer vröuden hât
Wildehelm nach der gesiht!
dar umm west agly niht
daz si den sehen scholt
nach dem ir herze dolt
alles daz ir laides war:
sus stuont si in der vrouwen schar,
âne mail verwollen
in wiplichen vollen.
Der künec unde herzoge wildehelm
giengen ûf mit manegem gelm
der busun unde der pfifen,
man sach diu klaider slifen
rihlich nach in ûf erden,
sus giengen vür die werden,
herzoge wildhelm unde der künec,
vür die küneginne . muenc
sitzen si sie vunden.
diu minne manege wunden
schoz dâ âne wafen!
wafen, iemer wafen!
wie kum si in erkant,
ir herz si doch mant
wol daz er ez waere:
si duht daz si nie swaere
gewuenne von der angesiht.
kuend ich nû minnenclich getiht,
daz woelt ich gern aeugen,
dô liebiu trutschaft zaeugen
wart mit den gebaerden.
man hiez sitzen die werden
unde hiez in bieten trinken.
diu liebe ûz augen winken
wart dô den gelusten:
wie gern si sich kusten,
sô mac ez laider niht gesin.
Agly diu junge künegin
vor vröuden was erschrocken,
daz ir daz herze locken
wart ûz bluege balthait.
ach, waz grozzer vröuden trait
si nû in herzen sinne!
die lieplichen gewinne
daz herz ir erquickten,
ir blicke dâ verstrickten
die lieb manicvaltic.
nû stuond ûf der gewaltic
künec was in india,
vür die küneginne dâ
stuond er unde der herzoge:
dô wart gespannen jamers boge.
vor jamer der botscheft
Wildehelmes kreft
sah man dâ kranken sere.
dô sprach der künec here:
 <retd an, her vogt von der stat!
als iuch der künec reden bat
wider die küneginne guot .>
 <nain, vil lieber hêrre, tuot
ir mîn wort durch iwer tugent:
ir hât an witze groze mugent
unde sit ûf alle sache muenc .>
dô sprach von indya der künec:
 <sô tuon ich hie an iwer stat
der künegin kunt warumm uns hât
der künec her gesendet .>
 <ja, hêrre, nû verendet
ir die rede hie vür mich,
als ir wol kuennet, witzeclich!>
Von indya der künec dô
sprach zu der küneginne alsô:
 <vrau, uns hât zu iu gesant
von zyzya künec agrant
unde der künec von marroch,
daz ir bî disem tage noch
zuo in komet hin nider .>
 <dâ setz ich mich niht wider,>
sprach diu küneginne,
 <sit daz ein vriuntlich minne
nach laid uns hât verainet:
swaz sin herze mainet
in guote, daz ist der wille mîn .>
dâ mit sich diu künegin
huob unde gienc von dannen,
si hiez den werden mannen
zuht unde êre bieten.
wie bald si sich berieten
wa si wolten sitzen!
der künec dâ ze witzen
saz, daz was ein vrau alt:
Agly dô, diu wol gestalt,
erbalt sich unde zwincte,
mit augen si dô wincte
Wildhelm, daz er saeze
zuo ir unde niht vergaeze
sich an kainen dingen,
daz von in moeht vuerbringen
ir verholne trutschaft.
ez het diu minne mit ir kraft
sô sere si ervraewet
daz hainlich wart gestraewet
vil zaeher haiz ûz augen.
ir zwayer taugen
nieman gedaht ze merken.
diu liebe wart sich sterken:
wan si erschrocken warn,
vor vröuden niht gebarn
kunden si dô baide.
 <owe! ach der laide
die mir nach disen vröuden gent!
waz grozer swaer mir ûf stent,>
sprach wildhelm, < du herzen trut!>
er schrai ein wenic daz ueber lut
in der vrouwen ore erschal.
in zuckt sîner vröuden sal,
diu minneclich agly dô:
 <ach herzen liep, wie tuostu sô?
wiltu verderben mich unde dich?
sele, libes trost, nû sich
waz uns gelueck gefueget hât!
gehab dich wol! ez mac noch rat
wol werden unnser baide .>
 <owe ach der laide!
wie sol ez armen mir ergan?
swenne ich dich beslafen lân
muoz den jungen wildomis,
ich moeht ouch ainer stund gris
werden von der marter.
owe ach, du zarter
wol gestelter lieber lîp!
scholtu werden des wîp,
sô muoz mîn leben enden sich.
ich wand ich get gefriet dich,
Nû bistu aber mir verkauft:
mich hât unsaeld uzgeslauft,
daz ich an vröuden nackent bin.
waz sol ich tuon? wa ker ich hin?
owe herzen libs!
owe liebes wibs!
unde sol ich dich verliesen,
ê wil ich mir erkiesen
einen erlichen tôt.
owe, suezzer munt rot,
wiltu mich kuessen nimmer mê?
schria, herz, ach iemer we!
wie sol ez armen mir ergen?>
Agly sprach: < ach, trut, la sten!
wie tobstu mit dir selber sô?
dîn klage mich machet sô unvro
daz ich vor laide sterben mac.
swig, liep! uns kumt der saelden tac
daz wir uns noch ergetzen.
man mueste mich ê letzen
an allem mim gesunde
ê ich mit mînem munde
iemer kuste mannes munt.
ruoch wie ich zu dirre stunt
aber dir genomen si:
wizz mir geligt nimmer bî
des küneges sun von marroch,
swie daz si alle waenent noch
hohzit mit mir haben!
man must mich ê begraben.
du lieber lîp, mins herzen man,
wizze daz ich nieman gan
mîner minne denne dir!
ungerner ich dîn enbir
denne du mîn in herzen:
ich muz hainlich den smertzen
dulden âne gebaerde.
la sehen was drus werde:
sô si nû wen mich hin gegeben,
sô muoz mîn lîp unde mîn leben
doch nieman werden denne dir.
lieber man, nû sage mir
wa von haizt man dich wildhelm?
ich hier in maneger chrie gelm
dinn namen dô krogiern.
wer hât daz kostlich ziern
gelait an dîn cobertur
un an daz kint daz in dem vür
sô lobelichen brinnet?
ich waen dîn herze minnet
ein wîp diu dirz hab gegeben .>
 <sô muezz ich nimmer tac geleben>
sprach wildehelm < ich sage dir
ein tail wannan ez kom mir:
Diu erst tjust die ich ie getet,
an wilder âventiure stet
vor aim gebirge viurin,
zwang ich den rîter joraffin
daz er an mîn gnade sich
ergap; dar nach vuort er mich
in daz gebirge daz dâ bran.
der selb tugenthaft man
gab ze êren mir den heln,
er liez sin gabe mir niht vaeln:
er gab mir ros unde kobertuer
ûf mîn ellend vart ze stuer,
die ich gein marroch muost tuon.
dô der babst gewan mir suon
gein dem künege melchinor,
dô muost ich mîn geslaeht in vor
in nennen unde mînen namen:
des wolt ich mich von erst schamen
dô ich zu dir von erst kam,
dâ von ich ainn andern namen nam.
ich haizz wildhelm von österrich.
mins herzen liebs liep, durch dich
kom ich in daz ellende:
du jamers kummer wende,
du swebtst in mînen augen vor
unde braeht mir durch herzen tor
ê ich dich ie gesaehe.
ich wand daz geschaehe
von der constellacien kraft
daz unser baider trutschaft
sich alsô zesamen sloz:
ainmuetic was der stern loz,
wan man ez an dem gestirne sach
in ainr nacht, sich, daz geschach
ein angeborniu triwe.
nû wil des jamers riwe
berauben mich der triwen dîn.
ach herzenlieber zart mîn,
gedenk mich unde dich!
waz ich erliten hân durch dich,
dâ waer ze lâng von ze sagen:
ich hân hier an sô vil ze klagen
daz mich nimt wunder wie mîn lîp
ez muege erliden . kuenftic wîp
tar ich nennen dich niht mê.
achm was mir klaeglicher we
wehst von dîner hohzit!
ach, was grozer sueftzen lit
an libe unde an dem herzen mîn!
ach, la mich dir enpfolhen sin,
du herzen unde libes got,
unde gedenke mîner grozen nôt!>
Agly diu sueftbernde
sprach: < sol der jamer wernde
sus wahsen an uns baiden?
ê muoz der tôt ein schaiden
vuegen zwischen uns zwaien!>
we, waz hainlicher schraien
dô loschten unde burgen sich!
 <waz wiltu, lieber man, daz ich
tuo? daz ist alles geschehn,
soelt man mich dar umm sterben sehn.
mir tuot dîn jamer alsô we
daz ich shier niht hân sinne mê,
unde ouch der starke jamer mîn .>
dâ mit si im daz brievelin
schob hainlich in die hende:
Wildehelm der ellende
gab ir einen brief ouch wider.
Agly sprach: < sô wir hin nider
komen, sô vindstu wol den vunt,
sit der gewalt sô ze dirre stunt
an dir in der stet stat
daz ez uns nach wunsch ergat,
sô daz wir baid entrinnen:
dar ûf gedenk mit sinnen,
du stet vogt unde libes mîn,
unde ueberlis daz brievelin
daz ich dir dô gegeben hân!
gehab dich wol! hab guoten wan!
sit uns gelueck ze rede hât braht,
sô ist ouch mê mit uns gedaht!>
Zemitten kam diu künegin
gegangen mit ir vrouwen in.
die hêrren stuonden ûf zehant
gein ir, die si dô mit der hant
wider nider satzt.
diu suezze minne latzt
mîn trutschaft aber disiu zwai.
wafen iemer! haya hai!
nû muezzen si sich schaiden:
daz in sô grozen laiden
ieman mac geleben!
die küneginne geben
sah man in zwo chrone rich.
Wildhelm dô hainlich
wolt ir die sinen gegeben hân.
mit zuehten sprach si: < la stan!
ich hân manege kronen:
wir muezen ein ander lonen
anders danne mit golde .>
des erblugte sich der holde.
er sprach: < nû vuege uns got den lon
schier daz unsers herzen tron
mit vröuden werd erfuellet!>
schon dô wart gehuellet
maneger werden vrouwen,
die wile diu küneginne schawen
lie die hêrren klainoede vil:
manic suezzez saiten spil
traip man dâ besunder,
dick dar under
daz trinken in geboten wart
nû hetens alle zu der vart
beclaidet rihlichen sich:
 <swenne ir wellet, sô bin ich
berait> sprach dô diu künegin.
 <vrau! daz lat ietzunt sin!>
sprach der künec von indya.
dâ mit si stuonden alle ûf dâ
unde giengen herlich durch den sal.
ein kus, der doch niht lut erhal,
der minne vuegheit stiften;
zwo waehs stral schiften
si an unde schuzzen,
durch den kus dâ sluzzen
ir zwair minne in den gelust,
daz daz herze die brust
hete nah gespalten.
die lieben wol gestalten
sus mit ein ander giengen:
ach, waz si enpfiengen
sit swaer nach geluesten!
nû get ez an ein ruesten
jamers hohzit.
in wart des berges lit
unde diu strazze gar ze kurtz.
manegen wol gevaltenn schurtz
sah man an maneger vrouwen her.
von der burch si dô die ker
namen durch die halden ab:
manic ros sô mit in drab
sah man zu den ziten,
swer dô wolte riten,
der mocht ez tuon oder verbern.
Wildehelm kainen weg sô gern
gienc bî sinen tagen nie:
Aglyen er dicke trutlich vie
mit der arme smucken;
manic lieplich drucken
von in dô verstoln wart:
si wolten baidiu daz diu vart
iemer solt sin gewert.
manic wol bedecktes zelten pfaert
gienc nach der alten künegin:
von indya der künec vin
vuort si, wan siz in hiez.
Wildehelm si ouch liez
vuern ir liebe tohter,
dâ von wol mohter
baltlich an si grifen.
busun, buken, pfifen
hort man vil dô schellen:
dis trutlich hie gesellen
muosten sich dâ schaiden.
owe, ach der laiden!
Waz vröuden dâ zerstoert wart,
dâ diu zwai minneclichen zart
sich schieden von ainander!
sin hende wander
dick in ir hende;
 <nû bin ich aber ellende!>
sprach der saeldenbaere.
si sprach: < swig! dîn swaere
mich werdent anders sterben.
wiltu mich unde dich verderben?
nû hastu doch ains mannes muot!
daz ein vrau klaegelichen tuot,
des darf man ir niht wizzen,
diu mit wiplichen vlizzen
lat ir liebe an einen man
der ir doch niht werden kan,
unde kains mannes mê gert!>
ûf der stat diu schoenen pfaert
wurden in gezogen dar:
ûf saz diu vraeweliche schar,
der künec unde wildehelm.
er kund sich taugenliche steln
zu sines herzen vröuden:
vor ir beschaeuden
er dô ritterlichen rait.
von golde ein durchslagen klait
an vuort de junge,
mit manegem kluogen sprunge
daz ros liez er valiern:
er kund sich stoltzlich ziern
ûf ritterliche gebaerde.
sus rait richlich der werde.
Nû wurden nahen si der stat:
gein den vrouwen sich dô hât
manic künec hoh berait,
die laiten an ir bestiu klait
diu si gehaben mohten;
si warn dô gevohten
biz si sich beraitten.
ir geverte si dô laitten
vür die stat gein den vrouwen.
der künec von marroch schawen
wolt sins suns amyen,
die kueschen magt aglyen;
Wildomis der rait ouch dâ
unde der künec von zyzya,
dar nach die künege alle.
mit manegem grozzen schalle
bekamen si der künegin,
die si dô herlich vuorten in
in die stat ze smirna.
swaz vröuden iender anderswa
was, sô het trurikait
Wildehelm unde sin trut beclait.
die hêrren westen wenic daz
umm ir willen wie der was,
unde wie diu liebe was getân.
durch die stat hin ûf den plân
vuorten si die vrouwen
in daz gestuel; schawen
wolten si dô ritterschaft:
doch was ir kuenclich kraft
dennoch dar zuo niht berait.
vor der stat dô sich an lait
manic hêrre zu der tyust;
der vrouwen sin gelust
dâ tantzen in den bluomen.
si rusten sich ze ruomen:
von zyzya künec agrant
nam den tantz dô an die hant
mit sîner tohter, dar nach hoch
der künec gienc von marroch
bî der alten künegin,
manic hoher sarrazin
gieng an dem tantz
bî maneger vrouwen glântz:
maneger hande spil dô was,
nach dem si tantzten in dem gras.
Agly des tantzens wol het enborn,
dô vorht si des vaters zorn,
dâ von muost si ez lazzen.
Wildhelm was ûf der strazzen
von in geschaiden: in die stat
was er geriten, dô er hât
sin hainliche wonunge.
iu betuetet hie mîn zunge
wie er sins liebes brief dô las
unde was dar an geschriben was.
 <
Ach herzen liep! ach herzen lait!
ach liebes lieplich arbait!
ach jechant mîn! ach balsam tror!
ach du suzzes zucker ror
libes unde herzen mîn!
ich bin von der klage dîn
von der welt gesundert:
daz wunder ueber wundert
mich hât, daz ich verzaget bin;
mins herzen lîp, der sele sin
haben lebens sich erwegen,
sit si niht andrer liebe pflegen
denne wie si dich mit lieb ernern.
owe der klage! daz wil man wern
dir unde mir . ach iemer we!
du bist doch, trut, mir lieber mê
denne menschlich sin betueten kan.
schoelt ich nû aber aim andern man
werden? owe, minne!
bistu vuegerinne
liebes unde laides,
ach, des bin ich baides
sô voelleclich bestecket:
der lieb wan mich decket
mit der hoffenunge,
die wile wir sin sô junge,
daz ich dich sin ergetz
daz lait mir sin letz
nû aber hât gelazzen.
owe der unmazzen
der an uns ist begangen!
owe liebs gelângen,
owe herzen luste,
die zabelnt mir in bruste
nach dir, endloser zart!
du anbegin, mîn ende wart
mir nie mê alsô nahen:
war sol diu vluht nû gahen?
diu dô in herzen quellet sich,
sô si versluezzet mich unde dich,
sô hât si dester minr.
ich bin erst nû inr
worden was diu minne tuot:
swie ainmuetic si unser muot
gevangen in einem ein,
sô mac uns doch dehain
trutschaft dâ von werden.
nach dins libs begerden
liez ez an mînem libe ergan.
swie du gebiutst, alsô sol ez stan
mîn leben . was wiltu mere?
alle weltlich êre,
diu sich ûf rihtum ziuhet?
dô wider niht enschiuhet
mîn herze liden mit dir
alle die armuot die du mir
gefuegen moehtest, lieber lîp!
ê ich kains andern mannes wîp
wuerde der ie geborn wart,
ich wolt mit dir des todes vart
liden willeclichen.
ich kan niht gelichen
daz gen dir si ze mezzen:
dîn lîp mir hât besezzen
alles daz mir vröude git.
swenne mir den trutschaft nider lit,
sô wil ich nimer leben,
die welt ich ûf geben
wil unde alle ir werdekait.
gehab dich wol, liep! mir ist lait
aller dîn gebreste.
in mînes herzen neste
wirt nimmer vogel mer erzogen:
mir ist der welt prîs enpflogen!
swenne ich dich nimer mac gehaben,
sô muoz man mich nach dir begraben .>
Der brief het dâ niht schrift mê:
nach ir im wart dâ wirser we
denne im was vor gewesen.
er sprach: < wie sol ich hie genesen,
sô ditz liep mir wirt entwert?
swa der tôt mir si beschert,
dâ pflege got des endes!
ach, muot, wie du nû wendes
ûf gedank maneger hande!
ach, daz ich ie erkande
Aglyen bilde!
des geschiht mir als dem wilde,
daz durch sin wilthait stirbet
swenne ez niht erwirbet
daz sin ger gemainet hât:
mîn leben unde des selben stat
gelicher wise nach sterben.
ich waiz daz mîn verderben
sterbet aglyen ouch.
Got hêrre, vor dem helle gauch
behuet die armen sele mîn!
ich waen ez muezz noch hiut sin
mîn jungstes ende, ê ich sie
liezze legen zuo alhie:
ich gib ê lîp umme lîp
ê mir daz maegtliche wîp
werd aim andern zu gelait!>
die weil die künege sich berait
heten zu den tyosten
mit manegen rîchen kosten;
ouch was der künege mainen
daz zehant die rainen
scholt beslafen wildomis.
des was der kuencliche prîs
genomen in daz gestuel:
gein abent an der kuel
wolten brechen sie diu sper.
dô rant maneger hin unde her
biz daz si sich beraiten.
die vrouwen si dô laitten
in diu gezelt durch gemach:
nach mittem tage daz geschach,
sie warn tantzens muede.
spraech ich daz vröude luede
Aglye dem herzen?
nain, si luot bittern smertzen,
dâ si vernam die warhait
daz ir lieplich gesellekait
solt ze nacht verenden sich
mit dem jungen künege rich.
des wuohs jamers ir sô vil
daz ich ez vür daz haben wil
daz nie wart menschen mê sô wirs.
si tete reht als ein wilder hirs
der sich vor hunden senket
unde in dem wage ertrenket:
sus ertrunken ir die sinne,
si wolt irs libes minne
in jamers wage ertrenken.
sie wart dem tode wenken
als der hase den winden:
sus sah man ir geswinden.
diu juncvrouwe batris,
Belfant unde lise
warn ainic bî ir dô,
der gebaerde wart unfro:
si lag vor in als si waer tôt,
die wile ir suezzes muendel rot
kalts wazzers vil von in enpfienc,
dâ mit manic haizzer zaeher gienc
ûz augen klar durch liehtiu vel.
mit ir wolgestelten kel
rihten si ûf ir vraewelin.
dô wart vil kuesse us herzen pin
vor jamer an ir munt getân:
si het lieber dô gelân
ir muendel wildhelmes kus
denne daz si von den juncvrouwen sus
vor laide wart gekuesset;
doch wart daz lait vertueschet
daz sin wart nieman innen.
dô si zu den sinnen
wider kam, dô sprach si zu in:
 <mir ist sel, lîp . herz unde sin
erstorben daz sin luetzel lebt:
dar zuo ir iwern rat mir gebt!
ich mac ez lenger niht verheln:
mir wil der tôt daz leben steln .>
dô sprach belfant daz schoene kint:
 <ach vraewelin! was laide sint
diu iuch vor uns sus quellent hie?>
mit zaehern haiz diu vrage ergie
von ie der juncvrouwen sunderlich.
Aglye sprach: < ich waiz waz mich
toeten wil! ach iemer mê!
mir ist wirser denne we
unde mac doch niht ersterben!>
si gedaht irs liebes verderben
wuerde sich ouch enden;
dâ von si mit den henden
erzaigt manege groze klage
mit winden hende unde mit sage.
Agly dô gedaht,
dô ir der jamer braht
sô vil der sueft sende:
 <ich wil doch vor mim ende
daz brievelin lesen daz er mir
gab .> si hiez die juncvrouwen ir
bieten ein schrinlin klain,
daz was von edelm gestain
gemacht . dô si daz ûf gesloz,
den brief mit manegen sueften groz
si nam unde hiez dô von ir gan
die dri juncvrouwen wol getân.
si wolt ir hainlich nie gesagen
kaim liut: dâ von ir klagen
muost deste groezer sin.
sus huop sich an daz brievelin:
 <
vröuden trost! mins muotes sin!
swaz ich vröuden hân, die nin
hin! der wil ich nimer haben:
ich hân muot in den tôt ze draben.
waz du mir triwen hast gegeben,
die nim ûf! ich wil nime leben,
ich lebt mir selbe unwerde mê.
we! ach unde owe
daz ich ie mensche wart geborn!
waz verlust hân ich verlorn!
sô grozze verlust ich nie mê wart
gebnt . ach herzen truter zart!
dîn verlust mîn sele wil
schaiden von der vröuden spil
der ich iemer scholt leben.
daz ist dâ hin . wer sol mir gebn
in diser welt werdekait?
mir ist nû alle mîn vröude gelait.
ich wand mit lieb erlieben mich,
dafuer hât diu unliebe sich
gezogen in mîn herze nû.
nû her! nû keret alle zuo,
swaz ungemachs ûf erden si!
sit ich sol liebes wesen vri,
sô muoz daz laid ertoeten mich!
ich waen daz unser zwair ich
daz ungeluecke hab zercloben:
mir hât der suezen minne bogen
daz lait geschift an sin schos,
mir ist ein riwecliches los
gevallen nû vür vröude.
ach lieplicher beschaeude!
wie jaemerlich ich muoz sin
âne dich, trutes truetel mîn!
kainen trost hân ich vuerbaz,
der gewalticlichen saz
in mînem herzen enmitten.
du hast des jamers smitten
gelazzen mir ze erben:
die hamer slege verderben
mit ir durchslag daz leben mîn.
nû mac ez anders niht gesin,
daz muez ouch got erbarmen.
ach, iemer we mir armen!
ûf erden unde in jenr welt
muoz ich dîner lieb gelt
an ende klagen iemer,
sit daz dîn schoen gezymmer
sol ein anderr trueten.
swie vil ich bin bî den lueten,
sô bin ich doch der welte tôt
nû vuerbaz mê . ach muendel rot,
muoz ich dîn ouch âne sin,
daz tut mir we . nû, triwe mîn,
nim ûf nû swaz ich von dir hab
ze lehen! ich wil komen ab
des lebens durch di liebe dîn:
ich waiz niht anders, sele mîn,
waz ich dir dienen vuerbaz sol.
swie mir geschiht, sô gan ich wol
mins libs nieman mê denn dir:
ich kund nie vinden wie daz wir
kaemen mit ainander hin;
dâ von nim mich in dînen sin
unde gedenke doch der triwen mîn,
sô wil ich des todes pin
deste gerner durch dich dulden.
nim mir zu dînen hulden
urlaup: du sihst hiut mich
sterben willeclich durch dich.
ach, schoelt mîn sele wizzen daz,
ir waer iemer deste baz,
daz dîn wiplich bilde
schoelt allen mannen wilde
sin, sid ich sin muoz enbern:
sô woelt ich willecliche gern
des todes mînem libe.
nieman ich gan ze wibe
dîn, sit du mir niht bist beschert
unde alsô jaemerlich entwert.
hie mit ich wil die sele dir
enpfelhen, daz du gedenkest ir
als si dîn tuot, swie si gevert.
ach, daz du mir niht beschert
scholtest sin! ach, iemer we!
gib urlaup mir mit klagendem we!
la mich nach jenr welt streben,
wan ich nime hie wil leben .>
Sus ent sich mit klage diu schrift.
der jamer in ir herzen trift
daz lait dô umm slutzt.
ach, waz si waer nutzt
ze truebeclicher spise!
Belfant, daz vraewelin wise,
kam dâ zuo ir gegangen,
ez sprach: < iuch moeht belângen
daz ir sitzt sô ein .>
dô sprach agly diu rain:
 <soelt mir niht baz geschehen,
sô woelt ich ez vür saelde jehen
daz ich sus iemer saezze,
die ich wil niht vergaezze
des ich doch niht vergezzen wil
die wil daz mir des lebens zil
dem libe ist ûf gesetzet.
nieman mich sin ergetzet
des ich gedenken iemer muoz:
ich main den werden gots gruoz .>
die künegin von zyzya
vragt alle umm die vrouwen dâ
wa ir tohter waere,
Agly, diu saeldenbaere.
des antwurt ir von trazzia
diu künegin; si sprach: < si ist dâ,
in dem gezelt dô neben uns .>
Wildehelms, des getriwen suns,
waz dô niht vergezzen:
Aglye het gemezzen
im vil manegen sueften groz.
diu nie wart wiplicher zuehte bloz,
ich main die alten künegin,
diu gienc nach irm toehterlin
unde vuort sie mit ir in ir gezelt.
die wil was vor der stat daz velt
geziert mit manegem künege wert:
der grozziu ros, der zelten pfaert,
der rait gewant, der wafen klait,
sus was dâ manic hêrre berait
zu der tyost punder.
von zymier manic wunder
was dâ von vogel, tieren,
manic sidin tuoch dô zieren
sah man dâ die ravit,
banier ze baider sit
man vor der hêrren vuorte.
diu minne dô umm ruorte
die hêrren nach gelusten:
man sah ob manegen brusten
der schilt varwe glentzen,
dar ûf schaft engentzen
sit man sach von ritters hant.
von zyzya künec agrant
gienc selber nach den vrouwen:
er sprach si solden schawen
die kuenclichen tyost
die mit sô rîcher kost
die hêrren triben wolten.
die vrouwen, als si solden,
giengen ûf daz gestuel:
manic gueldin tuoch durch kuel
vür sunnen schin gespannen was,
ein samit gruen alsam ein gras
daz gestuel al umme vienc,
dar an manic guldin tolde hienc.
Nû heten sich besunder
berait ouch zu der punder
der junge künec wildomis
 (er wolt nieman dô den prîs
lazen vor aglyen),
ein zierlich rotte byen:
die vrouwen vraeuten sich der kunft.
sin ros vuor als ein hirz in brunft,
daz ward er galumpiern.
man sah in zymiern
einen tracken guldin,
in des hals manic spaengelin
von pfinem golde gehenket was;
si vuncten unde luhten baz
denne wildes viures blicke.
sus tatens ouch die ricke
dâ si an hingen:
swenne si die winde viengen
oder er sich selber wegt,
der luft si dâ regt
als ez vunken waern.
sus sah man den erbaern
vuern einen helm rich,
daz was ein stain loebelich,
den nant man moadat sit;
sin rosdecke unde sin kursit
was von gold ein buggran,
in tuescher zungen ist kain man
der ez solde gelten ein;
daz golt unde daz gestain
daz er dô vuert, ez waer genuog.
sin schaft von golde manegen vuog
mit geveltz hete:
von kainer tyost taete
daz sper nie wart enklemt,
sô stark was ez gestemt
mit den spangen guldin.
sus tait er zu dem gestuel in.
vor im was manic tyost geschehen,
man het manegen künec gesehen
gerant nach prises ruom;
dâ stuont niender bluom
si waer verdeckt mit richait
von spern oder von wafen klait:
sus kunden swenden si den walt.
diu sper sint von mir ungezalt
diu dô ir hant verswaint.
nû saz diu nieman maint
denn ainn in ir herzen,
mit sueftebaerm smertzen.
si daht: < wa ist wildehelm?
ich hoer hie sîner krie gelm
kainen knappen schrien:
ich waen er wil sich vrien
aller vröuden vuernbaz mê.
ach, ich vuerht sin, owe,
daz er sich selber sterbe
unde mich unde in enterbe
des klainen wanes des wir hân.
wa bistu, ellender man?>
sprach si zu manegem mal
mit sueftbernder qual.
Ach got! durch dîn grozz kraft
la sô getân liepschaft
zergen niht, diu doch erlich ist!
si mac dir, hêrre jhesus krist,
noch manegen dienst getuon:
mit dem tauf si dîn suon
gewinnet, ob du hilfest in.
nû het in daz hag hin
Wildehelm sich verstoln;
swaz man gesuocht, daz was verlorn.
er kom in daz selbe hag
daz an des gestuels plân lag,
er het berait ouch sich zu tyust:
den tod er wolt mit gelust
dâ holn oder vrien
durch die magt aglyen.
der künec welf von indya
gab im ein sper, daz het er dâ,
daz was geluppet unde stark,
kain man sin sterk an im bark
un mocht ez doch erstechen nie,
manc wildez gaeder ez ummvie.
ouch het er haizzen im berait
gruen als der hag ein wafenclait,
ein duerrs ris sin zymmier was:
er wolt niht daz
in ieman dô erkante.
sin ker er dô wande
verwegenlich in den rink.
gaen im dô hielt der juengelink,
des küneges barn von marroch:
mit im nieman dannoch
dâ het gerant ûf der wal.
die knappen rieffen ueber al
die dâ daz wapen prisen:
 <nû dar! lat wildomisen
ersprengen gaen dem rîter!
uns dunkt sin muot si bitter.
er ist ûz dem hage sô hainlich komen:
hât ieman werdekait benomen
im, daz wil er anden .>
gegen ein ander randen
si dô unde liezzen vliegen
diu bain, daz muosten stieben
die vunken ûz den helmen;
dô wart von krien, gelmen
in baiden vil geruoffen:
die hêrren si dô schuoffen
dô aber an ein ander.
Wildhelm daht: < ich erbander
Des hailes mîn, aglyen>,
daz sper der siten byen
dâ druckt mit armes kraft,
er traf in dô der helme haft
hât, ob des schiltes stricken:
man sach daz sper durch zwicken
kursit, wafen unde man,
ê er von dem rosse kan:
dô lag er tôt in der wal.
man hort dô maneges jamers gal:
wueffen unde schrien,
herzen lait vür krien
wart man mit jamer hoern dâ.
nû kerten zue von zyzya
der künec unde der von marroch:
ach, wildehelm, der nie gefloch,
der muost dô vliehen laider.
im wurden diu wapen klaider
zerzerret âne kroyerer,
doch stach er nider mit dem sper
vil ê im geschach daz:
werlich er lânge vor in saz,
er het swertes niht zu wer,
doch wert er sich biz daz daz her
in al umm unde umm besloz,
daz im dô vuogt jamer groz,
im unde den zarten wangen.
sus vurt man in gevangen
vür die zarten aglyen hin.
der was es komen in den sin
daz ez nieman ander waer;
dâ von ir herzen swaer
wuohsen gaen dem sterben.
 <ach got, la niht verderben
den armen waisen! swie ez mir
erge, doch getruwe ich dir
wol, du werder mahmet,
daz du gedenkest an die staet
die er mir erzaiget hât .>
sus wildhelm wart in die stat
gefuert . der künec von marroch
het im den helm dennoch
nieman haizzen abgezart:
unerbaermclich er wart
gefuert ûf den palas,
dâ manic hoher künec was.
Ach jamer unde truren!
ay minne, wie dîn suren
nach lieb laide hecket!
dîn lieb hât laid bedecket
an menschlichem kunne:
swer ietzunt lebt in wunne,
der hât nû we unde ach.
sus wildhelme geschach:
dô man den helm in ab bant
un den hêrren wart erkant
daz er ez was, dô wart sin lait
grozzer denne vor sin werdekait.
dô sprach mit vraise der künec hoch
Melchinor von marroch:
 <ach, werder got mahmet,
ich sihe wol, guot getaet
hilfet nime in der welt.
kanstu mit morde gelt
gebn, dâ bin ich ser betrogen an:
ich wand kain getriwerr man
lebt denne du waeres.
nû hân ich doch erbaeres
lebens vil an dich gelait:
swaz ich het, daz was berait
dir, swar du woltes kern.
dô het ich dir den hern
Wildomis zu gesellen geben,
dar zuo liez ich dir daz leben:
ich brach ouch mîn gewonhait
durch dich, dô mir widersait
dîn munt von walwane,
den du des lebens âne
ouch hie hast gemachet.
wie hastu dich geswachet
sô mortlich an mir armen!
ez mac sin tod erbarmen
die got unde alle sarrazin,
dem diu grozz untriwe dîn
sterben hât alhie bekant .>
von zyzya künec agrant
sprach: < jara ja, bistu ryal?
hastu ditz lait mir âne zal
gestiftet hie, sô waiz ich wol,
nieman mê dir vuerbaz sol
getruwen keiner vrumekait.
du hast mir manic herzenlait
getân, swie ich doch kintlich dich
zoch: ich waiz wol dîn gerich,
daz muoz ich hie verswigen.
ich waiz wol was sigen
an hohgemuete machet,
daz wirt dir hie geswachet.
schuln wir des lebens walten,
sô wirt vor dir behalten
daz du hetest sô gern.
dir wirt der selbe stern
in herzen dîn verlest.
daz dir der lib entest
dîn leben, daz gelaube mir!
wizze dîn liebe ir
nû sint hart smaehe>
sus sprach der künec waehe,
 <maneger gern laege
in minneclicher pflege
lieplich, sô wirt er laitlich ligen.
gedanken dîn sol angesigen
der tôt, der wan sol bringen:
sus dir dâ sol gelingen .>
Wildhelm von österrich
sprach: < ich hân ditz alles mich
verwegen, swaz mir mac geschehn.
kainen mort man mich sehn
bî mîner zît nie hât getân:
ich sluog den künec walwan,
der mich verriet mortlichen;
ouch hân ich hie den rîchen
Wildomisen niht ermort:
mich twanc des mîner vröuden hort,
daz ich ir hainlich dient,
wan mir ir minne grient
in herzen unde in sinnen.
durch daz man mich beginnen
sach hainlich ainer tyost:
ich wolt niht rîcher kost
vuern zu der punder,
dâ von man mich niht under
mînem helm rennen sach.
kuenftic was daz dâ geschach
als wol mir als im:
ûf mîn warhait ich daz nim.
waer er gewest mîn vater,
zu soelhem schimpf hater
minr ern ihts in gelait,
daz mir waer noch unde iemer lait.
swie ich darumme sterben sol,
sô getruwe ich doch wol
der durch die ich ez lide,
si werde nimmer blide
nach mînem tode mê gesehn.
swaz todes mir hie mac geschehn,
den wil ich liden durch si:
willeclicher mensch nie
gestarp durch kainer muoter barn.
Got unde si muezz die sel bewarn!>
Nû het der tac den schin verlorn:
die küneginne hochgeborn
wurden in die stat gefuert.
swaz dô was, des herzen ruert
dâ jamer unde truren:
diu hohzit wart suren,
diu sich dô scholt suezzen.
wer sol daz sterben buezzen
der geerten aglyen,
sit man den vürsten vrien
Wildehelmen toeten wil?
daz virmament sins zaichens zil
het ummlaûfen, alle sin maht
durch reht sol sten, den tac die nacht
hât ueberwunden, dâ von man sach
maenglich an sin gemach
trureclichen keren.
Wildehelmes des heren
gemach die nacht was boese.
Vater, sun, nû loese,
mit dînem gaist gedriet
namen! vor gefriet
aller geschaft dîn wunder ist.
Vater, sun, durch uns du krist
haizzest von der marter.
dô dîn lîp sô zarter
wart geoffent von longin,
dâ sah er, hêrre, dîn
erbaermclich gnade guot:
ûz dîner siten wazzer, bluot
vloz, dâ von wir kristan
haizzen, uns ze helfe kan
dîn grundlosiu barmikait,
Vater, sun, dîn gaist die trait.
geflohten in ein ainic ich
di dri namen habnt sich:
ê menschlich kuenne ie wart volbraht,
dô het in ir selb gedaht
dîn ewigiu gothait.
daz tummer man ze lânge sait
hie von, der niht des grundes wais,
der tuot unreht: in cirkels krais
hât begriffen sô vil
dîn taugen, unde dîn wunder wil
sich begrifen nieman lazzen.
dîner wishait strazzen
an anbegin sint unde âne drum:
des hymels hoeh biz an den centrum
dîn goetlich kraft gestellet hât;
swaz vliuget, vliuzzet oder gat,
daz hât getempert dîn gewalt,
der sich vielt in menschlich gestalt
in der maegde wammen.
ach got, der zarten ammen
laz armen uns geniezzen,
sit ir geburt entsliezzen
uns kan von hellebanden!
vor der suende schanden
behuet uns durch marien,
sit ir genade vrien
kan vor dem ewigen tode!
Maria, magt, genade!
genade, küneginne!
verlihe uns rehter sinne!
behuet uns vor des tiuvels rat,
der manege sel gehuset hât,
dâ beschirm vor die kristenhait!
Maria, hab ich iht gesait,
oder sage ich vuerbaz ihtes
sô weltliches getihtes
daz suende muege raitzen,
dar umm mich niht erbaitzen
nû la des hellen grien grif!
dîn gruntloser gnaden schif
la vloezzen mich ûf soelch getiht
dâ mit ich dînen gnaden niht
enpfremde unde dînes kindes!
swaz saelicliches windes
mîn segel dar zuo muezzen hân,
daz la an dîner baermde stan,
wan ich ez den lueten tuon durch guot,
daz zuehtigiu herz werden muot
gewinnen ûf die tugende.
swaz hoeret in der jugende
guetiu bispel vor im sagen,
ez mac sich in dem alter tragen
deste baz unde wil ez wol.
dâ von ich daz getihte bol
in der orn die ez verstant,
dar umm ir ez âne zorn lânt:
ich denk daz tugent dâ von komen,
sô waiz ich wol daz tugent vrumen
kan lîp, sel unde guot,
ich waiz daz tugentlicher muot
wirt nimmer helle hundes gauch,
der muoz mit vorhten suenden ouch.
sus kan diu tugent sich verstan.
Maria, laz uns wol ergan
daz leben daz wir triben hie,
durch dîn geburt, diu dich enpfie
ze tohter unde ze muoter!
dîn trutsun sô guoter
muezz ouch gein uns werden
daz er uns von den gevaerden
des vaigen tiuvels muezz bewarn,
sô wir von dirre welt varn.
Vater, sun unde hailig gaist,
sit du zuht unde tugent waist
nû ûf den tôt gevangen
unde sueftberndes drangen
von zwain herzen taugen
unde zaeher naezziu augen,
unde die dîn gewalt beschuof
durch des hailigen sant johannes ruof,
der vuerbaz wart geruefet an
von aim hochgeborn man,
Liupolt gefuerst von österrich,
durch die gnade niht entswich
disen zwain in den noeten:
wann wildehelmes toeten
sterbet ouch aglyen.
la dînen gewalt si vrien
von den ungetauften,
sit dîn erbaermde kauften
die kristenhait mit gelt tiur:
ich waiz, aglye ist sô gehiur
in herzen unde in sinnen,
wirt si mit warhait innen
waz dîn erbaermde gnade hât,
daz si in dînem namen lat
sich taufen unde gelaubet.
wirstu der sele beraubet,
wie zimt daz dîner grozen maht?
ne het volendet sich diu nacht,
des morgens roete gezwiert,
durch brehen ûz lieret
der tag stern venus:
verborn was dâ manic kus
von vrouwen unde von hêrren.
der jamer wart sich meren
der an dem abent was geschehen,
die künege wurden dô gesehen
in truren riweclich:
nû heten ouch alle gelich
sich gesament, swer dâ was,
in der stat, ûf daz palas.
der rat dâ wart gesamment,
von in wart verdamment
Wildehelm von österrich.
die hêrren dâ beraiten sich
unde zogten mit im durch die stat,
künec welf dô ser vür in bat
mit den vrouwen allen samt,
er het ouch der stet amt
sô reht zuehteclich getragen
daz von den lueten wart ein klagen,
daz grost daz ie man gehort.
Melchinor dô ein mort
Behuop ûf den ellenden:
nieman dô kund erwenden
des werden wildehelmes tôt.
daz ich iu sait von der nôt
unde von der grozzen marter,
die laid aglyen zarter
lîp in herzen muot.
ir herz von jamers bluot
erfüllet wart sô ser
daz diu sel die ker
dick wolt genomen hân:
ez was sô vil daz ichs niht kan
ze tuetschen sinnen bringen.
daz tôt mit leben ringen
iemer alsô lânge mac,
des wundert mich, sit daz si pflag
sô herzeclicher laiden.
Wildhelm tete ouch ir schaiden
vil wirs denne sin kuenftig tôt:
er het ouch klagebernde nôt
mit marter an dem wan.
 <ach got, wiltu entane
mich vröuden unde libes,>
sprach er, < unde liebes wibes,
des liebsten daz ie man gewan?
wil mich dîn groz erbaermd lân?
nû huelftu mir doch ûz dem mer,
dô ich von osterrich die ker
nam ûf die raise:
ein ellender waise
bin ich nû worden erst.
swie du dîn helfe kerst
von mir unde aglyen,
gewaltiger got, die vrien
enpfilh ich dir unde die sel mîn.
sô we mir niht des todes pin
tuot, den ich hie liden muoz,
sô daz ich von ir zarten gruoz
mich schaiden sol, ach iemer.
almaehtic got, du gymmer
rehten sin unde witze,
daz ich bî dir besitze
die hymelischen vröude
unde mînes liebes beschaeude!>
Kund ich nû klaeglich gesagen
der kueschen aglyen klagen,
willig ich des waere.
Wildhelmes herzen swaere
ir sô nahen giengen
daz diu lait beviengen
ir ieslich lit besunder:
mich hât noch iemer wunder
wi si dô ie genaese.
swer reht ir arbait laese,
ez moeht getriwes herzen muot
erliden niht, wan swaz ist guot,
daz hoert ungern lait geschehen,
daz man in triwen hât gesehen.
si sprach dick: < we, iemer ach,
daz mir diz bitter ungemach
niht kan daz herz erbrechen!
zu wem sol ich nû sprechen
 «kuenftic man » unde « lieber lîp »?
ez solden alliu rainen wîp
mir helfen schrien sinen tôt.
owe! ach we! ach der nôt
daz ein sô hochgeborniu jugent,
gewirdet in maenlicher tugent,
sol unverdient sin leben hie
verliesen! er getet noch nie
mort, des man hie zihet in:
er was mir liep als ich im bin.
des gunde mir mîn vater niht:
er tete als dick noch geschiht,
daz liep niht ze liebe gan
aim andern weder wîp noch man:
sus het mîn vater mich gegeben
ze aigen, den hât er daz leben
genomen erlich âne mort.
owe, mîner saelden hort,
waz wellents an dir rechen?>
der jamer ir wart brechen
den muot daz si entsinnet wart.
mit luter stimme der kuesche zart
schrai gaen dem hymel wafen,
si wolt niemans strafen
mer dâ entsitzen.
ir juncvraun aine mit witzen
lief nach der küneginne:
 <mîn vraewelin wil entsinne!>
schrai si mit manegem zaeher haiz.
diuz alt küneginne sprach: < ich waiz
vil wol wes ir gebristet .>
diu juncvrau sprach . < was vristet
sie, daz lat ir bald geschehen:
anders ir wert si tôt sehen,
bait ir ein klaine wile .>
diu küneginne mit yle
kam dar, unde swaz dâ vrouwen was;
unmaehtic vunden si si: was
si si angerieffen,
dô was ir herz in tieffen
gedanken mit beswaerden.
mit luter stimm die werden
vrouwen schriten alle.
von des geshrais schalle
Agly zu ir selber kan,
si schrai aber: < lieber man!
libs unde der sele trost!
die gote tugen dir erlost
die sele! waffen iemer!>
ir was diu stimme timmer
von dem geschrai worden:
diu bluekait wart dô horden,
kainr bluekait si mer pflac.
unversunnen si sus lac
vor den vrouwen dicke:
sust ir jamers blicke
Dâ maneger wart von ir bekant.
 <owe, vater agrant!>
schray si mit jamers sinne,
 <waz woltstu mîner minne
ieman geloben, sit si hât
der an dem iwer gewalt begat
main unde mort? wie daz irs in
zihent, ich waiz daz sin sin
nie begie denne triwe staet,
die er mit grozer qual het
nach mir in herzen sinne.
ouch gund ich mîner minne
nieman denne sînem libe.
waz wolt er mîn ze wibe,
Wildomis unde walwan?
er wolt wedern mînen man
werden gern lazzen.
scholt urtail in verwazzen
dar umm? stat daz künegen wol?
ir chron billich darumme sol
zergen unde alle ir werdekait.
ich waiz wol daz diu welt trait
niht werders mannes denne den sie
mit valscher urtail toetent hie.
ach, was hât er in getân?
Wildomis unde walwan
warn als groz als er;
dô warn ir ravit unde ir sper
als groz als daz sin;
nû was des todes pin
im kuenftic als wol
als in: dâ von man billich sol
in zerehte lân genesen.
wie mac ich sô unsaelig wesen
daz ich niht mac ersterben?
zwar, muoz er verderben,
kain mensch mac mir erwern,
des wol ich hiut den goten swern,
daz ich mich selber toet .>
ich waen in grozer noet
die alt künegin nie kam
unde alle die vrouwen lobsam.
dô sprach diu alt künegin:
 <versinne dich, liebiu tohter mîn!
o we herzen laides!
wie vol bin ich des baides!
wie hastu dîner blydekait
sô gar vergezzen, sit daz man sait
von dir in allen rîchen
daz man dinn gelichen
an zuehten kund vinden niht?
die machstu hie gar enwiht.
unser gote muezzen pflegen
dîner sinne, unde wider wegen
wil ich dich mit golde.
daz opfer ich ze solde
wil in gern bringen,
daz si mir den gelingen
an dir wider geben
daz dir belibe daz leben
unde wider werdest sinnic:
wan du bist ungewinnic
des mannes dâ du dich nach senst.
ach, wie du dîn sinne wenst!
ich wand du hetst vergezzen sin
nû, herzen liebs kint mîn,
wan ich sin selb vergezzen het.
wan daz du mich an dirre stet
sin hast ermant, ich wand daz er
kainen künec mit dem sper
getoetet iemer mere.
wildu des haben êre
daz du dich vremder minnen
ruemst? daz unsinnen
hât dich waerlich braht dar zuo:
liebes kint, ez nymer tuo!>
Aglye hort daz wol:
was ê ir herz jamers vol,
dô ward ez tusentvaeltig mê.
si sprach sueftlich: < o we!
lieber man unde hêrre mîn,
swie du bist tôt, doch muostu sin
mîn man, die wil der gaist bî mir
ist . vrau muoter, swaz ir
hie ungeraetes von im sagt,
sô wizzt doch, sin lieb jagt
den tod in mînem herzen .>
die stark sueftende smertzen
sich wunden in sie sô krefticlich
daz si dô vuerbaz selber sich
niht mer dô erkande:
ir schoenes antluetz si wande
von den vrouwen sa ze stunt;
ir natuerlich geroter munt
ward ir wolken var gestalt;
unsinnic unde an spruchen balt
wart diu zart aglye,
Wildhelm ir sinne bye
warn doch zallen ziten.
ich wil ze lânge biten,
man wirt wildhelmen toeten,
im helf denne ûz noeten
Altissimus der starke:
der noe ûz der arke
half, der helf ouch disem!
die künege grozz gelisem
under ein ander heten
waz todes si taeten
Wildhelme von österrich:
die wile daz si berieten sich,
dô vuogt der vuog maister ist,
ein botschaft mit gar kluogem list.
Swer got getruwet, der tuot reht:
sin helf ist den getriwen sleht,
unde die ir herze stellent
ûf tugent unde sich gesellent
zu allen guoten dingen
unde sagen, sprechen, singen
von zuehten hoernt gern.
als ûz der schal der kern
wirt wiz gelost,
sus ist diu welt verbost
gaen gantzen tugenden worden:
ir sin stet nur ûf horden
valsches guot, daz doch zergat.
git aim beschaidenhait den rat
daz er die tugent truetet,
unde im daz er gebuetet
daz er mit tihtens underbint
beschaidet die sin wert sint
mit kluoger rede lere,
der sols nû habn unere.
daz ert hie vor die werden,
daz man si het ûf erden
als die propheten hie vor;
die luete kerent nû daz or
dervon mit der gehorde.
wafen was der torde
mit sim klaffen luete!
man wil nû gar vernuete
die die singen oder sagen
dâ von man laster schande tragen
siht durch der selben sinne:
si hazzent der zuht unminne,
unde mac ich doch gelazzen niht
ez muezz den werden mîn getiht
getailt mit werden; ist ez niht guot,
doch waiz ich wol, waz edel muot
ist, der nimt den willen mîn.
swa aber die tugentlosen sin,
den vert ez durch der oren tor:
als diu stimm in berges kor
den schal wider giltet,
sus er mîn rede schiltet
unde maset mir den wizzen kern.
hie bî, zuehtic man, nû lern
daz du die selben vliehest
unde dîn sinne zu den ziehest
die tugent unde êre minnen!
sô lazz mich got gewinnen
diu vröude diu dâ niht zergat!
der tiuvel verkereren hât
berait ein laesterliches bat:
hab tugent liep, daz ist mîn rat!
Der rede mocht ich niht enbern,
wan ich sih zuht unde êre gern,
swie ich ir selbe doch niht enhan:
ez si vrouwe oder man,
swaz gern hort von tugenden lesen,
dem muoz ich deste hoelder wesen.
hie mit wil ich die rede lân
unde aber ein ander grifen an.
die âventiure sit si mich
dar zuo erkos, dar umm wil ich
durch die boesen ez niht lân.
swie luetzel ich ir tugent kan
gesagen nah ir werdekait,
doch ist mîn tummer sin berait
dar zuo mit sîner mugent
durch willen aller tugent.
Hie vor ein wiser maister was,
an einem alten buoch ich las,
er was gehaizzen dedelus:
gelesen hân ich von im sus
daz er in nigramanci was
der best, ( vür war wizzet daz!)
der ainer ie ûf erden wart.
der het ainn sun unde ein tohter zart,
diu was daz schoenst bilde,
daz si in einem schilde
vuort der künec von sorbrait:
einen grifen si rait,
in swelch lânt si wolt,
vliegend ers ûf im dolt,
wan sin von jugende het erzogen.
Dedelus si niht betrogen
het mit der swartzen buoche kunst;
ouch het si von ir schon die gunst
daz man si minnet, swa si was.
von ainer küneginne ich las,
diu hiez krispin von belgalgan,
daer was ir dienst undertan,
unde was ir ingesinde:
nieman was sô geswinde
daz er moeht ûz dem rîche komen
ungevlogen, hân ich vernomen.
dâ von het diu juncvrouwe wert
disen grifen vür ein pfaert
rait: swar si in hin hiez,
senfticlich er si nider liez,
swenne si wolt, zu der erden.
ich sait iu von der werden
wol wunders vil, sô wuerd ez ze lânc.
ir grifen der tiuvel vor swanc
in eines grifen gestalt.
er schain als ein zuhter alt,
dâ von der grif nah im vlog;
an der zuht er in betrog:
er wand er het in ûz gebruot,
er tete als noch manic vogel tuot
der sînem vater vliuget nach.
swa der juncvraun hin was gach,
dar hiez si vor den tiuvel varn:
kainen weg getorst er sparn
vor der kunst die si kunde;
si was zu der selben stunde
von nigramanci diu best erkant
die man under dem hymel vant.
Ir name was parklise,
si was schoen unde wise,
daz har was ir geflohten
guldin gevar: ir mohten
die winde ez wol zerfuern,
swenne sich der griffe ruern
mit sim gevider in lueften wart.
ir gewant was nach kuenclicher art
geworht ûz aim larikant:
manic rîcher stain dar ûz bekant
tete sîner tugent schin.
sus kam parklise pfin
gevarn gegen vrigia.
der tiuvel tete ir kunt daz dâ
wolt sin ein grozer strit,
darumme si zu der selben zît
was komen dar durch schawen.
si het gern ir vrouwen
erloeset von des tiuvels sun,
si wolt spehn ob sô vrum
dâ kain rîter waere
der ir vrouwen swaere
zerstort unde si erlost.
nach dem selben trost
was parklise dâ gevarn:
si west wol daz ze baiden scharn
die besten kamen die diu welt
mocht gehan, dâ von daz velt
niht von ir dô wart vermiten.
si sach wol wie si alle striten
unde welher dâ der beste was,
ouch sach si ûf der tjost daz
Wildhelm den künec erstach:
si sach alles daz dâ geschach.
dâ von si daht mit sinnen
wie daz si moeht gewinnen
Wildhelm ze kempfen:
ein insigel stempfen
si balde hiez den tiuvel dâ
unde gebot im iesa
daz er ir sait mit warheit,
dô der von marroch von huse rait
unde ze nacht bî sînem wibe lac,
was er mit ir biz an den tac
begienc, < daz la wizzen mich!
dar umm,> sprach si, < sô wil ich
dich dest minnr muen .>
der tiuvel wart dô luen
vor zorn als ein merrint,
doch muost er ir an underbint
sagen alle die getat.
diu schoen parklise sich dâ hât
gewarnt tynten unde birmit:
alle wege dez pflag ir sit
daz si ez vuort mit ir:
welt ir des niht gelauben mir,
sô muoz ez doch ein warhait sin.
mit ir hant si an daz brievelin
schraip daz ir der tiuvel dâ
het gesait, ie sa
si daz brievelin besloz.
si west wol daz jamer groz
von todes nôt wildhelm twanc,
dâ von si ir vart niht lânc
macht, si hiez vliegen hin
den tievel, dar nach si mit sin
irn grifen riht.
kuend ich nû guot getiht,
daz woelt ich ir lihen gern,
ir kunst wil ich niht lern:
swer tiuveln vil getruwet
unde ûf regenbogen buwet,
zejungst er ie beschalket wirt,
ob sin sin ez niht verbirt.
Nû dar, nû grif ich aber zuo.
von den künegen die dô vruo
des rates pflagen ûf mitten tac,
ze jungst ir aller rat gelac
an dem künege von marroch:
er wolt den jungen vürsten hoch
genesen lân durch nieman.
mit hirzzinn riemen
der zart dô gebunden wart:
man wolt in ûf des todes vart
enmitten hân geschicket,
dô wart von in erblicket
Parklise mit dem grifen,
durch den luft sie slifen
wart nider zu der erden.
si vragt nach dem werden
von marroch melchinoren:
ir wunder dô vertoren
sach man manegen vürsten hoch.
der künec dô von marroch
gaen ir lief mit sneller vart.
si schrirn alle: < warta wart!
ist dizz ein engel oder ein wîp?
wa ward ie sô schoener lîp?
oder ist ez ein goetinne?>
ir schoen in manegem sinne
sich want biz ûf des herzen grunt.
si sprach: < her künec, iu sol mîn munt
ein botschaft hie verenden .>
den brief man si behenden
sach daz dem künege melchinor,
si sprach: < ich wil iu sagen vor
wer iu den brief hât her gesant:
sin gnade iu helflich ist erkant
unde allen sarracinen.
dâ von lat hiut schinen
ob ir im sin wellet danken;
siht man iuch aber wanken
noch hiut hie an sîner bet,
sô lat er nimmer nihts iu staet,
unde ueberget ir sin gebot.
ez ist mahmet, der werde got,
der iu die botschaft hât gesant,
als iu wol tuot der brief erkant
mit manegem worzaichen.
lat iuch sin rede waichen!
daz mac iu wol ze guote komen:
sin lon in jenr welt vrumen
mac iu unde ûf erden hie .>
sus parklisen rede ergie.
Der künec dô den brief ûf brach:
dô er die wâren getat sach,
die nieman west wan er unde sie,
dar nach diu rede stunt wie
unde was er scholt tuon durch in,
dem künege citrunde wart der sin
von der botschaft wunderlich.
der nû gern hoeret mich,
ich sage iu alles daz dar an was:
erschrocken er in ueberlas.
Sus huop der brief von erst sich an:
 <dir enbiut, des kraft nieman kan
mit sinnen ueber sinnen,
sin goetlichen minnen
der werde got mahmet,
sin genade mit triwen staet,
unde haizzet dâ bî bitten dich:
wan er wil selber, sich,
an wildhelme rechen
daz klaegliche stechen
an wildomis dînem barn.
laz in mit der juncvrouwen varn!
daz gebiutet dir hie sin gewalt:
sin goetlich guete manicvalt
dich wol bedenken kan dar an.
gib ir den ellenden man
unde laz daz mit niht,
sô wil er in die riht
schicken in den grueselichen tôt,
der ie wart kuendic namerot:
in sol toeten des tiuvels sun,
sus hât ez sin almaehtic tun
bedaht, er ist merlin genant.
sus blibt dîn êre ungeschant,
sust just gein tjost muerdet niht:
ietwedern ist kuenftig diu geschiht,
sus hât er dîn êre bedaht.
Wildomis sele wart im braht
von den engeln schoenen,
die wil er vil baz chroenen
denne du in taetst ûf erden.
unmuetic nimmer werden
scholtu mer dar umm,
dîn sinne waern anders tumm
geahtet unde niht witzic.
la dînen zorn hitzic
dir von dem herzen slifen,
unde gib der mit dem grifen
Wildhelmen, daz ist sin gebot!
Mahmet der werde got
hiez mich schriben mit dem munde sin:
bî sînem engel cherubin
sant er mich parklisen,
die er mit listen wisen
hât gewirdet unde gelert,
dâ von si sin gebot ert
unde wirbet swaz er gebuetet.
nû hân ich dir betuetet
des werden gotes gebot:
lastu in niht, du kumst in die nôt,
der du wol bevindest
unde nimmer ueberwindest .>
Hie mit swaig daz brievelin.
der künec zu den vürsten sin
gienc unde betuetet in den brief:
nieman den rat dô wider rief,
si sprachen alle: < hât unser got
dir gesant her daz gebot,
daz schuell wir nimmer uebergan .>
dô wart der ellende gelân
durch den got mahmeten:
ern ruoht von welhen raeten
im daz hail was wider varn.
dô wart geruefet zu den scharn
der schoenen magt parklisen.
Melchinor sprach: < wir prisen
iuch billich durch den got mahmet,
daz ir mit gantzen triwen staet
dem dienet sô vlizzeclichen:
er sol iuch darumme rîchen
mit iemer werndem lone,
daz ir werbet sô schone,
war er gebiut, sin botschaft.
juncvrau, wizzet, swaz sin kraft
geboten hât, hie daz geschiht.
wizzet ir der botschaft niht,
sô bringe ich ir iuch innen:
ir dunket mich ze sinnen
gestalt unde ouch zu êren.
mit iu sol hinnen keren
der mir hât mînen sun genomen.
wizzet, im ist iur zuo komen
hie gewesen alsô guot
als sin leben . swie noch tuot
mit im unser werder got,
mir hât gekuendet sin gebot
daz ich in iu schuelle geben:
swie ir mit im wellet leben,
daz stet an iu, daz waiz ich niht;
ob unser got iuch des beriht
hab vor, daz wizzet ir wol .>
Parklise sprach: < ja, er sol
in ein soelhe vraise
daz im tuot wirs diu raise
denne hie daz sterben het getân.
ich main, woelt ir mir in lân,
ich vür in als mir ist geboten:
des tiuvels sun hât dâ gesoten
manegen im ze spise .>
sus sprach diu schoen parklise:
 <man sol im ouch hie wider geben
alles daz geziuge eben
daz zu sim libe hoeret:
ez wirt doch balt zerstoeret.
ez si boes oder guot,
doch wil mahmet daz ir ez tuot,
ez si ros oder yser.
ich waen daz ieman wiser
hie si, ez muezz in dunken reht,
ez si rîter oder kneht,
swer in den tôt sol riten
unde in vraise striten,
er beduerf wol swaz er guotes hab .>
zehant dô wart ein edel knab
geschickt zu sim gesinde,
daz si dar geswinde
braehten alles sin gerait,
helm, kobertur unde wapenclait,
dar zuo sin ros, sin sper, sin swert
mit dem schilt: swes er dô gert,
daz wart im alles schier dar braht.
Got der het mit im gedaht
vil kuenfticlicher dinge.
ez wart mit manegem ringe
verwapent wildhelms lîp.
er daht: < sol ich mîn lait vertrip
niht noch ze einem mal gesehen?>
er west niht wie in scholt geschehen
oder waz man mit im wolt tuon,
doch vraeut er sere sich der suon.
dô wildhelm wart berait
mit harnasch unde mit wapenclait
unde er ûf sin ravit gesaz,
jamers sueften vil er maz
nach der zarten aglyen.
er sprach: < got muezz dich vrien
vor laide, swie ez mir schuelle ergen .>
sin kint in heller brunst sten
man aber ûf sim helme sach.
er sprach: < aglye, dîn ungemach
tuot wirser mir denn der kuenftig tôt.
Got si sô guot der dir dîn nôt
benem durch die baermde sin!
ach, soelten mîner augen schin
dîn nur haben einen blick,
daz loste mich von todes strick,
daz waiz ich âne zwivel.
owe daz ich mit dem tiuvel
vehten muoz ûf dirre vart!
owe, truetelohter zart,
du sel mînes libes!
ach, tôt, was du nû tribes
mit mir ungetriwer spil:
swie gern ich durch si sterben wil,
sô lastu michs niht enden .>
sus hort man den ellenden
klagen unerschrocken.
Parclysen, die pfynen tocken,
sah man dô ûf sitzen:
urlaup si nam mit witzen
zu den künegen ueber al.
si sprach: < wildhelm, nû hab die wal:
hie sterben oder mit mir varn!>
er sprach: < ich woelt mit tusent scharn
vehten, ê ich stuerbe,
dâ liht ich doch erwuerbe
prîs durch mîn zartes bilde.
iur vart ist nie sô wilde,
ich laist si mit iu gern:
muoz ich dô sterben lern,
sô hân ich doch ein wile vrist,
doch getrue ich dem der ob uns ist,
er behuet mich vor dem tiuvel wol.
wol hin, ich var swar ich sol .>
Parclyse sprach: < sô drab an hin!
zu dem gevert ich sneller bin
denne du nû maht gesin:
wol an hin, guot geselle mîn!>
dô schieden si mit urlaub sich.
Parclyse nach im riht ir strich
in den lueften, niht ze hoch:
in dem gevilde si in erzoch,
dô er mit sueften vor ir rait.
er sprach dick: < lieb unde lait,
wie lazz ich dich sô hinder mir!>
daz ros er kert gaen ir,
dick er sach gaen der stat.
Parklise tugentlich sich hât
zu im dâ gefueget,
si sprach: < ob dihz genueget,
sô hân ich dich mit witzen erlost .>
si sprach: < nû hab guoten trost,
werder rîter ellenthaft!
ich sach dîn maenlich kraft
sô in dem strite werben
daz mir tete we dîn sterben;
den vunt ich selbe vunden hân
daz ich die künege in den wan
braht als ez mahmet in
het enboten: hoer, ich bin
nach einem kempfen ûz gevarn.
sô schoen wart nie muoter barn
als diu mich hât ûz gesant:
von belgalgan ist si genant,
ir bruoder was der atmirat,
der gewalt ueber alle heiden gehat,
Krispin ir nam ist.
Merlins des tiuvels suns list
ir rich alsô beslozzen hât,
nieman druz noch drin er lat,
er kuenne denne vliegen.
ich wil dich niht betriegen
hie mit mîner rede.
sit mich âne pfede
diser grife vuern kan,
dar umm mich ze dienst gewan
diu küneginne krispin,
diu liebe vrouwe mîn
hât mich sus dick ûz gesant.
mir wart dâ haim daz bekant,
swaz ûf erden mocht wesen
an mannes muot ûz erlesen,
daz daz sich gesament hie:
under den gesach ich nie
kainen tiurren denn du bist:
durch daz hân ich dich gevrist.
wiltu mit mir, daz mahtu wol tuon:
du maht gewinnen prises ruon
mer denne ie künec gewan .>
dô sprach der tugenthaft man:
 <sit daz ir mich hât erlost,
moeht ich iwerr vrouwen trost
gefuegen, des waer ich berait.
sit si sô grozz wirde trait,
als ir mir hât gesaget hie,
het ir mich von dem tode nie
erloest, dennoch woelt ich ez tuon:
durch wiplich êre prises ruon
erwirb ich gern, swa ich kan .>
sus kerten si gaen belgalgan.
Nû lazze wir die rede hie
unde sagen wie ez dort ergie
Aglyen unde den künegen rich,
die dô mit jamer schieden sich.
dô diu kuesche daz bevant,
unde ir sin raise wart bekant,
daz er dennoch lebend was,
dô ward ir ein vil wenic baz:
doch pflag si luetzel sinnen,
si hoft dennoch gewinnen
Wildhelm ir herzen trut.
offenlich unde ueberlut
klagt si dô sines todes ban.
si sprach: < ach, herzen lieber man!
sol ich dich niemer mer gesehen,
wie sol mir armen denn geschehn?
ich waiz wol daz die triwe dîn
dich liezzen niht die sarrazin
mit valschem urtail toeten.
die gote dir ûz noeten
helfen, dar du bist gevarn,
unde muezzen dir lib unde sel bewarn!>
der jamer wuohs an ir sô ser,
manegen haizzen zaher rer
mit ir man sah die vrouwen:
si mohten kum geschawen
die qual die si leit an sich.
die wile dô die künege rich
trahten ûf ein schaiden:
heiden von heiden
urlaup nam mit vriuntschaft dâ.
Agrant der künec von zyzya
swuor sinen dienst dem von marroch
mit allen sinen künegen hoch,
Melchinor swuor im ouch hin wider
mit sinen künegen daz si sider
laisten im getriweclich:
alsus die künege schieden sich,
gaen lânden si dô kerten.
Aglyen die geherten
nam ir vater in sin schoz,
er sprach: < du hast jamer groz
mir unde dir gemachet,
doch wirstu niht geswachet
von mir deste mere .>
mit ir er sin kere
wante gegen zyzya.
sîner hêrren manegen dâ
liez er vrigia besitzen,
gewalticlich mit witzen
besatzt er alles daz rich:
die andern alle gelich
vuort er haim gaen zyzya.
nû wil ich wider ûf die sla
mich aber wider rihten
unde abentuer betihten
von wildhelm dem vürsten,
der dâ gaen waldes huersten
kert mit parklysen,
der schoenen unde der wisen.
Swes sin ist sô durch sinnet,
sô daz sin herze minnet
begirlich wirde unde êre,
der wendet sine kere
ûf lebens wage dicke:
swer hie der welt ricke
kan wirdeclich entloesen,
der darf vor kainem boesen
vorhten an sich decken.
sus kunden niht erschrecken
die aengslichen vraise
die wildhelm der waise
laid ûf sîner verte:
er wolt in grozzer herte
âventiure sich vuegen.
dennoch sach man die kluegen
Parclysen bî im sweben.
si sprach: < ich muoz dir geben
hie laider mîn urlauben.
dîn angesiht kan rauben
mir vröude, sô ich dich laze.
nû merk wie ez umm die straze
gewant si die du varn scholt:
dâ ist ritterlich geholt
manic âventiure,
des muost in einem vür
maneger dâ verderben.
mîn kuendicliches werben,
daz ich nach dir hân getân,
daz wil ich hie dich wizzen lân:
swaz dir hie gelueckes ist geschehen,
daz hân ich alles wol gesehen,
in ernst unde in schimpf,
dâ von ich dîn gelimpf
hân alsô geschicket:
dô ich wart erblicket
in lueften mit dem trachen,
dô kund ich wol gemachen
ein brievelin nach der warhait,
was der künec hât gesait
des nachtes sîner wirtinne.
ich hân die kunst unde ouch die sinne
von nigramanci,
dâ von ich alsô vri
kan den tiuvel twingen
daz er muoz vor mir swingen
gestalt ains alten grifen:
des kan ich nah im slifen
mit disem jungen der mich trait.
swaz ich dem künege von marroch sait,
daz erfuor der tiuvel mir:
er want daz sins gotes gir
Mahmet ez im het enboten.
sus, sich, dins jamers knoten
kund ich dir entstricken.
niender ich dich schicken
wil denne dâ du gern verst.
ist aber daz du dich niht werst
laden âventiure,
sô muoz dîn lîp gehuer
liden grozze vraise:
sus lit ez umm die raise .>
dô sprach der saeldenbaer:
 <ez ist mins herzen swaer
daz mit iu vert der tiuvel:
soelt ich den von iu schiuvel
mit wer, daz waer mîn girde.
ez zimt niht wibes wirde,
der rainikait ist alsô groz:
ein engel schoelt sin iur genoz,
ir sit sô wol gestellet
daz sich zu iu gesellet
der tiuvel hât, daz ist mir lait.
ist ez ein tiuvel daz iuch trait,
daz muezz got erbarmen.
daz er var sam die harmen
rot gemischet vuert,
daz ir an ir ruert,
daz mich verriwen niht enkan.
ez zaem baz aim werden man .>
Diu minneclich zu im sprach:
 <du werder rîter, ungemach
muezz dir sin iemer wilde!
mîn wipliches bilde
den tiuvel niender rueret:
der grife der mich vueret,
den hân ich von jugent erzogen,
doch hân ich in alsô betrogen
als ich dir ietz ze wizzen tete.
kuencrich wit, buerge unde stet
hât diu vrouwe bî der ich bin,
der vrumt mîn kuendiclicher sin
daz ich var sus ûz lânde,
sit ich si erst erkande,
swar si mir gebuetet:
des tiuvels sun verruetet
hât mit sinen slozzen
lând unde luete, genozzen
hât er ir vil manegen tac,
des siges er ie an ir plac
unde an allen irn vriunden,
die ir gern rumden
vor im des rîches strazzen.
nû hât er sô verwazzen
list druf gestellet
daz in dô nieman vellet.
ein groz gebirge umme gat
alle diu rich diu di hât:
dar in get nû ein strazzen,
die wil er nieman lazzen
buwen in diu rîche,
des muoz mîn grife strîchen
in lueften âne rueren,
alle botschaft vueren
muoz ich sus in den lueften.
sin aengesliches gueften
sô grozzen gewalt tribet,
swaz sich mîn vrouwe schribet
gaen vriunden unde gaen magen,
sô mac nieman gelagen,
daz er diu wunder breche:
stoltze degen vreche
versuocht ez hant mit ritterschaft,
sô kund ouch kuenclichiu kraft
mit her dô niht erwerben,
si muosten alle sterben.
von belgalgan krispin
haizzet diu vrouwe mîn,
des amerates swester:
wizze daz, unde wester
wie er ir gehelfen moeht,
swaz im ze tuonn toeht,
daz litt er durch si gern.
Venus der minne stern
riht si, dô si wart geborn,
diu natur hât si ûz erkorn:
si ist nach dem wunsche gemalt.
an ir hât niht gevalt,
swem geluecke git ir minne.
uzzen schoen unde inne
ist si sô geluetert,
gepoliert unde getuetert,
daz ir wiplich genuht
giuzzt kraft in maenlich zuht:
In ir wiplich triwe
waer dins herzen riwe,
erkantestu si als ich.
hie mit wil ich dem hoehsten dich
enpfelhen: waz wiltu tuon?
Got geb dir vrid unde suon!
ich wil varn, des ist zît.
mîner vrouwen ding sô lit
daz si nach mir belânget:
ir herz jamer dranget,
daz ir klainiu wiphait
sol tragen diu herzenlait
von ainer soelhen vraise.
ach got! unde schoelt dîn raise
iemer gepfaden zu ir,
wizze daz sô lieb mir
geschaehe in dirre welt niht:
kant si dich unde dîn sit,
als ich si von dir hân vernomen,
ez waer ir tôt, moehtstu niht komen
zu ir angesihte.
dîn ritterlich geschiht
muezz dich wisen noch dar,
sô wirstu vröuden erst gewar .>
Der junge herzoge sprach:
 <gehertiu! mir ist ungemach
daz ir mich habt vür einen zagen:
ich tar die âventiure jagen
in den tôt durch aine magt,
der herz unde sinne nie versagt
dienst in ritterlichem muot.
ouch hât ir triwe sich behuot
gaen mir âne masen mail:
het ich tusent libe tail,
dar zuo swas altissimus
ie geschuof, daz must alsus
durch si sterben willeclich.
ach, ach aglye, sol ich dich
iemer mê gesehen an?>
in im ir minne sô ser enbran
daz er nahen was verschaiden,
dô er daht an ir laiden
riweclich beswaerde.
 <hêrre got der werde!>
schrai er mit sueften grozzen:
man mocht dô hoern bozzen
daz herz in der vorbrust;
sus twungen in gelust
daz sin maenlicher schin
wart verwandelt von der pin,
doch traib er ez taugen.
Parclyse sprach: < mîn augen
habent wol an dir erkant
daz du bist in ir liebe ermant:
gehab dich ritterlichen!
ich waiz dîn wirde rîchen
wirt, sit du hast willen
daz du dîn herz wilt billen
mit maenlichem muot:
diu zart kuesche guot
mac dich wol ergetzen,
ob dich hie triwe letzen
kan, nach irn triwen.
mîn vrouwe dîner riwen
kan dich noch entstricken:
ir wiplich schicken
sincket sô ze herzen
daz ez unmuotes smertzen
unde vremde liebe swainet;
gaen wem si sich verainet,
der hât den wunsch ûf erden.
hoch gedinge die werden
vraewet . nû gehab dich wol!
dîniu herzenclichen dol
werdent dir verwandelt,
ob dich ir wiphait handelt .>
 <
Kain wandel nieman bieten
mir kan, des ich mich nieten
welle in mîner irrekait.
ich wil der kueschen herzen lait
trueten vür wol nuest:
mînes herzen hochgeluest
geschaident nimmer sich von ir,>
daht er, < swie ich doch ir enbir,
doch hât mîn sel von ir trost:
Got helf ir daz si werd erlost
schier ûz herzen laide.
ach, lebendiger schaide,
daz du mich niht kanst sterben
unde mich doch kanst enterben
der rainsten vruht diu ie wart!>
von ir kert er sine vart
hie durch daz wilt geruehe:
 <
Unsaelde muezz iuch schuehe!
des wunscht iu mîn gemuet.
der hoehst iuch behuet!
habt kecken muot! verzaget niht!
iur wirdekait man wirden siht
mit lob in luft nach valken gir:
hie mit gib dîn urlaup mir!>
Gedriet in einem strange
unde ouch in drie gange,
ieglich tail gewaltic
unde doch ein valtic,
puncte in einem cirkel
unde ein ewig wirkel
sin selbs unde daz von im gat,
des alten, jungen, gaistes, hât
gewundert aelliu wunder,
dest drilich sich doch under
unde in der magt wammen vielt,
diu sin geschaft was unde doch wielt
sines hohen zepters,
in im selben dô ers
alles kan betihten,
der muez mîn sinne rihten
nach soelher âventiure
diu guoter lere stuer
geb allen den mit sinnen
die triwe unde êre minnen.
swaz der welt wirt gesait
abentuerlicher werdekait,
daz geschiht durch daz
daz die luete dester baz
wizzen waz si wirde:
erlich begirde
tiurent vrouwen unde man.
swer niht waiz waz wirde kan
gewuerken an den lueten,
der merke buoch betueten!
wie sol der wird unde er began
der si niht kan verstan
oder nie si gehort?
der giege vertort
sol bî andern giegen sin,
er unlust truebet saelden schin:
er ist ein urint, swar er gat,
denne daz er niht horn hât,
er unlust aller wibe!
man sol sich von im schibe:
ez dorret, swa er sitzet,
swie vil sin guote dâ glitzet!
ey du werder osterman,
herzog wildhelm, ich guotes gan
dir durch dine wirde:
dar zu richtuomes girde,
wollust unde guot gemach
liezz du, des muezz dich saelde dach
wirdeclich noch decken.
hey, nû siht man den recken
keren gaen der aventuere:
Altissimi des hoehsten stuere
muez im helfe senden!
aber in ellenden
nach aglyen lieb er wart.
vor im der brack ûf sin vart
kert nach âventiure:
die vand er ungehuer.
maneger vraget wunderlich
wa er enbizz . dem sag ich:
swer wirde unde êre minnet,
des herz dar nach sinnet
daz er ir vil vür bringe,
sin spise ist dick ringe.
doch âne spise nieman mac
geleben: doch der selb bejag
dick im wart, doch was er krank.
maneger lay der luete gedank
ist, als ich iu kuende:
ainr wines uende
minnet in dem slunde,
der ander vrazhait kunde
baz denne er vür bringen:
den selben muezz gelingen,
als ir gemuete ste.
doch wil ich den prisen mê
der sinen lîp kan twingen
zuo mazz an allen dingen.
Swelch herz ist sô durchluehtic
daz abentuer vuehtic
in im vremdes wunder,
des gedanc dar under
woelt die wile niht ezzen.
man mac ez niht gemezzen
alles nach der spise:
ritterlich prise
sol man jagen dafuer,
daz minnet werdes herzen kuer.
der rede ist gnuoc, swer si verstat:
der merkt si, ob er sinne hât.
Hie ritet hin gewegenlich
herzoge wildhelm von österrich.
er ist enbizzen âne brot,
diu spise im kund vuegen nôt,
wan er in unlânger zît
kom in daz gebirge wit,
dar inne sich ein wint erhuop,
der traip den groesten unfuog
den ie man ûf der erden hie
hât gesehen, merket wie!
er suset unde lundert
reht als er hagel dunrt.
sin suesen unde sin dozzen
ward ungefuege stozzen
die schrofen von den velsen,
vür blânckes arme helsen
wart im der stain vallen,
doch solt ich sin niht schallen
in sogetaner nôt?
der starken blech gelot
si von im entranten,
die grime sich sus wanten
sach man von dem winde:
dem zymier, sime kinde,
wart herter nôt nie kuendic.
der wint wazzer uendic
in dem luft vuort;
swa in daz iender ruort,
daz snait reht als ein scharsach.
im was entwichen nah sin kraft,
denne daz im kom ze trost
der der mit marter lost
die kristen von dem tode.
des almaehtigen gnade
half im, die er dick an rief.
durch den staup her an in lief
diu ungehuerst kreatuer,
die ich von kainr sinn stuer
ie hort genennen:
er kund ouch niht erkennen
weder ez waer mensch oder tier.
vornan waz ez ein stier
unde lief ûf zwelf vuezzen,
sin ungehiures gruezzen
dem armen dâ was wilde.
ez truog ains menschen bilde
oben ûf dem rugk,
dô was daz zagel stugk
der ungehurste wurm.
ez kom mit einem sturm
in sô hurteclichen an.
dem antluetz in dem giele bran
rot unde swartz vlammen:
ez vuort ein klammen
sines hêrren merlines,
dâ mit er vol pines
manegem het gestellet.
der stier kom geprellet.
der munt im hinder diu orn gienc;
der hut in dô ummevie,
was dicker denne drie schuhe.
diu horn ungefuege
warn stark an der groezze,
dâ mit ez sin stoezze
nam an den kuenen jungen.
ez het in bald ersprungen,
des kom er in die groesten nôt:
der horn spitz ez dô bot
im gaen des rosses brust,
daz ungehuer gerust
stach in nider daz er viel,
ros unde man in sinen giel
vazt ez ûf der erden:
im wil ze sur werden
hie diu zart aglye.
des menschen bildes schrie
hort man riweclichen.
mit dem zagel strîchen
ward ez in ungefuege.
sus lag wildhelm der kluege
âne wer ze lânge:
wan ez mit der zange
het im die arme ergripfet,
von der ungefuege entslipfet
im daz vraislich wafen.
ich waen er niht entslafen
dâ bî aglyen waere.
der junge helt ahbaere
sich schamt dô des valles:
swaz im dô war, des alles
vergaz er, dô er kom ze wer.
er tete dô satel rum mer
denne er ie vor het gepflegen.
des rosses het er sich verwegen,
wan ez daz ungehiur unfuog
dennoch in sînem giel truog.
Hey, wildehelm, nû ret dîn ros!
nû stiez an in ein tieffes mos,
gaen dem wart er ez keren.
Agly begund in leren
dô vehten kuendeclichen:
sins swertes ort wart strîchen
dem tier sô groz gepuesche,
sin zogbaerlich getuesche
haezlich in dick erlângt,
die slege er vast manegt
gaen dem menslichen bilde,
zejungst er ez erzilde
daz er im daz haupt abswanc.
daz tier dô in daz mos spranc,
dâ wart ez inne stecken.
sin muot begund kecken,
er sprach: < du laest daz ros mir hie .>
doch sanc er in biz an diu knie
ze allen ziten in daz mos,
er straich an ez, biz im daz ros
ward ûz dem giel vallen:
dem sah man uzwallen
von dem drucken bluot ûz munde.
mit einem kluogen vunde
stach er den stier in den giel,
daz er nider als ein kiel
viel, den dâ winde zerren:
er sluog im manege vlerren.
dô des menschen bilde gelac,
der zagel nimer strites pflac
den dô truog der tiuvel groz,
doch het er von im manegen stoz
enpfangen hert ûf sinen schilt.
des wart daz gruesenlich wilt
von im dô gar zerstucket.
ûz dem mos er zucket
daz ros mit aller sîner kraft.
daz was dennoch unellenthaft;
doch erkobert ez sich schier,
swaz im geschach von dem stier,
Daz er muede alsô zoch
ûf bî dem gebirge hoch,
biz ez zu im selber kam:
ûf saz der allen schanden gram
waz unde êren gert,
der het mit dem swert
prîs unde êre ervohten;
die lântzen dô niht tohten.
doch was im wider worden
sin manhait diu wart sich horden
zu im, swenn er gedaht
waz im ie saelden braht
Agly diu kuesche rain.
zehant dô sah er ein
vest an dem gebirge:
diu gruelich umm zirge
glândert unde hizt.
sin manhait diu wizt
in ûf daz aller best:
er rait vast gaen der vest,
mued unde gar zerstozzen
von manegem velsen grozzen,
die der grueliche wint
ûf in warf, unde ouch daz rint,
daz in dô het gevazzet:
doch im ein wenic bazzet;
des ist im nôt, wil er genesen.
sus begund er in lesen
gedanc maneger lay:
mit sueften manegen schray
liez er nach aglyen schellen.
zehant dô sah er hellen
ein viur vor der vest:
er kund, noch enwest,
niht wizzen waz ez maint.
zehant er sich veraint
er wolt daz besehen;
swaz im dâ maeht geschehen,
des bewag er sich schier.
wintmueln vier
stuonden ûf der ecken,
gaen des windes strecken
sah man si laufen snelle:
ûz manegem wilden velle
si blaspalge triben,
grozzer roerrn siben
giengen von ieglichen,
von listen wunderlichen
warn dô gegozzen,
unde waer ez niht verdrozzen,
ich sagt iu wunder dâ von:
in sie gienc maneges luftes don.
ez warn zwen wuerm,
die vür alle stuerm
warn gemachet:
schone gevachet
zwischen in diu strazze gienc
diu daz rich durch vie.
von êre warn si gemachet,
Merline het si bedachet
daz si niht gesmeltzen mohten.
werlchiu dinc niht tohten
dar zuo, sô groz was der unfuog.
ieglichem ûz dem munde sluog
ein viur gelich alsam ein berch.
der tiuvel schuof geworht daz werch
duch sinen sun merlinen,
der dô mit grozen pinen
daz lânt sô het besluetzt;
des wart dor inne genuetzt
maneges herzen swaere
von vrouwen klagbaere.
Nû sach der muotes vest
daz viur, doch er enwest
war ûz die vlammen sluogen,
die mit vuogen kluogen
warn drin gelaitet.
vil kum er dô erbaitet
wie im kunt wuerd daz wunder,
des muost er sturmes punder
sich dar nach kuertzlich nieten.
den schilt begund er bieten
vür die hitz vast.
er sach in viures glast
die grozen wuerme gluen,
hinder im hort er luen
ein stimme alsô vorhtsan
daz ûf erden wart nie man
er muest drab erschrecken.
den werdlichen muotes kecken
sach man sich werdlich ruesten:
im braht ein muot gelusten
diu wild abentuer.
sus rant er gaen dem vür
bewegenlich . in sînem muot
enzunt aglye im ein groze gluot,
doch waz si minnenclicher.
er daht: < ich entwicher
dienstes nimmer, swie ez ergat;
liht ob mich got noch sehen lat
ir gewunschtes antluetz.
ritterlicher nuetz
gestalt zu âventiure
vuege mir der gehuer
Got in irm dienst!
ey liebes oersh, unde giengst
sô vrilich als gester!>
dô hort er ein gepflester
von der veste dozzen
den ungehuersten grozzen
den man ûf erden ie gesach:
unde west aglye disen ungemach,
ir herz muest sich spalten.
in ainer stunde alten
mocht er von dem grusen.
tiuvelliches husen
pflag der selb verwazzen:
er truog einen grozzen
slegel in der hende,
dâ mit er sô behende
was gaen der unfuoge;
er het von einem buoge
ein geruest gemachet,
dar ueber schueppelen gestrachet
warn von marinen.
der tiuvel in merlinen
namt, er in ouch wort.
an des slegels ort
hiengen bliden stain:
der slegel was von bain
ains tiers daz haizzet cotantil,
zwelf klafter lânc was der stil,
gadert unde gehuernet.
sin lîp der was beduernet
mit ainer huot, diu ist scharpf;
ditz wunder wundern nieman darf.
unde schribt der maister socrates:
 <swaz wunders got ie geschuof, des
ist in wazzer merer tail .>
in dem mer ist âne mail
ein tier an sînem muot,
vor dem in grozzer huot
diu andern wunder habnt sich.
ez trait ein hut sô vraislich,
sô hert unde sô spitzic,
sin natur ist sô hitzic,
als uns avicenna sait:
doch tuot ez nieman kain lait,
ez werde denne erzuernet.
zehant ez sich denne durnet
mit dem daz an im worden ist.
Merlins des tiuvels list
der selben huet ein erwarp,
des von im manic mensch erstarp.
daz tier haizzt vortaspinaht:
kain tummler wart nie gemaht
des wurf die hut verserte.
die truog der ungerte
an ze wapenclaide.
arm unde bain diu baide
warn dick unde kurtz,
dâ zwischen der lîp ainn schurtz
het in witer lenge:
dô was im daz gewenge
mê braiter denne ein wanne,
noch swertzer denne ein pfanne
was sin varwe, dâ diu schain.
als ein uebel ruede er grain,
dâ er sach vor im halten
den kueschen wol gestalten
wertlich ze tyost.
er het von rîcher kost
ûf dem haupt einen huot,
der was vür alliu waffen guot
gemachet ûz metalli.
diu buoch sagent ez si
ein insel, haizzt drivallis,
dô si man sin bî gewis:
in dem wazzer ez stat,
swaz in dem bodem gat,
daz ist vester denne der adamas;
als ein pfal, als ich ez las,
stet ez in dem wazzer.
daz mittel, daz daz nazzer
ist, daz wirt ein kristalle;
ob es iu gevalle,
sô ist ez oberhalb ein holtz
 (ich woelt sin haben einen boltz
durch daz vremde wunder);
daz starke, daz under
Waz des huotes herte.
allen waffen werte
sin hert vor verseren.
zesamen si nû keren,
die ungelichen baide:
Altissimus der schaide
ez wildhelm zu dem besten!
Merlin der wart dô vesten
an sich sin hochgerueste,
vür schilt erz twanc zu brueste.
er nibelt ûz den brawen;
man sah im manegen grawen
lok gen umm die keln;
die arme niht envaeln
kunden, swaz er umm swief.
sus er den jungen an lief
mit sîner grozzen hayen:
ich woelt in einem mayen
kuescher reiner vrouwen
gebaerde lieber schawen,
der ieglich het ir amis,
denne ich den tiuvel alsô gris
saehe mir bekomen.
ich hân nie vernomen
von kainem vorhtsamer man.
herzoge wildhelm, ich gan
dir vehtens dâ baz danne mir:
daz ist doch niht aglyen gir.
Sus was sin pfant versetzet
der minne, diu in hetzet
mit ritterlichen êren:
diu muz hie sterben leren
den vürsten oder sinen vint,
der dâ zannet unde grint
als ein lymmender per.
eya, wie ritterlich er her
druckt daz sper ze siten!
hurta, welch ein riten
geschach von dem zarten!
er stach im ein scharten
ûz dem kinbacken,
als ez mit ainer hacken
im waer geslagen ûz dem giel,
daz or dâ mit wol halbes viel,
daz was im als ein muelt:
daz sper sus in im wuelt
daz ez von dem punder brach.
Merlin des tiuvels sun daz rach
an im hart snelle:
den slegel ungetelle
begund er hoh swingen,
er sluog in daz wart klingen
blech, ringe, nagel, niet;
daz in der slac niht enschiet
von leben, daz ist ein wunder:
kluoge waenke kunder,
die im daz leben vristen.
der slag im ob den risten
daz harnasch ab swancte:
hurta, wie er verhancte
dem ross, daz er mit kreften traip!
des swertes snit ûz haupt raip
die nasen knureht unde groz.
dô wart ein grimmiclich doz
wueffend gehort;
der slegel aber enbort
wart, mit dem gestain
er sluoc daz von einem rain
oersh unde man viel,
als der sturm einen kiel
zerfuert unde zerret.
ey suezze, wieder verret
Wildhelmes geluecke!
seht, als ein valk vluecke
Wildhelmes oersh ûf spranc!
er sprach: < des hab iemer danc!
hilfa, got! gib geluecke!>
ungezaltiu stuecke
sluog er im ûz den wangen:
swa in daz swert erlângen
an der bloezze mocht
unde im ze sniden toht,
daz rert er in dem bluot.
seht wie der tiuvel wuot
als ein wilder varre!
er stach im einen vlarre
durch daz auge ûf in daz hirn:
seht wie zitige birn,
die man schuettet, risen,
alsus mit sterke wisen
ward er ûf in die hayen;
den getiurten layen
sluog er daz die stain
von der hayen klain
zersprungen in diu stucke;
er sluog des oershes rucke
enzwai, daz oersh lag ie sa tôt.
ach, milter got, nû ist im nôt
der dich ie het vor augen
unde raines herze taugen
âne masen truetet!
daz dir hie nieman buetet
trost in dînen noeten!
sol dich der tiuvel toeten?
hey, agly! we dir, we!
scholtu gesehen nimmer mê,
der dich vür sin sel hât?
owe, minne, wie ist dîn rat
sô suezze an dem anvange!
wie kan dins endes zange
durch koerder suezze wuergen!
dîn luter wazzer huergen
du kanst, nach duenne trueben.
swer dînen willen ueben
wil, der slint den angel:
durch rain minnen manegel
muoz liebes liep noch dicke.
owe! ich erschricke
daz wildhelm sô lânge lit:
hilf ûf, agly, des ist zît.
Vrau minne, nû schicket etwaz,
oder ich trag iu iemer haz,
daz der junge vürste her
sus verlies iht lib unde êre!
ie sa krefticlich sich want,
dâ besluetzt ist minnen bant,
Aglyen suezziu minne:
diu braht wider sinne
ir zart amys, dâ ez lac.
daz unmensch het manegen slac
ûf dem ross erzaiget,
ze jungst er sich naiget
nach im unde wolt in griffen:
an dem bluot sliffen
ward er dô tobsuehtic.
von dem ross der zuehtic
Wildhelm dô wischte:
Aglyen liep er vrischte
in herz unde in sinne.
er sprach: < ach, mîn truetinne!
westu daz ich muoz sterben hie,
ez waer dir lait, doch wil ich ie
ez machen im ze sure .>
dem grozzen ungehure
gab er schadstraiche;
wenne er in wolt raiche
mit der hayen, sô wankt er:
diu druntz von wildhelmes sper
stekt im in dem haupt dennoch,
die tete sô we im daz er < och!>
schrai nach sîner sprache.
diu aengstliche rache
Wildhelm ze schaden kam:
von im daz geruest er nam
daz in zer brust dâ dacte,
die arme er zerstracte,
unde warf den vürsten, daz er viel,
daz im daz bluot ûz helme wiel.
Nû lit der helm cupido
dâ nider, der nie mê sô
unwerdlich ist gelegen.
der gefuerste junge degen
wolt ûf gesprungen sin dâ wider:
dô stiez in gielewast dâ nider
aber mit dem slegel.
der ungehuer vlegel
het in sô ser gedroschen
daz er vor unmaht loschen
muost als er waer tôt;
dem tiuvel ûf in was sô nôt
daz er in bî dem schilt begraif,
er sloz in in der arme raif
unde schoz in in der wuerme viur.
zehant diu vaige kreatiur
viel nider ungetelle.
ûz sînem munde helle
liez er ein vraislich stimme:
der tôt mit manegem grimme
in twanc, wan er was sô starc,
im wart versert des hirnes marc,
dâ von er muost sterben.
wafen, unde sol verderben
Wildhelm im dem vür,
daz ich der âventiure
ie dô gedaht!
von der vest gaht
ein künec staeter êren,
der sach wildhelmen den heren
werfen in die vlammen:
wol der rainen ammen
von der er wart gesaeuget,
wan er im helfe zaeuget!
Kursit, schilt unde kovertuer
Wildhelms kund in vür
niht geschaden siden groz:
er waer des lebens worden bloz,
denne daz in der schilt nert,
er was im ûf der vert
hundert tusent mark wert.
swer gotlicher helfe gert
mit innrs herzen riwe,
den lat got sîner triwe
hie unde dort geniezzen
unde lat sin gnade giezzen
in im gelueck unde êre:
alsus hie der here
Got half wildhelme,
als er ûz jamers gelme
half ouch den drien kinden,
als wir geschriben vinden.
An anbegin an ende
muez uns von dem entwende
des vlammen uns sô haiz tuon!
muoter! tohter! hilf uns sun
umm dîn kint erwerben,
sô wir süln sterben!
alpha et o! si unser ban,
die laitten unde wisen kan
zu der zeswen hende!
helf uns an dem ende
daz diu sel wol gevar,
daz wir niht werden tiuvel par!
Swer hie got getruwet,
wizzet, der niht buwet
ûf den regen bogen,
er ist unbetrogen.
des enpfant der vürste wol,
billich er iemer sol
vuerbaz dienen durch daz:
durch daz viur was er niht laz,
daz kint wart ueber viuret.
sit daz in dicke tiuret
vor manegem hohen wibe,
die von sînem libe
horten sagen die manhait
die er ze belgalgan erstrait.
Hie gaylet von spangen
gelaufen, niht gegangen,
snelleclich gaen im kan,
als noch ein getriwer man
tuot, der werde luete minnet.
Wildhelm entsinnet
was worden unde alsô kranc
daz er vor unmaht nider sanc.
der getriwe gailet
nach sînem adel billich tete,
snellich er in entwafent.
ich waen, hie niht entslafent
vuenf gekroent küneginne,
die mit unminne
des tiuvels sun braht dar;
rîter, vrouwen grozze schar
het er dar ûf gevangen.
künec gaylet von spangen
sus waz gevangen ouch dar,
daz er die kuenclichen schar
wolt hân geloeset.
dâ von wart beroeset
dick vor der veste
gras unde baum este.
die âventiure nie kain man
mocht gebrechen, biz dar kan
der noch lit in unmaeht.
ich muoz von sim geslaeht
iu sagen, daz vernemt durch mich,
wie ez an wirde kan hoehen sich!
Sin muoter was von spangen:
si mocht wol belângen
daz si in alsô vruo verlos,
dô er aglyen im erkos:
daz sluog in an von art.
hort von wem diu zart
komen si von alter:
kuesche manicvalter
von kaim geslaehte nie kan.
Senebor ir alter an
hiez von capadocia;
der liez einen sun dâ,
der hiez parille nach dem stain,
der sô luterlich ist rain:
der selbe zwen suene liez,
Thytorison ainer hiez,
des vrau im braht tyterel,
der sit an hoher wirde hel
schain in sunnen gelesten;
die hoehsten unde die besten
von dem geslaeht geborn sint,
daz ist der stam des grales kint:
Parcifal was ouch der art.
der tiurst der ie ainer wart,
daz was tschyonatulânder:
sin geslaeht bekander
bî gamuretes kuenne,
an dem er sit unwunne
bî dem baruk sach.
Gamuret ze oehaim jach
von spangen gayletes:
owe des geraetes
daz ie sin werder lîp erstarp!
wan er sô vil der wird erwarp
sin geslaeht, die man noch
durch in priset . ich wil doch
wisen daz geslaeht wider,
dâ ich ez liez: swaz dâ von sider
guoter dinge geschehen ist,
daz moeht ich niht in jares vrist
iu gesagen, doch ich ez waiz
alles sament, wan ich vlaiz
mich ie ze soelhen sachen
die wirde unde êre machen
iln gedaenken kunnen:
ouch wil ich saelden guennen
allen den die ez gern tuon.
ich sprich ditz durch kainen ruon;
swie luetzel wirde an mir lit,
sô hân ich doch alle mîn zît
von den gelesen die ez triben,
dâ von ich hân ditz buoch geschriben
den ze lob unde ze êren
die ir sinne keren
an tugent unde an werdekait.
ûf mîn triwe, ez waer mir lait,
 (ez ist mir worden wol sur!)
daz ein boeser huntgebur
unde valscher hovelecker,
boeser schalk unkecker
gehoern ez iemer scholt:
beswaerd ich dâ von dolt!
Swaz von adel ist geborn,
daz hât diu natur erkorn
zu adellichen sachen.
nieman sol die swachen
ahten niht ze lueten:
ir leckerliches trueten
geschiht in unkunst,
werder luete ungunst
süln si billich tragen.
nû hoert wunder sagen
von dem geslaeht, dô ich ez liez:
Parillen sun der ander hiez
Agrant von zyzya
nach dem kuencrîche dâ,
der aglyen vater was.
wizzet vür war, daz ich las,
von troyen si geborn sint,
Romer haizzent nû ir kint,
die werden romaer,
die von maneger swaer
die kristenhait geloeset hân.
nû schuel wir vahen wider an
die wilden âventiure:
Got geb mir ler ze stuer,
daz ich si sô getihte
daz si wise unde rihte
die luete zu dem besten!
von des grales esten
unde von dem stam hân ich gesait
ein tail, sol iu sin niht lait.
Moeht ich in mîner jugent
wirde, êre, prislich tugent
den werden ze oren bringen,
tihten unde singen
mich dest baz geluste,
ob mir von herzen bruste
die sinne woelten riechen,
swie ich dar umm siechen
muoz in dem hirne,
doch ich die ûz erkirne
die werdes lobes walten.
swie man dar umm alten
den boesen hoflecker siht,
dar umm lazz ich ez niht.
die rehten abentuer ich hân
ergriffen: merk, werder man
unde ouch ir guoten wîp,
waz von iwerm lîp
guoter dinge geschehen ist!
Wildhelm in dirre vrist
was zuo im selber komen.
si heten wol vernomen
daz der valânt was erslagen;
des sach man in ir herzen tragen
vröude unde hochgemuet,
der vrouwen wiplich guet
gab daz unde ir rainikait,
dazz duht nie herzen lait
in waer geschehen, daz er genas.
dennoch er unbekant in was,
er im von erst engegen lief,
manic haermin arm in umm swief
mit minneclichem druck,
swelhiu mi aim smuck
in zu ir mocht twingen,
diu het den gelingen
niht genomen vür ein lânt.
den swaiz im manic senftiu hant
von dem antluetz kert:
swaiz ûf ir klaider rert,
dô warn si den trahen holt,
swie vil dâ von erblaicht daz golt.
Sus zogtens ûf die vesten;
rîter, vrouwen enwesten
wie si sich im solden bieten
wol: ern wart er sich nieten,
nach ungemach gemaches.
nû was des valânt swaches
burch sô wol beraten
daz si den wunsch dâ haten
von trinken unde von ezzen.
snelleclich unvergezzen
boten si dô santen,
die in dem rîche bekanten
wol die küneginne;
si sprachen: < vrau, gewinne
wie an iu ein botenbrot,
sô gebt uns vroelich: ez ist tôt
Merlin mit sîner vraise.
ez hât der saelden raise
einen man uns her getragen,
vür war! der hât in erslagen
unde daz ungetane tier
daz dâ vornan waz ein stier,
doch er in in daz viur warf
des die wuerme sô scharpf
ûz den halsen pflagen:
durch daz viur ûz tragen
sah man den ellends rîchen.
wizzet, sinen gelichen
trait nû niht diu erde.
die küneginne werde
habnt in ûf timorat.
daz richst zymier er hât
daz ie wart gesehen:
vrau, ez ist mit spaehen
listen sô gemachet
daz ein kindel lachet
unde doch all umm ez brinnet;
sin wapen rok besinnet
ist von soelhen sachen
daz daz viur niht swachen
in mocht mit der hitz;
sin schilt git lieht glitz,
den ez ouch nie verwert.
ich sage iu von der zert
diu an sînem libe lit:
daz er in dehainen strit
iemer kumt, daz ist mir lait.
vrau, sô si iu gesait:
die gebaerde die er hât,
im sô ritterlich an stat
daz si herzen twingen.
ich kuend von sinen dingen
iu in aim tage gesagen niht:
komt, si seht ir die geschiht!>
Diu küneginne krispin
sprach: < got, hêrre mîn
hât mich erst erhoert.
heya, wie nû stoert
vröude truren von mir!
bald ylet, dazt mîn gir,
in daz rich her unde dar:
haizzen ritterliche schar
ruesten unde vrouwen!
bald ûf! wir schueln schawen
der sunnen kint an schone:
der sô rîche lone
an uns hât verdienet,
mîn herz nah im grienet,
daz ez in mir wallet.
wol ûf! mir gevallet
sin trueten, swie in nie gesach:
mîn herz mir nû lânge verjach
mich muest der tiurst erloesen
der lebend ist . mîn roesen
an waengel unde an munde
ich vür in nieman gunde
ze kuessen noch ze drucken.
mîn herz daz wil vlucken
nach sîner angesiht.
wol ûf, balde die riht
gaen der burch ze timorat!
waz diu hoher êren hât
in ir ummevangen!
ist der künec von spangen
noch dâ? daz suelt ir sagen mir .>
die boten sprachen: < wellet ir
in sehn gern? er ist dâ!>
die boten riht si ûf ir sla
mit rîcher gabe, als ir wol zan:
ir herz nach wildhelme bran.
Du schepfer aller wunder!
dîn winkelmez under-
vahet manege sache:
swen du wilt, der swache,
swen du wilt, der hohe!
dîn helfe diu kan gahe.
daz schint an wildhelme.
nû seht wie durch die melme
Parclyse kam geswungen.
diu herze sich dô drungen
vor vröuden gaen ein ander.
diu was ze alexander
gewest die selben wile,
gaen ir lief mit yle
diu küneginne von belgalganc.
 <triwe mîn, hab iemer danc!
wir sin erlost von dîner kunst:
rîches lons unde mîner gunst
scholtu darumme walten .>
die wile ungezalten
schar sah man zu sigen;
man hort parclysen swigen:
vor vröuden si sô ser erschrac.
 <ach, waz vröuden bejag
lag an dem schanden armen!
trutlich dar umm erwarmen
sol er bî wibes libe,
hât der saelden schibe
in lebende uns gelazzen.
dô ich ûf der strazzen
schied von im, ich dô wonde
daz in gelust kronde
gaen dem ungehiuren:
ach, vrau, von sinen tiuren
taeten ist niht ze vil ze sagen.
was er prises kan bejagen,
ir habtz ouch selb enpfunden .>
si sagt ir dô ze stunden
alles sin gelaezze
unde wie der ern raezze
warb in dem strit,
wie er ze aller zît
gefuor unde wie sin lost,
unde wie er aller hohst
waer an manhait uzerwelt,
alliu tugent wart gezelt
an im dô von parclysen.
Diu küneginne die wisen
in ir palas vuort:
ich waen si dô ruort
der minne scherpf in herzen
nach dem der ouch smertzen
durch si het enpfangen.
si wart sô ser belângen
nach sîner angesiht
daz si balde schiht
von ir parclysen zu im.
si sprach: < ganc her unde nim
daz richst gewant daz ie kain man
in diser welt gelait an!
mîn aen ez ûf mich arbt:
ouch er dar umm erstarbt
in alexandrie
manegen er dô vrie
lebens tete durch daz gewant.
sprich, im habz diu gesant
diu sin leben minnet,
der herz ist verinnet
in sîner liebe trone:
wil er daz ich lone
im, dest berait mîn wille.
der minnen gaisel ville
mich jagen mit kreften nah im kan:
ach, solt er werden mîn man!
Parclyse, la dirz enpfolhen sin!
swaz ich hab, daz si dîn!
aeuge dîn kunst!
die aller groesten gunst
treit im mîn herz unde sin:
sich wie ich verdorben bin
nach im sider gester!
ûf mîn triwe, unde wester
daz ich in minnet sô sere,
sin getriulich êre
muest mich ouch minnen.
ach, schoelt ich in innen
an mînes herzen brust,
truetlich mit gelust
suezzen kus im bieten!
owe, schoelt ich nieten
mich sin an mînen armen!
ez muezz got erbarmen
daz er uns ie ze lânde kan,
sol er werden niht mîn man!
sô ser mîn herz nah im stat
daz sich mîn wiplich bluege hât
verschamt von sinen lieben:
mîn herz mac sich zerclieben
nach im! wol hin! ich var dar nach:
mir ist verr denne dir gach .>
Parclyse in vasset daz gewant.
mir tete diu âventiure bekant
von dem gewande,
in indya dem lânde
wont ein tier sô adellich,
daz heltet in der zart sich
daz ez die spise niuzzet
diu in im sô erschiuzzet,
dennoch ez unverdaewet hât:
sô ez zu einem busche gat,
dar ûf sô wehst gestain,
daz ist sô luter rain,
swa ez ruert der sunnen glântz,
daz ie wirt umm den stain ein krantz,
der hitzet unde glestet.
nû hoert wie in bestet
ditz gestain daz tier:
ûz dem munde gant im vier
zen, dâ mit ez spinnet,
sus ez die stain innet
vür wefel in daz warf:
nieman ez mê weben darf;
doch muoz man ez besniden.
nieman hât von den siden
gehoert die sin sô klain.
sus ez daz gestain
in den zetel vazzet;
dar an ez niht lazzet
biz ez den busch gespinnet:
swem ez denn geluecke innet,
der ist der saelden kint gezalt.
waer sin in bayern ein walt,
er wuerde bald zerstuecket.
die bluomen dran gedrucket
ligent, dar ûz wirt der stain:
blânker varwe nie geschain,
sô ist daz velt geroetet.
maneger spricht: < der noetet
sich luglicher maere!>
des pfi! sin sol sin swaere
allen guoten lueten.
die âventiure trueten
man muoz durch vremdiu wunder,
der âventiure besunder
vremdiu wunder machen.
swer gern hoert von swachen
klaiden sagen, daz si!
der lazze mich sagen dâ bî
von rîchen, diu mir sin bekant!
hier ûz ditz gewant
in alexandrie gewuerket wart.
ich sage iu von dem tier zart
noch mê vil vremder wunder:
est roeter denne ein zunder.
Dem paradyse ez nahe gat,
dâ bî ein roetiu bluom stat,
diu niuzzt ez ze spise:
ûf diu bleter lise
lat ez vallen sin har,
daz ist herter, vür war,
denne ie wart kain stahel zain.
dar ûz gewuerket wart ein
harnasch, daz ouch sider wart
Wildhelm ûf sîner vart.
daz tier in indyscher sprach
haizzt altizar, daz man nach
tuetet tuetsch besunder:
 <des hoehsten wunder wunder .>
Swer gern hoert von ritterschaft
sagen unde von wibes kraft,
der merk ditz getiht!
gaen nobel terre die riht
sah man vroelich keren
wib an muot heren,
herzogen, graven, vrien:
tamburn unde schalmien
hort man von den dozzen.
diu vröude wart sô grozzen
in dem rîche ze belgalgan,
daz dô vrau unde man
vor vröuden niht gebaren
kunden, wan si wâren
gewest gevangen manegen tac:
hie dort diu schar mit vrauden lag
ze velde unde manic hêrre hoch.
daz der valânt niht enfloch
von in, daz ist wunder.
zauber list kunder:
daz vor der ritterscheft
in vrist, wan der kreft
mocht in werden niht erkant,
wan er het in daz lânt
mit wurmen ungehiuren,
die mit grozen viuren
huoten im der strazzen.
hie mit wil ich lazzen
die rede unde aber grifen an
wie die ritterschaft dar kan.
Eya, nobel terre!
diu vröude was ie verre
dir unde dînem lântde.
manic bot zuo rande,
die diu maer witen.
ey, wie kum erbiten
diu küneginne mocht
biz daz ir varn toht!
schier wart si geruestet,
ir hoher muot sich bruestet
gaen der angesiht.
sus zogten si die riht
mit ir wunneclichem her,
dâ des laiden tiuvels wer
vür den weg gerichtet was.
manic samit als ein gras
ob in man dô vuort,
daz si diu sunn iht ruort.
ahy, was vröuden huop sich dâ!
die in der vest zogten sa
gegen in gegen in ûf blângen.
Wildhelm unde der von spangen
ouch mit den vrouwen zogt:
manic herz dâ bevogt
sin kayserlich gebaren.
gaen sînem velle klaren
vlugen lieht blicke.
diu minne het ir ricke
umm sinen lîp gestecket,
daz wibes herz erwecket
wart an minnen worgen.
lieplich gesihtes borgen
wart dâ mit triwe gegolten.
waz si in herzen dolten,
daz laz ich alles bliben:
man sol den rainen wiben
ir zuehteclich enpfahen
danken . man sach gahen
die schar dâ gaen ein ander:
nieman dâ bekander.
Nû hoert wie minneclich in enpfie
diu der pfaert baz denn zeltens gienc,
des wunsches lust krispin.
ûf die triwe mîn,
sunder zwivel waen ich,
ob si vor scham torst sich
ê hân dar gerihtet,
ir herze sin sô pflihtet,
si waer ze vuozzen komen dar
an die kuenclichen schar.
doch diu minne ze rucken stiez
die bluechait, daz si niht enliez
si muost in ummevahn.
wart suezzer kus dô nahn,
daz lazz ich alsô bliben:
man sah ir vröude dihen.
si druckt in zu der brust:
ouch mich des gelust,
kund ich ez verdienen als er.
doch waen ich ez waer im unmaer,
denne daz er wîp ie erte.
dâ von der geherte
si gehiurlich zu im twanc.
ach, unde saehe den ummvanc
Agly diu zart kuesche,
diu moeht daz getuesche
lieber hân ueber sehn,
swiez âne gevaerde si geschehen.
sus zogtens ûf ze timorat.
Parclyse die wile hât
ir vrouwen dinc geworben,
swie ez doch blaip verdorben;
wan diu suezze minne
sîner sel sinne
in het gewunden,
daz sin gedaenke enkunden
nie gewenken einen trit
von der der herz als ein smit
smeltzet saphyr in daz golt:
sus ir herz het gedolt
nach im pin, swie ez doch wert
in golde lit, doch si begert
die triwe saphyr in sliezzen
in der vigur spriezzen
die si in herz hât gegraben:
 <
Wildhelm> die buochstaben
in irm herzen guldin
sin geveltzet, dâ von schin
get durch alle triwe lit
von der schaitel an den trit.
besliuzzet unde behuset,
bedemmet unde vercluset
sint si in ir memorie,
aller triwen glorie
hatz ouch in sensitiva
virtute, dâ bî dâ
in maginacione.
daz git ir dicke herzen we
daz si dem muoz vremden
den si in den gezemden
hât si inr gevangen:
owe, erst belângen!
owe grozer triwe,
die ir in sele niwe
ist ze allen ziten!
owe, lânges biten,
wes marterstu die armen?
Got, la dihz erbarmen
daz sich die verren muezzen
der minnecliches suezzen
mit herzen bî ein ander ist!
ach, du vaeterlicher krist,
vuege die zesamen
die der minne vlammen
zu ein ander twingen
unde staeticlichen ringen
nach ein muetigem muot,
die von schatzes guot
werde mir zerstoeret.
billich zesamen hoeret
triwe triwen staeter ê
vueget wol vür iemer we.
dâ von darf niht enriwen
Aglyen ir staetes triwen.
ich waiz daz er si minnet mer
denne si in, doch man die er
sol den vrouwen lazzen.
vor got sin verwazzen
die mit in gerne bliegen!
man sol si an kriegen
Zuehteclichen lân gesigen:
ir minnecliches bî ligen
kan ez wol versuenen.
mannes herzen kuenen
mac gaen den gedingen:
ein herz scholt ringen
drizzic jar nach ainer nacht
dâ minne laist volle maht.
Nû her! unde grifen wider an
wie wildhelm der ern stan
ûf die vest wart gefuert.
Krispin an ir herz geruert
wart dicke von der minne sin.
manic hoher sarrazin
durch die er sich staet arbait
niette von grozzer staetikait,
swie si im gebieten kunde.
mit manegem kluogen vunde
wart dâ diu zît gekuertzet.
dem vürsten angestuertzet
was daz rîche gewant.
vor ein vuerspan gesant
het im ouch krispin:
von aim pfynn rubin
waz ez gemachet,
dar ûz ein bilde lachet,
daz sprach, swenne ez ruort
der wint die stimme vuort:
 <kuende minne mazzen,
sô moeht ir niht genozzen .>
diu zunge ein karfunkel was:
buochstaben, die man las,
warn dar ûf erhaben,
gesmelzet unde ergraben.
ein stain ûz dem pardyse kumt,
des schin ouch in der vinster vrumt:
des wider gleste brennet,
dar umm unde umm gespennet
was ûf dem buochstaben;
ich kuend iu wol gesagen,
ob ir ez von mir gert,
ir betuet sprach: < swer ern wert
ist von naturlicher art
unde des sin nie vunden wart
an untaet valscher dinge,
dem tugent von urspringe
gelutert hât in herzen,
sol der irdischen smertzen
iemer hie geliden,
daz muezz ich iemer miden.
ich wolt daz er swebt,
bî unvolk niht hie lebt .>
ditz was der schrift lere.
diu küneginne here
zu tische saz wirdeclichen,
dar nach manegen rîchen
vürsten man dâ sitzen sach.
diu küneginne ir gemach
ze vuogen kunde mezzen,
si bat in mit ir ezzen;
dar nach der künec von spangen saz,
mit ainer küneginne der az,
diu was von marbigol genant,
die er vor ûf der vest vant
unde ander küneginne dri,
der einiu was von galdei,
diu ander was von cartanete,
diu dritte ein swester hete,
diu küneginne von candia:
mit in vil werder vrouwen dâ
was al dâ gevangen,
die dâ der künec von spangen
erloeset het gern;
der tugent haupt stern
muost dâ unsiges walten
gaen dem ungestalten
listic manicvalten.
ahy, waz kund er walten
vröude, ob er wist
daz von des tiuvels list
sîner swester tohter sun
hât erloeset im der mun
was gebrosten dar an,
doch ez in vür kan,
als iu wirt wol zewizzen.
nû heten sich gevlizzen
die hêrren in dem rîche
daz si sô kostliche
dar komen unde ir vrouwen,
daz man dâ von in schawen
mocht kostlich wat:
aller richait ueber rat
was man von in sehende,
die liehten blicke spehende
sah man libe liebe.
ei was minnen diebe
warn zuo baiden siten!
was in des ezzens ziten
liebes wart begangen!
der suezzen minne strangen
sah man ûz augen brogen.
ich waen, des herzogen
dâ wart niht vergezzen:
er was ob dem ezzen
braht maneges liebes innen.
doch kam ûz sinen sinnen
Agly niht ein stunde.
swie vil daz si kunde
in ûf die vuezze treten
unde mit den augen weten
diu herzen gaen ein ander,
daz alles wol erkander,
daz traib er mit ir zuehteclich.
si het mit maneger vuoge sich
gaen im dô gestellet,
doch im nie wart gesellet
ir minnecliches kosen
alsô daz er der losen
Aglyen ie vergaezze:
ich waen, ob sô saezze
manic triwen blozzer,
der doch von liebe grozzer
sagt sîner amyen,
ich vorht, man sahem byen
ir minnecliches gebaren
baz hie denne dem klaren
jungen werden vürsten,
der wol mit getuersten
kund ein maennin man gesin.
hey, wildhelm, was saelden schin
hât dich ummslozzen!
du hast billich genozzen
dîner triwen staet:
dîn muoter billich het
vröude, dô si dich gebar.
nû was diu kuencliche schar
enbizzen wol nach êren;
diu küneginne keren
hiez dâ ûf die strazzen,
die âventiure verwazzen
si hiez zer zerren ueber al:
sus wart merlines des tiuvels schal
zerstoert unde zerbrochen.
hey, was hât gerochen
an vürsten dem bracken gehuer
unde an der rîchen cobertuer
Wildhelm, daz er si niht
hiez holn? doch ez noch geschiht,
si wurden braht dâ balde:
der brack in dem walde
die wile sich het begangen,
durch des viures strangen
mocht er komen niht zu in.
nû dar, si wellent varn hin!
Ez waent dick ein mensch hân
daz im doch werden nimmer kan:
sus want diu küneginne
Wildhelmes minne
nach willen hân gewis.
dô wart gebaitet jens noch dis
vuerbaz dô niht mere:
die küneginne here
man alle schone rait.
vriunt dô liebes bait,
dis vuern jens wolt.
iesa diu pfaert man holt:
Wildehelm dem werden herzogen
schoen var ein zeltend pfaert gezogen
dar im wart nach sîner art,
satel, zaun was ûf die vart
mit si rîcher kost gerust
daz mich wol des gelust
daz ich in scholt visieren.
ez waer ze lânc: die zieren
âventiure ich jagen muoz
nach lone . werder vrouwen gruoz
Er het: von vrouwen drangen
umm wildhelm belângen
wart die küneginne,
ir wiplichen sinne
vuorten in als ainhalp ûz.
der künec des zymier ein struz
was, ich main von spangen,
umm den was ouch ein drangen
von vrouwen unde von hêrren:
den kund er wol geverren
ûf dem wege verdriezzen,
er sait in, swaz sin hiezzen,
von âventiure wunderlich;
der kund in wol gelieben sich.
Sus gaen nobel terre
riten si, unverre
was diu stat von in gelegen:
alrerst sah man dô vröuden pflegen
daz lânt unde swaz dar inne was.
diu kuneginne ûf ir palas
vuort den der was âne mail,
si wand ir sel vröuden hail
wuerde dâ verendet.
des ward alrerst gesendet
in manic rich ûz rîche,
den si enbot si woelt sich
einem manne dar legen zu:
wirt er ir, si sol ez tuon.
Nû dar, agly, nû dar!
wie sol der kuenclichen schar
aller wildhelm gebrogen?
nû sich! man wil in notzogen,
wil ez dîn liebe niht bewarn.
wie sol er disen rîchen scharn
allen an gesigen?
er muoz hie bî ligen,
wendet ez niht dîn minne.
Krispinn girlich sinne
ûz bluechait dâ traten,
daz si mit lust dâ baten
des herzogen an der stunt.
 <hêrre>, sprach si, < mir wart nie kunt
lieber man ûf erden.
ich wolt mich zu iwern werden
triwen gesellen.
ob iwer sinne wellen
haben êre unde iemer hort,
sô rat ich daz ir « ja » daz wort
gaen mir iht verswiget,
dâ von iu ûf stiget
gelueck, saeld unde hoher muot:
ich hân lib unde guot.
swie ich was gevangen,
man sah erst umm mich drangen
die besten die diu erde hât:
sô wizzet daz mîn muot stat
zu iu unde zu nieman mê.
geschach iu ie von liebe we,
daz kan mîn suezze iu swainen .>
nû gedaht er an die rainen
kueschen aglyen:
hie was ir triwe vrien
im kunde untriwen masen!
entliechen als ein rosen
sich ir minne kunde:
in herzen an der stunde
diu bluet smaragden rert,
daz der vürst gehert
swigende lânge saz,
biz er in sin sô gar gemaz
ir lâng wirig triwe.
diu triwe im niwe biwe
in herzen dô erst stift.
daz haupt im entslipft:
sô gar er sin vergezzen
het mit dem mezzen
ir rainen wandelunge,
daz sin kueschiu zunge
daz gespraeche verlait;
antwuert er niht sait
Krispin der küneginne,
si daht ez muoz sin von minne.
dô si in alsô sitzen sach,
wainend krispin sprach:
 <owe, herzen swaere!
nû wand ich nieman waere
in der welt sô wol geborn:
von vater mîn geslaeht erkorn
ist ie zu ammiraten,
die alle heiden haten
vür die hoehsten ûf erden.
daz ich den unwerden
tag ie solt geleben
daz nach anderr minne streben
ieman sol der mich mac haben!>
Aglyen triwe laben
den herzogen begunde,
daz er dâ zestunde
ûz manegem tieffen sueften sprach:
 <vrau, mir ist ungemach
diu rede, wan ir iu erban!
ich bin ein ellender man,
sô habt ir sô grozz êre
an mich gelait, daz sere
iu missezimt al soelhiu rede:
geluck hât der ern stede
mit iu sô gefuellet
daz ir billich schuellet
warten iwers genozzen.
ich waen daz ir von grozzen
ern sit geborn:
sô hân ich uzerkorn,
vrau, ( daz habt vür kain unzuht!)
ein diu mins vaters vruht
in der sel vruehtet,
der wiphait mich sô zuehtet
daz ich biz an mînen tôt
nimmer wîp noch ir munt rot
getruet, ob ich ez joch kuende
verdienen, mir got guende
der denn die ich waen sin tôt.
ach der herzen jamers nôt,
dâ ich si inne gelazzen hân!
denn daz ich ainn klainen wan
hân daz si noch lebende si,
vrau, ich gelige nimmer bî
wibes lib, die wile ich lebe:
iwer gnade schuelt ir gebe
mir unde urlaup, ich wil varn.
mich muest der tôt unlânge sparn,
west ich daz waer erstorben
diu mich hât erworben
mit inren triwen; swaz ein wîp
ie gelait an mannes lîp,
dar an si nie gesumt sich.
diu erde soelt verslinden mich,
ob ich ir iemer wancte,
daz triwe niht triwe dancte .>
Zehant diu küneginne dô
wart der rede sô unvro
daz si niht kunde gebarn:
 <mac ich nû mîner klarn
wiphait niht geniezzen,
daz mir gelueck erschiezzen
welle gaen iu minnensolt,
geburt, lânt, luete, stain unde golt,
mac ich des alles geniezzen niht,
daz aldiu welt giht
ich si an lib, an guote
diu hoehst, unde ich in muote
iuch sô truetlichen mir
hât gesellet, soellend ir
mich des niht geniezzen lân
daz ich iur kuend ie gewan,
o we des wuergels strangen!
mê denne vor gevangen
bin ich an herzen, lib.
wie mac der saelden schib
von mir sô dick gewaltzen?>
trahen lieht gesaltzen
ûz drungen herzen swaer:
ich waen nie klosner
noch muench in kainer zelle
gaen alsô klarem velle
sô staet gewesen moeht sin,
sô suezze rede ir muendelin
vuort, unde ouch ir wandel,
ir triwe ein weizzer mandel
was on alles varwen.
ir minne herze garwen
kund, swie ez doch hie gebrast:
wan si den hochgetiurten gast
verwandeloten nie siden groz.
nû seht, dô si die staete groz
in sînem herzen marckt,
ir wiplich triwe starkt
gaen vröuden den ellenden:
 <nû wil ich doch niht wenden
von iu sô mîn minne,
ich welle in herzen sinne
iu iemer des gedenken
daz iwer triwe wenken
niht kan, sô vesteclichen,
ich waen daz iwern gelichen
ie getruege muoter.
geerter vriunt guoter,
sagt mir wannan sie si geborn
diu sô aller masen dorn
ûz der untriu gitt:
mîn ernst iuch des bitt.
sit daz ich iur muoz enbern,
sô sit gewis, ich wil iuch wern
ir, swer si ist ûf erden!
mac si ieman werden,
sô tru ich si gewinnen:>
nû seht wie in den sinnen
Wildhelm an zunde
diu minne, diu im kunde
den hoehsten trost den er ie gewan:
schoelt vor vröuden ie kain man
in lieb sin erstorben,
diu rede imz het erworben.
Nû dar! was vröuden wil betagen
hie wildhelm! ob mîn sagen
ez kan vür orn bringen,
dar in in herzen dringen
sol ez mit gelust
dem daz sich ie gebrust
gaen wirde schapel bluemen.
hie wirt von wirde ruemen
erst âventiure ersprenget,
ob ez iuch niht enlenget.
vind is denne in dem grunde
dâ sin ûf muren kunde
mit kunst ûf guotem vullomunt,
sô woelt ich werdem herzen kunt
noch machen soelch maer,
daz ez iemer waer
dest gerter dâ von.
ahy, kunst vluez la mir ein don
vliezzen in die zirke
der sinne, dâ ich wirke
inn soelhe lere,
den ze guoter kere
die ez lesen gern!
ich wil von wunsches kern
tihten erst, jens was diu schal.
wuenschet hailes ueber al,
ir rainiu wîp unde werden man,
wan ich der âventiure iu gan
besunder unde dis maer.
Johannes der tugend schribaer
haizze ich, geborn ûz vrancken:
ir rainiu wîp, helft danken
den die mich werde halten!
mit sunderdienst walten
kan ich die aller wirde werk
minnten ie: von hohenberk
die graven sint genennet,
in manegem rîche erkennet
hât si ir werdeclicher prîs.
daz schuof des sel in paradys
bî got ruowen muezze:
si nam ze nennen suezze
sit allen werden hie durch reht.
ahy, werder grave albreht
von hayerloch, durch vremdiu lânt
was dîn werder nam genant.
vür hohenberch ist hayerloch
komen vür: man nennet noch
ouch sus mîn hêrren
in allen lânden verren.
Swer tugent unde er minnet,
billich der gewinnet
saeld, tugent unde êre,
dâ von mîn kranke lere
ich mit den werden tail.
des hilfet der mir hail
der von jugent ist erzogen,
dem schande nie der êren bogen
vor gespannen kunde;
er hât in herzen grunde
ie âventiure getruetet,
dâ von man ez billich buetet
im wol durch sin wirde:
sin innrlich begirde
stuond ie nach tugende sachen,
dâ von man in siht machen
hie manic buoch unde schriben.
allen reinen wiben
sol er gevallen dest baz,
wan er muezzic nie gesaz:
er schraip mit sin selbes hant
swaz im wart âventiure bekant.
der hât ditz buoch mir ouch geschriben,
des hân ich mîn ditz lob getriben
ze dienst, wan erz von schulden hât:
ze ezzelingen in der stat
sitzt der selb burgaer
der ditz unde manic guot maer
hât gehuset: er ist genant
Diepreht der werde, wol erkant
sol er sin guoten lueten,
die tugent unde êre trueten.
Nû, werdiu wishait, spanne vür!
la mich der âventiure kuer
aber vuerbaz ziehen!
der junge vürst enpfliehen
niht kund aglyen minne,
der hohen küneginne
sagt er dank ir trostes:
 <hey, werder got, du lostes
mich wol, sô du woltes;
der grozen triwe soltes
du nach genaden walten .>
sus vor der wol gestalten
küneginne er ret:
gern er ir ez het
gesagt, dô getorst er.
er sprach: < minneclichiu vrau, wer
huelf iu daz nû vuegen
daz ir die kueschen kluegen
moehtet mir gewinnen,
diu mich nihs niht kan innen
unde doch in mir gewaltic
ist, ainic unde zwivaltic?
moeht ir ez gefuegen unde iwer maht,
gehertiu, tuet nach adels slaht!
mîn leben schuelt ir iemer hân
ze dienst, woelt ir ûf mir gan .>
Diu küneginne krispin
sprach noch ûz grozer pin,
doch maint siz mit triwen:
 <nimmer mich verriwen
kunde iwer maenlich kraft.
die ir begat an ritterschaft,
schoelt ez âne lon beliben.
swaz wunsches ie an wiben
gelac, daz vraeut iuch niht wan ein.
wizzt daz iuch mîn triwe main,
als ich iuch wil beschaiden!
ein vogt ueber alle heiden
ist mins bruoder sun baruk.
wizzt, ich sage iu kainen luk.
des rîches lehen alsô stat
daz sin gewalt von alter gat
ueber alle haidenisch diet.
dô der tôt von leben schiet
mînen bruoder soladin,
dô enpfalh er in der triwe mîn.
sit merlin mich verspart,
doch er in grozem zart
erzogen ist, als ich gebot
den die mîn bruoder amirot
mir swern unde hulden hiez,
die er sînem kinde liez.
Daz kint ist noch ein junger knab,
in zwelf jarn ich ez hab
in mînem willen, swie ich ger;
ich waiz, sin botschaft kumt her
noch talân oder morgen.
du darft des niht ensorgen,
swanne diu vrau ist genant,
ist si der haidenscheft erkant,
man git si mînes bruoder kint.
alsô hân ich dirs besint
in mînes herzen sinne:
sus wirt dir ir minne.
schoelt dar umm ersterben
mîn liut, mîn rich verderben,
ich hilf dir ie ir minne,
sit ir lîp, dîn sinne
sô gar sich hât verainet.
swer triwe mit triwe mainet,
dem hilft man von schulden.
doch ich von dînen hulden
mich nimmer wil geschaiden.
kristen unde heiden
dir danken schueln daz du mich
erlostest ritterlich, ouch ich
wil dir selbe danken,
daz dich mit armen blânken
dîn vrouwe muoz besliezzen:
ich muege denn niht geniezzen
rich, gewaltes, sinne,
ich vuege dir ir minne .>
Der vröuden vruht dâ samen
rert in herzen, ramen
vor vröuden tôt dem leben wart.
er markt wol daz hoher art
niht wurde aglye versagt,
dâ von diu liebe jagt
die vröude im alsô nahen
daz er mit umm vahen
die küneginne druckt
unde an sin herze smuckt.
des erschrac er sere,
daz er vor vröuden lere
der küneginne het daz getân.
er schamt sich, dô er sich versan,
doch woelt ich nimmer ummevanc
geschaehe, er naem sô guoten danc,
wan si ez mit willen dolt.
ûz sueften er dô holt
die rede unde wart vergihtic:
alle sin nôt er sihtic
ir sagt von ende ze ende,
unde wie er waer ellende
durch aglyen worden,
unde wie daz in hiez morden
von vrigia künec walwan.
dô si ditz alles vernan,
si gedaht, < o we der grozen nôt!
swaz triwe triwen ie gebot,
daz ist gar niht! ditz ist der man
der ware triwe halten kan.
ach iemer daz er niht erkant
mir wart von erst! daz ermant
laides mich mit ymmerwe.
o we, wa wart ie mê
ein man sô hoher êren wert?
mîn herz nimmer sin vergert!>
Ditz was gedanc, dar nach si sprach:
 <du werder man! swaz ie geschach
liebes, daz hastu ueber obt:
iur baider herz billich tobt
von schulden nach ein ander .>
swez er begert, daz vand er
mit rede nach dem willen:
Aglyen trost im stillen
wart der minnen rigel.
Krispin daz insigel
irs bruoder suns het.
si sprach: < wis vröuden staet,
swenn ich ez dem künege agrant
enbiut, daz im nie erkant
wart sô hoher vröuden tac:
sîner herschaft ez mac
nimmer missevallen,
ez wol gevellet allen
den die im guotes gunnen.
sus hân ich mich versunnen:
daz insigel ich inne hân,
swaz ich schribe, daz ist getân.
sus wil ich dir sie vuegen:
swenne man die kluegen
durch zuo legen bringet,
ach, wie sich denne ûf swinget
dîn herz gaen dem karfunkel!
sô schuel wir in der tunkel
gaen dem abent dich
dar bringen, sô wil ich
behenken dich nach unserm adel:
ein vaenlin gruen sil vor dir wadel,
smaragden var ein samit lit
ûf dim haubt, daz die zît
dich nieman mac beschawen.
ich kan mit heren, vrouwen
wislich dich ummtuellen;
ouch si von reht suellen
bis morgens dich niht sehen,
wan ez ist nie geschehen
kainem mim geslaeht:
wir sin sô hoch daz aeht
künege umm uns riten,
die ze ietweder siten
hymels ze vuern;
uns getar ouch nieman gerueren,
wir sin der gote geslaehtes.
ich waen du gerner vaehtes
denne du sus verspannen
muost riten under vannen.
Wir suellen uns ouch dar wegen,
wellen si unfuege pflegen,
daz wir in eben huezzen,
ob si sich wellen struezzen,
sô si der maer enpfinden:
alsô wil ich besinden
dirz, wie daz ez ergat.
doch waiz ich wol daz er niht lat
er bringe mich denne in arbait;
swaz diu welt guotes trait,
daz mir daz dienen schoelt,
durch dich ich ez wagen woelt.
dar an du nimmer solt verzagen,
ich hilf dirz in kurtzen tagen .>
dô disiu rede zwischen in
sich het verendet unde der sin
was ainmuetic worden,
alrerst dâ sach man horden
vröud under in gemain.
diu küneginne rain
vuort in wider zuo der schar,
dâ manic muendel rosen var
mit lieb lieplich kost.
er was von dem trost
enzuendet daz er luht,
daz si alle duht
daz er ein engel waere:
maneges herzen swaere
von in wart verjagt,
der hymel nie betagt
kain lobes rîchen man.
ob ez im aglye gan?
Ditz wert wol zwuo wochen.
gaen kandia gesprochen
was ein sô rîcher turnay:
daz sit manegem herzen schray
macht, daz dâ den lîp verlos,
dô lieb tôt durch lieb kos.
diu küneginne von kandia
ist sô rich daz dâ
nach wunsche ist aller genuoc.
dar inne berge kluoc
ligent, die sint alsô hoch
daz dâ regen nie gefloch,
swaz vruht niht enlobet;
daz gebirge dem luft obet,
ueber diu wolken ez gat
diu uns got nie sehen lat.
dar ûf ist manic wunder,
die ich alle besunder
iezunt niht mac gezeln.
doch im getihte weln
wil ich ein wunder, daz hât sie:
ûf der erden wart nie
rîcher helm, harnasch, schilt.
ahtzic künegen ist gezilt
ûf die selben richait:
swer dâ prîs den hoehsten trait,
dem wirt der harnasch gegeben.
des sah man dâ ûf manegen wegen
die strazze buwen helde:
iegelicher im erwelde
glueck durch sin amyen
zu dem turnay vrien.
in manic rich daz maer
erschal daz komen waer
in daz rich ze belgalgan
Wildhelm, der êren van,
der den valânt het erslagen;
ouch horten si daz wol sagen
daz diu strazze offen was.
manic wîp sin manhait las
mit liebe dô in herzen,
ouch truog den selben smertzen
diu küneginne von kandia.
si riht balde ûf die sla
nach im werde boten,
si gelobt irn goten
richait, dazz ir gedaehten
unde wildhelm ir braehten
zu dem turnaye:
klainode maneger laye
si im sant, ouch hiez si biten
an einem prief nach wibes siten
die küneginne von belgalgan
daz si den lobes rîches man
ze sehenn ir gunde:
swenne des turnays stunde
wuerde dâ verendet,
 <mîn triwe in wider sendet
iu, des swer ich aide .>
die rede hiez si baide
schriben unde die boten sagen:
waz er dô êren moeht bejagen,
daz hiez si im alles kuenden
unde von den rîchen vuenden
des harnaschs unde der wib hoch,
unde swaz künege dar zoch,
die nant man im besunder.
der âventiure wunder
die man dâ wolt halten,
daz si im dis gezalten
alles samt besunder,
die küneginne dar under
vuort er von den boten:
 <vrau, zu iwern geboten
kumt mîn wille niemer,
soelt ich daz rîche zymier
nimmer gesehen noch den schilt .>
si sprach: < hêrre, ob du wilt,
ich ruest dich dar mit êren,
dich unde den künec heren
von spangen, der ouch hie ist gast.
swaz guotes du verzern mast,
des gib ich dir die gnuege:
du scholt durch dine kluege
juncvrouwen dich baz wirden,
daz rat ich dir mit girden .>
Sô wol gemuot nie rîter wart,
dô er der âventiure vart
hort im sie gunnen,
er sprach: < alrerst muoz wunnen
vröude mir in sinnen,
daz ich aglyen minnen
sol dienen mit sperkrachen .>
diu küneginne lachen
begunde minnenclichen,
si sprach: < mînen rîchen
gebrest denn guotes unde êren,
ich hilf dînem heren
libe, swes er giric ist.
daz du sô gar geluetert bist
ze saelden unde nach prîs,
des muezz gelueckes ris
mit vruht ir samen hails,
sit du niht triwen mails .>
Nû dar, vrau âventiure!
gebt sinne, lere, stuer,
wie ich den klaren jungen
nû mit getihtes zungen
nach ritterschaft gewis,
dâ von er êren prîs
gewinnen muege tuer!
der küneginne stuer
muoz ouch dar zuo erschiessen:
die gehiuren suezzen
sach man dâ balde ûz senden,
rilich behenden
sach man in kost genuoge.
diu küneginne kluoge
besant im stoltz rîter wert,
der herz ouch ritterschaft begert
ie von ir kintlichen jugent.
nû hoert von ir tugent
sagen mê, die si begieng!
Merlin einen künec vieng,
der rait ein orsh sô drat
daz im kain vogel hât
gevolget bî der erden,
daz selbe ros der werden
küneginne worden was:
ich sage iu wol wie ez genas
unde wer sin hêrre waer.
daz was der erbaer
Pfemiflor von ascalon,
der durch werder wibe lon
muost den tôt dâ dulden
von des tiuvels schulden:
wan er in ûz dem satel sin
nam mit gewalt unde truog in in
ze timorat; daz ros man vie,
ez was sô groz daz man dâ nie
groezzers het gesehen nie,
stark unde dicke . merket wie
daz selbe ros erzogen wart:
ein tier hât rosses art,
daz ist genant zemochrata,
des kint ez was; sin varwe ist gra,
dâ durch gent swartz strifen.
die varwe ouch begrifen
ditz ros man sach, ez was genant
Zenefort, tete mir bekant
diu schrift der abentuer.
daz wart zu vert stuer
Wildhelme gegeben,
des hochgebornes leben
sit manic êre dar ûf erwarp:
an im nie maenlich muot verdarp.
sin cobertuer was im ze klain,
wan es an der brust schain
zwai klafter an der wit,
goffen unde die sit
warn voellig unde lânc.
ahy, werder vürst, hab danc
daz dîn maenlich werdekait
kan erwerben daz dich trait
noch in punder hert!
nû was ouch zu der vert
berait der künec von spangen,
den die bluenden wangen
Krispinen ouch ûz rusten.
man sach dâ mit gelusten
unde mit getat schaiden,
ein tail mit grozen laiden.
swie dem als was, daz mac ich niht
iu kuenden, wan ich muoz die riht
jagen nach der rihte:
ze lânc waer daz getihte.
Waz busuner! hie sint berait
mit kostrîcher werdekait
Wildhelm, der künec unde rîter wert:
bedekt manic zeltend pfaert
wart dâ zu den ziten,
daz die vrouwen riten
wolten mit in ûf daz velt:
dâ galt lieb mit lieb gelt.
dô si sich von ein ander
schieden, dô ermander
die küneginne krispinen
daz si an helfe sinen
niht en abliezze,
daz si die wile hiezze
getriwecliche werben,
waer ir lait sin sterben,
des bat er si mit sueften.
si sprach: < wis vro! ich ueften
die vröude, ê du wider kumst:
billich dînen muot du vrumst
dâ von ritterlicher tat!>
die wile si minneclichen hât
sin hant in ir hende:
sus schiet hin der ellende.
Ey, schepfer aller dinge,
waz von dim urspringe
wunders ist gerunnen!
den si noch unversunnen
hât nie menschen bilde:
dîn wunder ist sô wilde
daz ez begrifen mac kain sin.
von dîner kraft ich dicke bin
an sinnen mîn verirret,
dîn wunder sich sô wirret
in hoehe unde an dem grunde,
ob ich johannes vunde
von ler dîn kreft,
daz ich von ritterscheft
unde von wibes guot
werder herzen gemuot
wiste ûf prises strazzen,
Got hêrre, mich niht lazzen
scholtu des engelten.
swaz zuht unde êre selten
minnet, daz verwazze!
alles dinc hât mazze,
swer ez ze reht mizzet.
ob hie von vergizzet
ein herz boeses muotes
unde sich des guotes
dâ von underziuhet,
ob ouch ein herz vliuhet
ouch dâ von zem boesten,
swaz wirde tuont die hohsten,
daz ez daz ummekeret,
swaz mîn getiht leret,
sô hât ie arger argen muot,
swaz guot ist, daz ist iemer guot
unde ziuht sich zu dem besten.
als ein varch sich mesten
siht man vür êre manegen man,
der bezzers niht versten kan.
dem ist schand als êre.
sol ich von dirre lere
dar umm liden arbait?
swaz man in der welt sait
vür guot, swer daz vür guot verstat,
ich weiz daz got den niht enlat
nimmer verlorn werden,
tuot er ez niht mit gevaerden:
sus ich johannes von wirzburc
lere, die nie schande murc
wurden, wirde triben
gen mannen unde gen wiben.
Wol her ûf getihtes ban
unde grifen aber wider an
des turnays âventiure!
diu âventiure zestuer
braht ahtzic werder künege dar,
die ich besunder iu niht gar
ietz mac genennen:
doch wert ir si erkennen,
ob got mir lebens gan hie nach.
manic werder kristen sich dar brach
doch durch vremdiu wunder,
der ich iu besunder
zeln wil wol aht:
der zarten geslaht
si warn aglyen.
des aim rîche byen
siht man zezilie terre,
der künec von naverre
ist genant, ein kristen.
dar kom ouch in den vristen
von portigal der künec hoch;
mit dem künege von ruezzen zoch
der künec von averne
unde der von yberne,
den man nennet künec der schotten,
mit ritterlichen rotten
wolten dâ turniern.
an hochgeburt den ziern
künec rich von prizzia
het sich ouch dar ûf die sla
mit rîcher kost gewegen;
mit dem ein kuenclicher degen
vuor, der haizt von normany;
dem vuor der künec von sweden bî.
die andern künege heiden
warn, des beschaiden
ich muost der kristen namen,
die sich niht dorften schamen
der gesellescheft
die mit rîcher kreft
Wildhelm dar vuort,
des swertes klânc er ruort
manic vremdes zymier.
nû hoert von der vrouwen zier!
Diu küneginne von kandia
mit rîcher schoenhait het dâ
zwelf gekroenter küneginne,
der wipliche sinne
ûz geluetert warn:
bî den kueschen klarn
hundert gefuerst maide
sah man, die wol von laide
kunden herz twingen.
von den hort man klingen
videln, vetichen, rotten,
menacorde, lotten:
haerpfen, psaltarisiern,
zitoln, samiliern
daz suezze gedoene kunde:
ich waen, swer noch vunde
ein schar sô wol geschaffen,
swie vil uns wise pfaffen
kundent von dem hymelrich,
ez lebt doch der er wolt sich
jener vröuden dort erwegen,
schoelt er iemer dirre pflegen.
sô wunneclich was ir gestalt,
mich wundert des daz ieman alt
wirt der soelhe vröude hât,
die wil natur in leben lat.
Nû hoert von der wunne mê!
ein sidin lachn wiz als der sne
ueber daz gestuel was gespant,
sô hoch, sô wit daz man wol rant
mit aim sper dar under;
dar an manic wunder
mit golde was gewirket,
dar an ein sesse gezirket
was von einem tobel:
die stophell von zobel
was, dar inne lagen
golt spangen, die pflagen
rîcher stain kost,
dar under si die tyost
der rîchen künege sahen,
die von in dâ geschahen.
Vor in dâ die vogel swebten
an luft, als si lebten,
des het si kunst gehangen
in manegen golt spangen.
von richait maneger sache
was an dem dache,
dar under si dâ sazen.
vorn gaen der strazen
ûf einem simse rîche
was, daz ich geliche
zu paradyse an schawen,
vier gekroenter künege vrouwen,
ouch truogen si krone:
ieslich huob dô schone,
als ez ein hailtuom waer,
daz selb kostbaer.
harnasch spiegel glânder
hielt einiu dô, diu ander
huop den kostrîchen schilt,
dar in in bellen was gebilt
daz tier daz dâ harnasch trait:
vür war diu schrift daz von im sait
daz nie tier wuerde sô edel mê.
ir habt wol gehoert ê
wie daz harnasch wart gemaht:
taphart ein tier haizt ouch geslaht,
in des bluot manz hertet,
nieman ez verschertet
mit wafen kainer hande,
glich dem dyamande.
ûf dem schilt was ouch daz tier,
dar ûz maneger stain lier
vuncten unde glasten,
diu rîche kost lasten
einem kranken manne, der sie
schoelt vuern . merket wie
den helm huop diu dritte:
ez ward in kainer smitte
soelher helm nie gemachet.
er schain tag unde nacht
mit roten brehenden glesten,
er was mit kunsten vesten
ûz einem stain gedrat.
der selb stain die art hât
daz er mit gedoene klinget:
swenne man dran iht swinget,
sô hillt er als ein glock.
den het der saelden tock
in ir schozz gesetzet:
kain wafen in verkretzet,
sô hael ist er unde sô glat.
doch er ein art hât
daz in ein bly verwundet,
swes kunst an im daz kundet.
Zynaton er haizzet,
sin schin ûz augen raizzet
blick nach gesiht.
nû merkt, dist ein niht
alles daz ich hân gesait,
gaen der grozzen richait
diu von kunst diu zymier hât
der man hie walten lat
diu vierde küneginne.
daz mannes muot ir minne
twingen mit den lusten,
swen si dâ kusten,
dem gab ez ouch die richait,
daz was beschriben unde gesait:
er muost ouch sin der beste,
daz ieglicher weste.
Hey, wie daz zaghait stort!
diu zymier diu dâ hort
ûf des vesten helmes glas,
diu sô gar durchsihtic was,
daz was ein magde bilde
bis ûf die brust, daz wilde
machte herzen mit gesiht:
alle richait ist ein niht
gen dem bildes vormen lust.
ûf em helme untz an die brust
stuond es sam es lebte;
ob sînem haubt swebte
der richste krantz, der wart ein,
ûz bilde in krantz schain daz gestain.
die arm es gen dem krantze bot:
daz dâ manegen braht in nôt
den es raubte der gesiht.
swer es sach, der wande niht
es waer von hymelrîche komen,
wand man ûf er de vernummen
hette solicher sache:
lieblich man es sach lachen,
dasz manic herz ergufte:
si wanden daz in lufte
daz selb schapel swaimt.
laster mal ez vaimt
von der rainen tugent:
was nie von sîner jugent
hât gehoert was tugent si,
ist daz disem êren krantz bî,
ez muoz dest werder wesen,
kan ez mit sin in herzen lesen
die kostrîchen buochstaben
die ûf dem krantz warn erhaben.
ieglicher buochstab was ein stain:
nû merk, edel herz rain,
waz si dir hie kuenden:
ez huetet dîner sunden!
des kranzes erst lere was
 (buochstabe gruen als ein gras
was diu selb vigur):
 <mensch, der dîn natur
geschuof unde alle dîn geschaft,
des hohe, tief zeswen kraft
kan hymel stern mezzen,
nimmer des vergessen
vor allen dingen du scholt.
nihtes soltu sin sô holt,
swaz ie geschuof hie sin gewalt,
ez si sus oder sô gestalt .>
diu ander ler was blânc var:
 <wibes lîp unde wibes schar
er durch die schar der engel!
ir zucker suezzer stengel
sin bluot gerert in hymel hât.
swer dich arges erlat,
des vriuntschaft halt werde:
nie niht wart ûf erde
bezzer denne ein rehter vriunt .>
diu dritte lere was gezuent
in roter varwe glesten:
 <vlizze dich des besten,
ob ez dir wol ûz uebel gat!
tugent nieman missetat;
manege waennt daz schand si êre .>
nû merk hie die vierden lere,
der buochstaben varwe ist gel:
 <bistu zuo kainem laster snel,
daz dir an êren, an sel schade,
sô ker bald zu triwen bade!
dar inne du dich erwasch!
sus ker wider rasch!>
der vuemften ler buochstaben,
hymel blawen schin die haben,
die lernt war wilt dich
habn: < swer sô heltet sich,
des herz in milt erbaermde hât,
ze reht habt, ze reht lat,
rehtes milten herzen sin
bringet hie unde dort gewin.
der tugent lon erfuehtet,
diu mazz diu durch luehtet
aelliu dinc in ir leben,
ze reht nemen unde geben .>
diu sehst ler ist swartz gevar:
 <aelliu varwe chrone enbar,
waer denne swaertziu varwe.
alsô ist begarwe
triwe aller tugent kron.
triwe in suezzem don
durch ore in herze brîchet:
swaz sin hât unde sprîchet,
siht man daz niht nach triwen strebn,
sô ist uebel hie sin leben.
triwe ist reht minne:
swelch mensch in herzen sinne
behaltet, staet triwe ist hort.
ewige triwe im git got dort.
triwe ist ein hort der niht zergat:
wol im wart der hie triwe hât!
dar umm si in swartzer varwe lit,
diu aller varwe schin besnit .>
Nû hoert von dem bilde mê!
arme unde haendel sam der sne
ez bot gaen êren krantz:
weder swert noch lântz
im schaden kunde.
waer niht ze lânc diu stunde,
ich sait wie daz moehte sin:
stain unde raiff guldin
daz bilde sô bevritten,
ûz maneger goltsmitten
was diu kunst getriben.
vergessen was nach bliben
in dem bilde ains staines,
der mit kreften eines
mannes mut sô starkt,
daz ieslicher markt
der den helm ûf bant.
alsus wart sin art gewant:
der bilder in der brust lak.
staetlich er daz pflak,
swenn im der luft kom in den munt,
sô ward ûf dem ringe kunt:
 <hurta! wer dient êren krantz?>
diu wort sprach ez alsô gantz
als ez lebte mit sinne.
sus die vier küneginne
sazen, als ich hân gesagt:
ach, waz saelden den betagt
den ir kus unde diu richait
wart gegeben! âne lait
mocht er leben iemer wol.
daz ich niht ensagen sol
von der grozen richait
diu was an daz gestuel gelait
ûf an daz hymelitze,
daz ist an mir unwitze:
sô muoz ich ez lazen durch daz
daz ich muege dester baz
die âventiure verenden.
man sah gesiht pfenden,
des herz muost engelten,
in den rîchen gezelten
von hundert mayden,
die sich in rîchen klaiden
gaen mannes augen zierten.
die stain ûz golde lierten
gaen ein ander daz ez vunct,
der muendel glesten dunct
dâ glesten gaen dem glast.
zu zogten si zuo vast
durch wunder manegerlayer.
ein ungehofter bayer,
der niht zu den maeren hort,
der waer des wol betort
ez waer daz hymelrich gewesen,
het er diu wunder uzerlesen
gesehen diu ich hant gezalt
von der richait manicvalt.
Nû dar! ez ist ze lânge geswigen.
lazen dise rede ligen!
du werder wildhelm, wa nû?
wol her maenlich! wildu
guot unde êre hie bejagen,
wildu vuern unde tragen
daz harnasch unde daz zymier rich,
vuerwar, sô muostu regen dich,
du unde dîn gesellen,
die dir mit triwen wellen
bî gestan in drangen.
wa nû, her künec von spangen,
mit iurm struzz, her gaylet?
sit iwer lîp ie triwe het,
daz vollefuert an dirre tat,
sit iuch daz geluecke hât
braht zu iurm magen.
allrerst er vragen
Wildhelmen dô wart:
 <sagt mir, hêrre, von welher art
sit ir geborn? durch iwer zuht!
zwar ir sit von hoher vruht,
iwer wandel daz wol zaigt:
mîn dienst sich iemer naigt
dar umm under iwer vuezze.
daz iuch got nimmer muezze
lazzen, er muezz iwer pflegen!
ich getorst iuch nie mer gevraegen,
mich dunkt ir ruefet got an,
den ein ieglich kristen man
in rehter nôt an ruefet:
ist daz war, daz stuefet
mich zu vröuden iemer mê.
hêrre wert, swie ez umm iuch ste,
daz sagt, ich kan verswigen wol,
ob ich ez von iu verswigen sol .>
Wildhelm der herzoge wert
sprach: < hêrre, sit ir begert
Wizzen mîn geslaeht,
hêrre, sô wizzet reht,
ich bin von österrich geborn.
mîn sin von jugent hât erkorn
ungemaches leben .>
beschaidenlichen eben
sagt er im was im ie geschach,
ez waer guot oder ungemach.
Gaylet von spangen
sprach: < alrerst sol drangen
mîn herz in vröuden lueften.
wol mich daz ich sol gueften
mit allen den die lebend sin!
owe, lieber oehaim mîn,
du werder gamuret,
sit ich dîn nime het,
sô ist mir hoher muot gelegen.
nû wil ich wider vröuden pflegen,
sit geluecke unde saelde hât
mir vunden, der in herz ûf gat
allen guoten wiben.
wir sin von einen liben
bechomen waerlich,
bistu von osterrich:
mîner swester tohter ist
diu herzoginne von der du bist
geborn, herzog liupolts wîp.
daz du mir lostest mînen lîp,
daz taet du billich:
ich waer in disiu rich
niht komen denne du.
des wil ich verjehen nû.
ich duwe dich wol mit êren .>
lieplich sah man si keren
mit einander gaen der stat
dô die küneginne hât
den turnay gelaeit vür:
an richait dô wunsches kuer
vant man nach wiplichen siten.
sus kamens in die stat geriten.
Der im ze marschalk wart gegeben,
der het im kostlich unde eben
besinnet daz best gemach
daz ieman in der stat sach.
diu selbe stat hiez montigal,
dâ was aller saelden wal
von gnuege, die man dinne vant.
der künege merr tail, wart mir bekant,
ze velde lagen vor der stat;
in wart gesant rat ueber rat
von win unde ouch von spise:
offenlich, niht lise
erschellet wart dâ manic don.
ainer was durch wibes lon
komen dar, der ander was
durch wapen, als ich las,
komen dar, sus lagen sie
die nacht vro, biz der tag ûf gienc:
dô der tac durch diu wolken brach
unde venus, unde die nacht der tac
zerzart mit sînem glast,
daz manegem hohen gast
wol geviel in luste,
der sich dâ rilich ruste
gaen wunnen werder wibe,
die mit ir lock in libe
schuzzen manec wunden
in helden wert gesunden,
sô ser diu girde si raizzt
daz maneger sit erbaizzet
âne kneht mit valle.
sus si alle mit alle
rusten sich nach ir siten:
vriunt wart dô vriunt biten
daz er sin luogt in dem turnay.
nû hoert wie man den tail beschray:
ein knappe von dem wapen wert
sich swanc ûf ein zeltend pfaert,
nach dem ein ros gienc daz man zoch,
snelle, geviert unde hoch,
des was er wert, er kunde kunst.
ich woelt daz hêrren noch ir gunst
den kuenstrîchen gaeben:
kunstloser buoben leben
werde hêrren swachet,
kunstloser buobe machet
valsches lop durch krankes guot
aim der nimmer êre getuot,
unde nidert den der êre hât.
swenne er mit sînem braht vür gat,
sô losent si im alle:
den werden niht gevalle
sol kein lecker vür.
ich woelt in einem muor
der selb wuerd ertrenket
des unkunst kunst hie krenket.
ach daz si nieman henket
oder in ein mos senket!
nû lazzen buoben buoben wesen
unde sagen von dem uezerlesen!
Nû merke, werder wiser man,
was die hie saelde vuegen kan!
wir lesen an den buochen:
 <von alrerst suochen
sol man gots rich,
mit triwen demueticlich
bevelhen sich got unde der magt,
diu hie unde dort unhail verjagt .>
ditz merk ein ieglich kristen man:
swaz man dar nach grifet an,
daz wirt dester baz verendet.
des tages nieman geschendet
wirt der ein messe hoert:
ungelueck ez stoert
baidiu hie unde dort.
nû lazzen ligen disiu wort
unde grifen aber wider an
wie sich hie rust manic man
ûf rîches wans gelingen.
die kristen horten singen
Got ein lobliches amt;
dar nach kamens allesamt
in ein gezelt, daz si beswief.
der knappe von dem wapen rief
den turnay dâ ze tailn.
dar zuo man manegen gailn
werden knappen laûfen sach,
die under des gezeltes dach
manic rich zymier brahten.
dar nach die hêrren gahten
mit maneger ritterlichen schar
der klait sô kostlich waz gevar,
manic pfyniu perl, golt, gestain
ûf sidinn tuochen von in schain.
mit manegem braht zuo zogten sie,
kristen unde heiden hie.
Nû hoert, wie mit rîcher part
der turnay dô getailt wart!
kristen zu kristen
getailt an den vristen
wart, heiden ouch zu heiden:
der gelaub sich dô schaiden
an dem turnay wolt,
dâ von maneger dolt
des bitterlichen todes pin,
dem mocht ez niht ein schimpf sin.
künege unde vürsten sunderlich
wurden gevragt, die kristenlich
lebten nach dem taûfe,
die got mit todes kaûfe
lost nach kristenlichem reht,
ez waer vürst, rîter, kneht,
swer kristen waer,
daz die offenbaer
ir helm solden schaiden
von den ungetauften heiden:
ditz geschach unde was ouch guot,
Got âne sache nihtes niht tuot.
Wildhelmes helm cupido
mit sîner geselleschefte dô
gesetzet zu den kristen wart:
si alle wundert der art
daz daz kunt dar ûfe bran.
ie sa man sach zuo gan
Wildhelm unde den von spangen,
die heten vröud enpfangen
daz der kristen was sô vil:
des ward ir ritterliches spil
von im getoppelt alsô wol
daz manz im iemer danken sol.
Nû merket, wie der laitstern,
den die marner sehent gern,
sô er in ûf gat ûf dem mer,
alsô vraeut sich daz her
Wildhelms unde des von spangen:
gegen in die kristen drangen
sah man, dâ si zu giengen.
ach, wie vriuntlich enpfiengen
die künege si besunder!
vuemf dar under
bekanten gayleten,
den künec von spangen staeten:
er was ir angeborner mac.
ach, was hoher vröuden pflac
dâ maneger von dem vunde!
si wanden lânge stunde
daz er waer erstorben,
von dem valânt verdorben:
si heten von im wol vernomen
wie er gaen belgalgan was komen,
si wanden daz si nimmer mê
gesaehen in, des wart in we.
nû vraewent si sich billich sin:
er het in strit ouch manec pin
geliten, als vriunt durch vriunt noch.
von portigal der künec hoch
sin oehaim was unde der von sweden:
des sah man in herzen pfeden
vröud unde mannes muot,
daz got in alsô het behuot.
der künec von navern
unde der von ybern
sin naehste mage warn,
des sah man si gebarn
nach vriundes ordenunge.
si vragten wer der junge
waer der sô luht:
si alle des beduht
er waer der sunnen kint genant,
sô rich was an im daz gewant,
ouch was der lîp sô gar durch zier
daz manic auge die rivier
an in von werden wiben nam:
zuht, gebaerde, mazze, scham
mit gelimpf er truog,
er was ze allen vuogen kluog.
Ach got, was wirde hât dîn kraft
gestempfet in sin selbs geschaft,
daz nû von drien dingen
kan zesamen bringen
dîn ewig, sin natuerlich wesen:
daz ist, als ich ez hân gelesen,
materie, vorme, privacio.
diu driu ein wesen machent sô:
diu materie geformet wirt,
swaz der gestalt enbirt
der im gefueget ist denne an,
ditz merket wol ein wiser man
daz ez denne ist beraubet:
swer nû sin niht gelaubet,
der vrage aristotelem!
aelliu dinc sint, des ich waen,
sus alsô erkennet,
dar nach man ieglichs nennet.
Altissime, sus hât dîn wesen
ein gestalt im ûz erlesen,
daz uns den sinnen virret:
dîn drivaltikait sich wirret
in zirkels wise darumme,
daz hie mîn sinne tumme
niht kunnen ergrunden,
dins urspringes unden
ze wit sint geflozzen.
des hastu lân genozzen,
der herz zu dir huldet:
swer mit gedult duldet
daz du im gist ze tragende,
der ist dort niht der klagende.
du angenge aller sache,
laz uns dort mit gemache
leben, swie ez joch hie ergat!
muoter magt, hilf daz uns rat
der sel werde an dem ende:
zu der zeswen hende
dins kindes du uns lait
von des tiuvels arbait!
Nû lazzet vliezzen in den runst
daz schif, daz richs getihtes kunst
geladen hât zewirde!
daz waer wol mîn begirde
daz ich der dar ûz kuend gesteln,
daz ich herzogen wildhelm
zu dem turnay rust:
mîn herz des gelust
daz ich sin ungezalten êre
moeht alsô hohe kere
wisen gaen dem luft
daz roter mund in guft
von zungen werder wibe.
lat mich got belibe,
mîn zunge muoz lenken sich dar zuo
daz er noch die tat tuo
diu hohe sinne gewirden kan.
Wildhelm, du werder osterman,
wart die ie aglye zart,
sô tuo nach vürstlicher art
unde wirre hie dîn arme!
kain heiden dich erbarme,
ge der turnay vür sich!
in dirre zît si heten dich
die vürsten dâ erkennet.
aigenlich genennet
Wildhelm von osterrich in was;
der künec von spangen, als ich las,
kunt in die kuntschaft,
unde wie sin ritterlich kraft
in erloeset het;
sin guot getaet
kundent in wol ûf zucken.
den künegen wart dâ rucken
vröude ûf demuet,
sin maenlich guot
sich kunde zu in nahen.
alle si gahen
wurden zu der tailunge.
manege unerkanten zunge
sich dâ besamment heten.
mit wiser vürsten raeten
wart getailt der turnay.
jenr rant, der lief, dirre schray:
 <der turnay ist getailt!>
jens sluog ûf, dis wol vailt,
sus kauft unde rust sich iederman
des er bedorft, biz ers gewan.
Der turnay hie getailet ist,
swelhe gelaubten an den krist,
der uns von even valle
hât erloest alle
mit sines gaiestes wort < ave>:
daz truog ein maget âne we,
dasz in ir kueschlichem libe
sich wandelt, als ich schribe,
ze vlaisch unde zebluot,
dar ûz uns ein rose bluot,
der varwe rot vergozzen wart
an dem kruetz nach menschlicher art:
die gothait daz niht sert,
diu rose ir samen rert,
daz er uns hât den wuocher braht
der ewig an uns ist mit maht:
des si die magt gert,
der gnad ueberhert
aller suender suende!
die wis uns zu der kuende!
küneginne, gammer!
wis mich zu der kammer
mit dîner wishait sluezzel,
daz mir gnaden schuezzel
dar inne gefuellet werde,
daz ich ûf dirre erde
sinne kunst sô schepf
daz mich iht beclepf
der ewiclich tôt dâ von!
nû ziuh ich ez aber in die don
dâ abentuer rinnet:
ob mirs der sin besinnet,
sô grif ich aber wider an
dâ ich ez ê het gelân,
an der tailunge rich.
die sich hie alsô ritterlich
heten mit tail geschaiden,
heiden was bî heiden,
kristen was bî kristen;
ietweder schar mit listen
stalten ir geselleschaft
dar nach als si heten kraft:
swelhe den hufen halten
scholten, ouch si walten
die gewinner solden sin.
ietweder part mit rates sin
besatzt ir gevert.
der turnay wart sô hert
daz man ez wol vür einen strit
zeln mocht ze baider sit.
Der ûz zog wart beschriet:
manic wapen knappe kniet
dem erz gunde, sinen krie.
Wildhelm der vürste vrie
unde von spangen der künec
warn irr getat muenc:
si heten ir geselleschaft
besetzet mit werlicher kraft.
ir tail was in driu geschart.
ir ainer was mit sîner part
mit im dâ von navern.
den heten si dô gern
ze haubtman in sîner schar.
der oster hêrre sins baniers bar
was unde der getriwe gaylet
von spangen, der an soelher taet
vuort die banier billich:
si liezzens baid, durch daz si sich
niht grozzer dinge naemen an:
ir lând, ir werde dienstman
ze verre in warn, dâ von sie
ez liezzen . nû merket wie hie
sin schar was geschart!
nieman sich enbart
sins wapens daz er vuort;
der wint ob in dô ruort
Navern den vanen rich.
der was, als ich versinne mich,
hymel bla nach pfyn lasur,
rubin rot was ein vigur,
von chumelle sechs zincken entwer,
als vrancrich hin unde her
guldin lylyen warn drin,
die gaben druz sô glântzen schin
daz ez herzen lust .-
diu ander schar sich rust,
diu ouch dar zu hort:
ahy, wie sich enbort
der werde künec von arragun!
der hauptman was vrum,
purper rot des banier was:
dri tiur krone, als ich las,
swebten in der varwe,
von gestain pfin begarwe
warn si geziert .-
diu dritte schar parriert
zu dem künege von portigal:
ieglichiu schar wolt die wal
behaben nach ir kunhait:
zobel var ein van zersprait
diu dritt schar ze samen huop:
ein haermaein turn den durch gruop
mit golde gequartieret,
den dô ein porte zieret
mit richait groz nach portigal .-
die andern banier ueber al
ich ietze niht pfysiern wil:
ez wuerd ze lânc unde waer ze vil,
daz ich si alle zalt.
die dritten schar mit gewalt
vuorten vierstunt aeht
nach vürsten, die von reht
si billich solden vuern.
waz vremder zymier ruern
man sich sach ûf helmen,
die glitze durch die melmen
nach viures blicken schuzzen!
die kristen dâ genuzzen
Kristes ordenunge,
mit hurteclichem sprunge
diu oersh si dô stacten,
mit sporn si diu wacten
daz si begunden dimpfen.
die werden mit gelimpfen
kunden daz wol triben.
nû lazzen hie beliben
unde sagen von der heiden part,
wie wirdeclich diu wart geschart!
Ach, du werder wolfram
von eschenbach, besinter man,
mocht dich mîn sin erlângen!
Gardiviasses strangen
hastu sô wol gebluemet
mit richait daz dich ruemet
mîn sin die wil er sinne hât.
was hoher ritterlicher tat
begie tschionatulânder,
ainer noch der ander
hât nie von wibe baz getân
ân der gewirt osterman,
des dise abentuer sin.
swaz grozer triwe ie wart schin
dem grahart von sygunen,
der kuesch gehiuren brunen
der steckt wol hie gelichiu zil!
diu geert agly ouch niht wil
sich ueber sygunen loben:
doch scholt ir lop billich oben,
swaz wibes namen ie getruoc
nach rehten triwen, doch genuoc
hât ir sygun ouch getân:
swaz ie geschach durch kainen man
an lieplicher geselleschaft,
daz hât an ir des todes kraft
erzaigt, des hât si mîn lop
iemer, swie daz ez si grop.
Du werder eschenbacher,
la dins getihtes wiger
durch mînes herzen stad gan!
ich main die sinne die ich hân,
die sint gar ungelenkik:
niht lenger wil ich wenkik
an der abentuer sin.
die hochgefuersten sarrazin
ze lânge hant gehalten.
nû her, lazzens walten
Got unde grifens aber an!
nû dar! tuo her! swer ie gewan
muot ze turniern,
der hoer hie die ziern
heiden ritterlichen scharn!
wie si kamen uzgevarn,
daz sage ich iu, ob ich ez kan.
vuemfzic künege lobsan
in ir rotten warn,
die man sach alle gebarn
nach getaeten werdeclichen.
von alexandri den rîchen
sach man in der ersten schar,
ein banier rich sne wiz gevar
an ainer hohen stangen vlog,
durch daz sich ein wurm bog
in bellen nach des wapens kri:
der wurm het mueler dri,
die gnaisten sam die vunken,
swerz sach, den muost bedunken
daz der wurm lebt:
swenne der wint zerstrebt
daz banier, sô wart er sin vol.
mit werder ritterschaft dô wol
was behuot der selbe wurm.
er was nie in kainen sturm
komen von der richait sin:
niwen glast der banier schin
gab, dar inne der wurm lag .-
der andern schar dô pflag
ein künec rich unde hoch,
des gewalt dô ueber zoch
vuemfzehn künege in sîner schar:
des banier was smaragden var,
gerutiert dar inne lag
gestain, daz niht swaer wag,
der luft sin wol gewaeltic was.
ez glântzet als ein spiegel glas.
ein schranc nach rubins varwe
von spitzen durchgie garwe.
enmitten drinn ein bilde lac,
ez was sô rich daz ich niht mac
sin richait hie gemezzen;
doch wil ich niht vergezzen
wer sin hêrre waer:
der rîche künec ahtbaer
was geslaehtes soladin,
daz best tail der erd ist sin,
er ist der sunnen kint genant
in tuetscher sprache, wart mir bekant.
In zincken wis der heiden schar
was gepartiert gar;
vuemf schar was ir besunder,
manc hoher vürst dar under
was, des ich niht nenne hie:
ich naem vür guot, unde nant ich die
die künege künec warn.
dar umm mîn nieman varn
sol an dem getihte:
ich jagt gern die slihte
der vremden âventiure,
dar zuo mir lere stuer
der geb der sin alles walten kan!
ich waer ein unmuezzic man,
schoelt ich besunder nennen sie:
nû lazzen wir die rede hie
unde grifen aber wider an.
der dritten schar was hauptman
der von der grozzen indya,
der het durch manege wilde sla
sin gevert genomen dar;
des richait ueber obet gar
swaz von kost dâ was:
des banier was, als ich ez las,
halp pavamin geroetet,
dar ûf was golt geloetet,
daz itel rubin habt:
swenne daz banier wagt,
sô gab ez solhe blicke
daz herz muot vro schrick
diu pfin roete braht.
daz man sin gedaht
zu der banier, daz ist mir lait,
sô hohiu richait was gelait
an den selben vannen.
obn druf zerspannen
ein lachen was von tize,
daz aller varwe wize
mit klarhait ueberblenket.
von golde was gesenket
drin daz edel pantier.
der kuencliche degen vier
vuort die besten ritterschaft
die mocht gehan der heiden kraft .-
der vierden schar ein künec pflac,
in des rîche ist nacht der tac,
daz vuogt des virmamentes lauf.
des rotte brach unde durch slauf
mit punder herz swaz von ir was;
hert alsam der adamas
was sin muot ûf vestiu dinc.
des vanne vigur was ein rinc,
zirkel wis dar inne lac
ein stern, der des schines pflac
des pfligt der karfunkel:
er schain in aller tunkel
von der grozen richait sin,
als dô hundert vakel schin
gen von viures glesten:
iederman engesten
wolt sich dâ vür den andern.
der rinc was ein tuerkander,
daz ist ein swartzes lachen,
daz alliu swertze swachen
muoz bî sîner swertz:
vor swertz sam ein kertz
sin swartz blicke brinnen:
ich kan daz wol besinnen
daz ungetat was tiur dâ.
der rîche künec von lacrika
was genant johanet,
der durch die suezzen minne tete
swaz ie vürste scholt tuon:
den zirkel vuort er durch den ruon
daz sin dienst an ende
waer, er was sô behende,
an ritters tat niht traege .-
wer kuenclichen pflaege
der vuemften schar, daz sage ich iu,
daz was ein hoher künec getriu,
Wildichon von rosamunt,
des taet vrouwen herzen wunt
machten, swa er sich hin bog;
ob dem ein kuenclich banier vlog,
daz was gequartiert,
swartz unde wiz geviert;
ûf der lântzen vlog ein ar,
des richait ueberhoehet gar,
swaz ie man vuorte dâ:
buochstaben guldin in der kla
an einem brief er vuort;
swa den der wint beruort,
dâ ward er leslich bekant.
die buochstaben sprachen: < mich sant
diu küneginne rosela
von kanadit ûf dise sla
irm gefuersten dienstman
Johannes, der ern stan,
von dem aelliu tugent ist
gewurtzet, daz man hiut list
von sinen hohen êren .>
mit zwelf künegen heren
pflag er sines hufen.
brusten unde ufen
sich ward ieglichs muot:
halt ûf! hie wart der turnay guot,
si wellent sich samiliern.
hurta! wie her die ziern
kristen gaen in stapfen!
halt us! unde lat ûz kapfen
wer hie minnen prîs bejagt!
ze baider sit sintz unverzagt.
Hurta! wie von dem wapen
die knappen wurden grapen
nach den tiuren tocken!
des sach man manegen strocken
mit stozzen zu der erden.
hurta! wie die werden
gaen ein ander brogten!
enmitten dô si zogten
zesamen sus girlich,
 <wicha, hêrre, wich!>
schray ein edels juncherrlin,
ez drang durch den hufen in,
ê si ze samen komen.
die hêrren warnomen
des juncherrlins gevert:
Got im dâ beschert
des sin herze gert,
Got wildhelmen wert
des er vür paradys gert.
daz edel kint kluog unde wert
kunt im dô die botschaft,
diu gab im dô vier manne kraft:
 <
Wis muotes rich, gelobter man!
diu kuesch agly sol dich hân
ze slafgesellen: daz ist dir
erworben, daz gelaube mir,
von der vrouwen mînen,
der küneginne krispinen.
stelle nach vröuden dînen muot!
ich var dahin: kum, wilt du guot
habn unde daz liebste wîp
diu ie beruort mannes lîp!>
Durch aelliu sîniu lit im gienc
ein ridel, dar nach er enpfie
vrost, dar nach kam hitze:
er was von sîner witze
vor vröuden nah geschaiden.
diu minne im von dem laiden
muot in herzen stacte:
ir minne im dâ erwacte
mut nach liebes ricke,
sus sint der minne stricke
ietz truric, denne vro.
sin vrecher muot swang im sô ho
daz in mueglich duht
daz sunnen schin beluht
kainen man er waer im wol
gemezzen, sus der minnen kol
sin herze enflemmen kunde.
ich waen im siges gunde
Aglye, ob si ez weste.
an mannes muot gebreste
ze baiden siten sich dô bark;
die wiges kuenn vürsten stark
sper unde schilt vuorten.
ahy, wie si dô ruorten
diu haupt mit den zymiern!
halt uns! wart zuo! die ziern
wellent hie ersprengen.
ich wil sin nime lengen.
Wa nû, ir werder osterman?
ersprenget balde! agly kan
iu anders nimmer werden,
vellt ir niht ûf erden
den naehsten der iu wider vert.
ahy, wie schoen ist sin gevert!
wa nû, tamburn, pfifen?
schellt ûf, si wellnt grifen
an ein ander nach ritters ger!
wa nû, schalmi, busun, kroyer?
helft in ze samen!
den rîchen künec gilstramen
sah man ûz der heiden schar
von erst ersprengen . < wara war!>
dâ schray mit kri manic munt;
doch was vor der selben stunt
ersprengt daz ros zenefort:
habt bî! der klaren aglyen hort,
herzog wildhelm ersprangt
daz ros mit kraft er gangt;
er daht an aglyen;
er stach den künec vrien,
daz ruck brach unde satelboge.
der wandels vrige herzoge
daz ros mit baiden sporn nam:
swaz er der heiden an kam,
die muesten satel rumen.
dimpfen unde schumen
diu ros man sach in drangen.
der werde künec von spangen
sîner alten sit pflac:
swaz er an kam, daz nider lac.
vor im unde wildhelm
von maneger stimm gelm
wart man schrien: < wer sint die
die des turnays prîs hie
sô gar an sich dâ lesen?
besitzen noch genesen
vor ir kreften nieman kan .>
Wildhelmes kindel bran
lustlich nach sinen siten:
ahy, wie ritterlich durch riten
sie die vuemf schar grozze!
mit manegem herten stozze
in dick wider riten wart,
die rîchen zymier niht gespart
wurden in dem hûfen,
ritters muot sich ûfen
wart dô gaen ein ander:
swes gert der man, daz vander.
diu schar sich saminiern
wart dâ von den ziern
zu einem hûfen alle:
der schimpf ein bitter galle
wart manegem vrechen rîter,
der dô von tode bitter
in dem hûfen nider lac.
der dranc, der sluoc, mit widerslac
daz manegem wart vergolten.
hurta, wie si holten
die slege ûz starken armen!
kainer lie erbarmen
sich den andern alda:
waz rîcher kost lag in der sla,
die die slege rerten!
ich waen daz den geherten
luetzel doerfte traeumen.
jenr disen zaeumen
wart in des hufen dick:
Minne sur slick
sus git durch koerder suezze.
ahy, was suezzer gruezze
der vrie herzoge wildhelm
erwarb! im kunde dô niht vaeln,
im wart daz lop ze baider sit.
in dem gedrange macht erz wit,
swa er unde gaylet geriet:
er zertrant unde schiet
die hufen mit dem punder.
die heiden vast under
vor den kristen lagen,
die vast siges pflagen.
 <
Der van bla gelylget
der heiden prîs dâ getilget!
hie navern!> man dâ schrai.
sin punderlicher hurt enzwai
mit kraft entrant dem künege dâ:
des rîches vogt von indya
dernider lac unde johanet,
von lacrika der künec staet,
under des küneges banier
von navern . dar nach man schier
sach wildikon von rosimunt,
dem diu minne in herzen grunt
versigelt was unde ritters kraft:
der unde sin geselleschaft
werlich die kristen umm triben,
âne wanc dâ luetzel bliben.
Hurta! was satel rumen
dâ wurden! riffe pflumen
ein bayer gerner aezze
ê er den prîs gemaezze
der von in baiden hie geschach.
suesa! wie in ein ander brach
diu schar ze baiden orten!
daz banier mit der porten
des küneges rîche von portigal
wirdeclichen in der wal
hielt unde der von arragun:
der heiden schar wart vast run
geben, swa man an si kan.
nû dar, du werder osterman,
La dîn arme vliegen!
mit slegen unde mit biegen
mache die satel laere!
wa nû der erbaere
her gaylet von spangen?
lat hie ûf dirre blângen
nieman vür iuch brechen!
la suesen! wie die vrechen
huften anderwaide sich!
manic slag unde stich
ûf helme dâ erschellet wart:
die rosenvarwe muendel zart
die der richait pflagen,
die begunden vragen
wer der waer mit dem kinde,
daz wiplich zart gesinde
vragten des gelich,
ich waen dâ minnencliche
er etslicher staele,
daz durch ir wibes kele
ûz muendel sueften drungen.
gliche si alle rungen
wie daz si in gesaehen,
wan si im muosten jehen
des lobes vor in allen.
er wart die künege ballen
nider gaen der gruen.
ritterlich der kuen
half im des von yspanje,
daz zymier ûf der plânje
wart erkant nach êren:
einen struz heren
vuort er ûf dem helm.
hurta, wie in dem melm
die punder sich erst herten!
mit grozer kraft sich werten
die heiden dâ der kristen,
die sich ie mit listen
zesamen wider brahten:
sô prislich si vahten
ze baiden siten daz kain man
hât gesehen baz getân
in kainem turnay.
man hort dâ manegen schray
von den kroyeren:
 <hoert ûf! sin ist genuoc, ir maeren
helde! noch erwindet!>
 <helm ab ir bindet!>
rieffen die wapen knappen,
die gab sappen
nach ir wirde wolten,
als si ouch billich scholten.
Alrerst dô wart der turnay stark,
nieman sin kraft dâ bark
an den die sitzens pflagen:
der heiden daz merr tail lagen
der nider, doch saz ir genuoc.
alrerst man an die vrechen sluoc.
die hurte sich dô wurren.
busunen hort man snurren,
durch daz si hoern scholten:
die kristen daz niht wolten,
si sahen daz si lagen ob.
Wildhelm der werde herzog
vuor als ein wildiu wolken brust
under in, swa stuont sin lust.
si wurden sich erst bancken:
die zymier wincken wancken
in dem hûfen man sach.
der dem dort den helm ab brach,
dar nach manic herter slac ergienc;
der zaumte den, den jenr vienc.
diu malie wart dô erste guot:
ieglichs amye im braht muot.
sam tete diu werd aglye:
diu schuof daz wildhelm der vrie
nach ir lib sô sere ranc
daz er werlich dâ betwanc
zwelf künege unde vürsten aeht,
daz si nach ritters raeht
im sicherhait muosten geben,
des wart sit sin werdes leben
gewirdet in manegem rîche.
wicha, hêrre, wiche!
La baz rechen sich den man,
der sô vil hoher êren kan
erwerben, swa er ie bekam!
alrerst er hurteclichen nam
mit den sporn zenefort:
daz edel ros hie unde dort
die enge mit der sterke brach,
brust leder, heiden bain man sach
sinen buhurt brechen.
hurta, wie die vrechen
alrerst an hûfen hielten!
die kristen künege wielten
des siges mit gewalt,
der disen unde jenen valt:
 <helm ab! ez ist genuoc!>
schray manic wapen knappe kluoc,
 <slaht ûf, ir tamburaer!
der schimpf ist hie ze swaer
worden manegem rîter,
der von tode bitter
lit ûf dirre plânje .>
der geert von yspanje
nie von wildehelme kam,
ouch tete der herzoge alsam:
manic heiden des engalt,
des ir baider hant dâ valt.
ahy, wie werdeclichen
man in muost wichen!
sô ritterlich was ir gevert.
der hohen künege vier entwert
wurden dô des lebens,
krumme unde niht ebens
was ez den ergangen.
man sach des hufen drangen
baz unde ie baz zersliezzen:
die blozzen vürsten hiezzen
die helm in ab brechen,
die bî dem turnay vrechen
hielten sus durch schawen.
die minneclichen vrouwen
lobten alle den osterman,
des zymier sô in viure bran:
schalmi, busun erschellet wart.
ieglich geselleschaft ir vart
nam gaen ir herberge.
ich waen dâ luetzel kerge
ieman wolt walten:
die varnden die bezalten
si mit gabe rîche.
ahy, wie wirdecliche
daz lop dem herzogen wart
von in unde von den vrouwen zart:
si schrien alle: < hie österrich!>
sô wol dem tage an dem er sich
niet soelher êren!
mit manegem vürsten heren
er rait, dâ er entwapent wart,
zu den küneginnen zart:
ahy, wie diu hohen wîp
vraeuten herz unde lîp,
daz si dem scholten sehen
von dem dâ was geschehen
sô vil hoher werdekait!
vor im manc wapen knappe rait,
der krie was: < hie österrich!
herzoge wildhelm, der sô an sich
kan sô hohes lop gelesen!>
die losen vrouwen vroelich wesen
sach man von der schawe:
als ein rose in tawe
erfrischet wirt, sus wart ir muot,
maneger herz der minnen gluot
enzunte vor der angesiht.
er het wandels an im niht:
sô guetic sin gebaren was,
daz manegiu dô in herzen las,
daz sis in sel sit enpfant.
daz rîche wapen tiur erkant
im minnenclich gegeben wart.
der küneginne wiplich art
was gaen im sô naigic
daz von im wart zaigic
ir hoehstiu vröude, diu was sus
daz si im geben solden kus:
vriuntlich si des begirdic
warn sis dem der wirdic
was aller guoten taet.
wafen, er wil unstaet
werden? waz ist hie der rede?
her herzoge, welt ir minne pfede
iuch von aglyen wisen lân?
entriwen, daz ist missetan,
enpfaht ir vremdes kuessen hie,
vergezt ir der diu iwer nie
vergaz mit gantzer staetikait.
wes zih ich in? ez ist im lait,
er wolt des kuessens gern enbern,
denne daz er hie muoz wern
die abentuer irs rehten;
man saeh in gerner vehten,
âne zwivel ich des waen,
doch er minnenclichen den
suezzen kus enpfienc von in,
er gienc vriuntlich ûz herzen sin
von den küneginnen.
sin truetliches minnen
nach kusses reht was baz erkant
Aglyen, der er hie ermant
mit manegem tieffen sueften wart.
ach, het der minnecliche zart
den kus von im gesehen dâ,
er moeht lieber anderswa
sin gewesen die wil:
zwar, si het im einen pfil
mit dem loeckel ie gezuckt,
dar nach an waengel schier gedruckt,
als noch liep gaen liebe pfligt,
dâ staete triwe wider wigt.
Wol dir, rainer vrouwen zart!
swie mir von wiplich kuescher art
niht liebs ûf erden mac geschehen,
sô wil ich doch lieplichen jehen
von lieb, swie ich niht liebes hân,
lieplichen doch ich guoten wan
ie in sel sinne truog:
von liebe ich sage! ez dunkt mich gnuog,
sit ez niht anders mac gesin,
doch waiz ich wol was jamers pin
liep kan nach liebe dulden.
ditz sprich ich mit hulden
von wirtzburch johannes:
swer mîn armes mannes
ze guote hie gedenke,
daz dem saelde krenke
truren, swa er kere!
gelueck, saelde unde êre,
dar zuo iemer lobes hort
geb im got hie unde dort!
Wa kunst? wa muot? wa herzen sin?
vliegent ûz unde holt gewin,
der wisen maister kunst!
het ich kunst nach der gunst,
des mir etlicher gunde,
ich woelt hie ze stunde
rîche reden straewen:
tihten muot kan vraewen.
doch jehent etlich
daz tihten niht sô rich
si als ez gewesen si,
den wonet luetzel kunst bî.
ein maister haizt demestius,
der uns die selben rede sus
kan erluehten âne geberch:
 <ûf risen ahseln ein getwerch
als verre erraichet mit gesiht
sam der rise, swaz er besiht.
sus sint noch wise luete:
swaz alter maister tuete
gesagt unde geschriben ist,
daz siht wol der daz ietzunt list,
hât des selben sinnes kunst,
daz erz verstat wol mit der vernunst,
sô wirt jens kunst unde sine
zwivaltic: dâ von mine
sinne daz beschaiden .>
ditz spricht ein heiden
in dem andern buoche < de anima>.
nû ker ich wider ûf die sla,
diu tihtes sinne banet.
diu zart aglye manet
mit jamer mine sinne
daz ir wildhelmes minne
werd, die si truetet:
ich tuon swaz si gebuetet.
Aller sache anegenge,
daz leben du mir lenge,
biz ich âne hauptsuende
gefrie mich! die kuende
vergelten mocht nieman.
nû her, unde grifen wider an
die abentuer, dâ ich si lie
unde wildhelm den kus enpfie
unde im daz rîche walpen wart.
urlaup er nam zuo sîner vart
unde ouch der künec von spangen.
umm si wart michel drangen
von der wiplichen schar,
die mit muendel rosenvar
suezzen segen gaben in.
swaz dâ geschach, ich des niht bin
muezzig ze beschaiden,
wie ez ergie den heiden,
dar zuo den rainen kristen,
die zu den vristen
urlaubes gerten.
Wildhelm si werten
swes er wolt gern,
vriuntlich si in wern
kunden zuehteclich.
von kandia diu rich
küneginne in klainoede tiur
gab ûf ir vart ze stiur,
der kost si niht betragt.
ob mich nû ainer vragt
wenne si iht aezzen,
der ge zu andern vraezzen
unde la von spise im sagen.
die âventiure ich jagen
wil die riht, swa ich mac.
wie der vürste urlaubes pflag,
daz mac ich niht beschaiden:
kristen unde heiden
sich schieden nach kuenclichen siten,
alle si werdeclichen riten
dâ mit êren dannen
mit ir dienstmannen.
sam tete wildhelm unde gaylet,
der mit hoher wirde het
daz hoehst lop erworben,
des maneger was erstorben,
wie daz ez solt sin ein schimpf;
daz lop mit gelimpf
vuorten si mit volge hin.
nû dar! alrerst ich komen bin
ûf daz reht gevert,
ûf dem im got beschert
sin irdisch hymelrich.
nieman ir gelich
was erkant ûf erden:
mit yle man die werden
gahen sach gaen belgalganc,
dâ manic blânker ummevanc
mit lust in wart ze tail.
diu küneginne âne mail
truetlich enpfie die geste:
vor vröuden si niht weste
gebarn, dô ir kunt getân
wart von dem getiurten man
daz er die wapen unde den prîs
erworben het in ritters wis
mit lobe hohe sô ritterlich.
die richait si dô vür sich
mit vil vröuden tragen hiez:
 <grozzer richait dîn geniez
wird durch dîn werdekait;
vraeu dich daz ich hân an gelait,
wie dir aglye werden sol!>
sin herz vröuden wart sô vol
daz ez im nah zespalten was:
ahy, was er vröuden las
in sin hochgebornes leben!
daz liep gedinge kund im geben
mê vröuden denn er gert.
daz gesinde in wert
wider vröuden lust.
ob liep dâ lieb iht kust,
daz si ein schade klaine!
diu küneginne raine
sich zu der vart dô rust
mit hoher richait lust.
Swa vriunt gaen vriunde lieplich tuot
in noeten daz ist guot ueber guot:
sam tete diu gerte künegin
an wildhelm ir triwe schin.
alles des si sich bewac,
des ir kuencrich pflac.
ûz manegen rîchen dar besant
wurden vürsten, die ermant
sie staetlichen triwen:
 <swer sin triwe niwen
mit helf rîche niwen kan,
dem wil ich iemer dar an,
die wile ich lebe, gedenken.
mîn lîp, mîn rich niht wenken
sol dem der mich erlost.
mac im mîn helf zu trost
komen, ich erloese ouch in.
lânt, luete, herz unde sin
muoz mir dar ûf gân, ez geschehe!>
sus riht si sich mit rîcher pflege
zuo der vart kostbaern.
dem hohen künege erbaern
von zyzya enboten wart
daz er sich zu der hohzit vart
beraite als im gezaem,
unde daz er mit im naem
die sîner êren waern vro.
mit aiden daz verstricket sô
vor was mit botscheften;
mit richait unde mit kreften
rust er sich, als im enbot
Krispinen loses muendel rot.
An dem nilus lag ein stat
der richait den namen hât
in haidnischem solia:
in der selben stet dâ
scholt sin diu hochzit.
dâ vor ein plân nach wunsches lit:
die vier qualitates
wuerkent dinne alles des
varwe verwet pluomen bluot,
der lust vertriben kan unmuot.
swer in der gruene wandelt,
der rîche smac in handelt,
daz erz gedenken iemer muoz,
im wirt dâ ungesundes buoz.
des amerates was diu stat,
von belgalgan krispin hât
si inne, er was irs bruoder sun.
si het ueber alle wishait mun.
des pflag si im: swas ir gelegen
was, des kund si schon pflegen,
nach nutz si ims kerte:
swaz si in hiez unde lerte,
des volgt er ir mit willen.
nû dar! erst wil ich billen
den stain der vröude maln kan.
schuet ûf, du werder osterman!
gelueckes rad la laûfen!
dîn triwe sol hie kaûfen
dir aglyen âne guot:
swing ûf den sin! wis hochgemuot!
dîn hail sich erst wil mern.
mit hohen rîchen ern
bringt man dir aglyen,
der wirstu lieplich byen.
Der hohe rîche künec agrant
het künege unde vürsten vil besant,
dar zuo mer hoher wibe,
die werdes mannes libe
kunden herz ûf rucken:
ir wipliches smucken
werdiu herze muoten kan,
daz dick waenet ein man
daz er in lueften swaim.
swelch herz sich zu aim
rainen wibe gesellet,
des sel wirt niht gehellet,
daz waiz ich âne zwivel:
ein raines wîp der tievel
vliuhet von der werdekait
die got hât an sie gelait.
du kueschiu agly, ditz lit an dir.
dâ von diu rainiu gir
gert irs genozzen:
wuerdestu des verstozzen,
sô waer unnuetze mîn getihte.
gehertiu mait, ker hin die rihte!
westestu der saelden vunt
der dir wirt ûf der vart hie kunt,
dir waer ie gaeher, des ich waen.
westestu dâ vinden den
dîn sel hât ie geminnet,
zwar, du wuerdest entsinnet,
woeltestu der triwen walten
die du an im behalten
ie hast mit der staet.
der künec sich nû het
berait mit grozzen êren:
vroelichen vro man keren
si sach gaen solia der stat,
die wile diu küneginne sich hât
geruest ûz von belgalgan,
mit ir der werde osterman
unde ouch der künec von spangen.
ahy! wie wart belângen
Wildhelmen nach aglyen!
der daht: < sô ich die vrien
erst an sih, sô sol mîn sin
sich werren in ir suezze hin,
daz ez mîn sel enpfindet .>
vrau minne, niht erwindet,
ir bringet si ze samen!
legt an iur minnen klamen!
Nû dar! swaz ie wart hie gesait,
daz ist gar alles hin gelait,
ez werde denne vollebraht
des âventiure gedaht
hât von anegenge her.
alrerst sich bluomen sol ditz maer.
der âventiure anker haft
nû erst gewinnet: hie mit kraft
wurtzeln sich der erste wil.
nû her! hie ritterliches spil
erst wirt erhaben . nû wol her!
swes der man hab ger,
daz vindet er nach willen.
woelt ir die rede stillen,
sô sage ich wie diu hohzit
verendet wart unde dar nach sit
ergieng ein vintlicher strit,
unde was in dem strit
vremder dinge geschiht,
des wert ir hie von mir beriht.
Ahy solia, du werdiu stat,
was dîn plân hie ern hât
behuset, daz ist hie erkant
dem hohen rîchen künec agrant
von zyzya, der sô schon dar kam
daz ez diu luete wunder nam
wannen diu richait moeht komen.
ez was in manic lânt vernomen
daz diu rîche hohzit
wuerde groz ze baider sit;
dâ von nam maneger dar die kere,
grozz wirde unde êre
wart zu baiden siten dâ.
ahy, wie schon von zyzya
der künec rich dar komen was!
ûf den plân in gruenes gras
erbaizt er mit sîner schar:
aigenlich vür war
wand er daz der amerat
dar scholt komen, von der getat
vraeuten sich swaz im was by,
an die kueschen maget agly,
der leben was in sorgen;
doch was in ir vor verborgen
der hohzit getaet:
ir gantziu triwe staet
nie gewanket siden groz:
des gab ir dâ gelueckes loz
daz ie ir herze gert,
swie ez mit manegem swert
wuerde sit erarnet.
der huettet, genr barnet
mit manegem tiuren tuoch.
der abentuer suoch
alrerst wil sich hie lenken.
stueln unde ûz henken
man sach dô kost rich
von tuochen, der gelich
nie ûf erden vunden wart:
diu minnenclichen wîp zart
dar under scholten schawen
rîter dienen vrouwen
mit rîchen tyosten ûf der wal.
sus rusten si sich ueber al
zu der rîchen tyost
mit hoher wapen kost.
Nû dar! nû dar! vernemt wie
der minnecliche plân alhie
geziert was mit einem gezelt,
dar under man der minnen gelt
suochen scholt mit dem sper.
niht mac gelân mîn tihtens ger
ich muezz ez nach der richait sin
bluemen: ez gab blânken schin
mit roete, diu gemischet was,
drizzic klafter hoh ez was,
mit schoenr tuernen viern,
die daz gezelt ziern
kunden an den orten;
dâ giengen in aht porten
gesimset unde gestainet.
gebluemet unde gerainet
nach wunsche was der estrich.
ach, was hoher kost rich
an die decke was gelait!
diu âventiure hât gesait
daz luna, mercurius,
die plâneten, unde venus,
Sol, mars unde jupiter,
Saturnus nach wunsches ger
stuonden dran gemachet:
sô rîche daz herze lachet
von der kost rich.
zirkels wis gelich
was ez dar gestellet,
der stern kraiz gesellet
was in daz virmament:
diu rîche present
von gestain dar inne was,
luter als ein spiegel glas
was daz gestuel von golde,
daz ûz manic krisolde
glântzt unde ander stain,
rubin, smaragden rain,
saphyre unde dyamande,
thopazion unde triande.
daz gestuel michel
was von aim onychel
gemachet zu dem sitzen,
mit kostlichen witzen
was ez wol getaevelt,
mit tieren gefrevelt
was ez an den saumen.
swer nû wolt gaumen
waz die tuern heten maht,
der sehe an die knoepf geslaht:
daz warn vier rubin,
dar ûf sach man schin
mit blick vier karfunkel,
die luhten in der tunkel,
daz manegen dicke vraewet,
swenne im dergegen zaewet
mit lust wernder vert.
ez was von tyost hert
drunder dicke wol getân.
al umm unde umm ûf dem plân
was manic rich gezelt gespant.
diu âventiure tete mir bekant
daz drizzic künege waern dâ
mit dem künege von zyzya.
Nû dar! hie ist ze lânge gebiten.
die rîchen kost ich hân besniten
mit worten, des enmocht ich niht
enbern: nû hin ûf die riht
der warn abentuer,
dâ wiser kunst stuer
hordet unde braitet!
nû dar! sich hie beraitet
swaz lieb lieplich dienen wil.
hie wirt der tavelrunde spil
gemenget mit sper krachen,
daz herz moeht sin lachen.
ahy, was vröude nû wirt kunt
dem diu in sel, sinne grunt
gesezzen ist die er hie sol
nû sehen! ich getruwe im wol
er wirde sich mit ritters tat
von ir daz er sin iemer hât
lob an sinen êren.
nû dar! wie kostlich keren
siht man die küneginne
von belgalgan, der sinne
heten wol besinnet!
swaz wirde unde êre minnet,
daz vuort si uzgelesen.
hurta! wie vroelich wesen
sah man den werden osterman,
des herz in vröuden wunsch bran!
der künec von spangen was ouch vro
daz im an hohen êren sô
wol wolt gelingen:
maenlich muot sich dringen
in ir baider herz wart.
Krispin, der kuesche zart,
lag von solia der stat
ein tagwaide, die wile hât
sich ze rîter spil berait
mit der grozzen richait
daz rîter nie gefuort:
Aglyen minne ruort
in mit der minne zangen.
Wildhelm unde der von spangen
die küneginne baten
des si volge haten,
sô daz lagen stille,
biz nach ritters wille
die tyost rich ergiengen:
vrilich si âne viengen
die vart mit manegem rîter hoch,
des muot zu ritterschaft sich zoch.
sus zogten si gaen solia:
ûf der suezzen minne sla
begiric was ir herz.
Minne angel smertz
von in wart gestecket.
von in mit schaft erwecket
unvorhtlich maneger wart,
der sper wart von in niht gespart.
der hohe künec rangulat
was gezoget ûz der stat
mit künegen dristunt vieren,
der kost an den zymieren
was sô rich gebluemet
daz si mîn zunge ruemet,
doch alle nach dem wapen niht:
doch wirt iu hie von mir beriht
daz wapen rich von rangulat,
ob mir got die sinne lat.
sin wapen blânker varwe glaeiz
silber wiz von kagyrneiz,
dar inne lag gestraewet,
daz muot mit luste vraewet,
ein gekroentes bilde
gestalt nach wibe wilde:
daz bilde pflag der richait,
mit gestain was durchlait
ieglichs nach dem prise,
dar ob ein kumel lise
guldin sich wegte,
ûf dem helm sich regte
mit sprungen ein lebart.
warta, hêrre, wart!
wie schoen ist sin gevert!
er was in strites hert
vür den besten bewaert.
sins herzen sin der minne gert
als dar ar des luftes.
die wapen knappen guftes
dâ werten mit kryen:
des hoch gefuersten vrien
schilt dâ rich erkennet wart,
dar ûf in bellen ein lebart
lief als ob er lebt;
swenn er gaen winde strebt,
sô stimmet in daz wegen,
schrien unde regen
von dem luft er wart erkant.
ein sper, daz manic guldin bant
ob wildem gaeder besloz,
vuort er stark unde groz.
sus in den rinc er zogt,
in nieman dâ bevogt,
der tyost in nieman torst wern.
ritters spil was mit den spern
dâ vor vil ergangen.
Wildhelm unde der von spangen
zogten in der stunde zuo:
von rangulat der künec nû
wart, des ich waen, gewert
ritterschaft, ob er ir gert.
halt ab unde wichet von der ban!
hie kumt in des gestueles plân
hert gaen der hert!
ach got, wie schoen gevert
vuort der werde wildhelm!
busunen krach, schalmien gelm
wart vor in dô dozzen:
diu vröude in herzen grozzen
im wart, dô er zuo zogt;
hoher muot dô brogt
von sîner angesiht,
sus zogt er in die riht.
daz wapen rich er vuort:
die zymier sich sin ruort
maneger vrouwen lust:
daz herz under brust
viel, wie si gelesen
daz an dem krantz wesen
man sach mit buochstaben rich.
wafen io! wie naturlich
zogt er in mit schalle
unde sin geselleschaft alle!
der helm was im verbunden:
swer in dô wolt kunden,
der muost ez arnen tiur.
die kusche magt gehiur,
diu sin in herzen nie vergaz,
in aim gestuel enbor sie saz,
si daht: < wer ist der genende?>
Wildhelmes ellende
si aber dô in herzen vant:
hainlich ir dick geswant,
doch si daz dick erquicte,
swenne si an in blicte,
sô was sin gebarn im gelich.
 <ach, man mins herzen! sol ich dich
nû gesehen nimmer mê?>
sus was ir klage mit jamers we.
vrau minne! si sint ze samen komen!
sagt mir, hât ir iht war genomen
der die sel sin minnet?
si sprach: < ja, erst entsinnet:
dô er si erst an sach,
ich schuof daz in ir minne stach
in sel mit mîner lust ger .>
ich waen, im talânch mit dem sper
sô we geschiht als im dâ wart:
doch trost in daz der kuesche zart
im werden solt, daz wider gap
im mannes muot, der minne lap
zuo saig im alsô suezze.
 <ich muoz hie mundels gruezze
erwerben> kam im in den gedanc,
sins herzen sin im muot ûf swanc.
halt ûz! lat in ersprengen!
ich wil die tjost lengen
ze lânge mit der rede hie!
hurta! was hohes muotes hie!
im aim satel hie hielt!
der künec von rangulat ouch wielt
mannes muot durch minne.
sam tete wildhelmes sinne:
der huop dort als ein engel.
manic golt stengel
schranch bevieng den klaren!
ach got, sin gebaren
sô ritterlichen stuond im an
daz im mîn herze saelden gan
unde allen den der sin alsô stat.
daz rîche wapen klait er hât
an daz er ze kandya
erwarp ze dem turnay dâ;
ouch het krispin an in gelait
sô kostrîche werdekait
daz si noch loben sol mîn munt:
getihtet manec niwer vunt
wielt kobertuer unde kursit.
lat in ersprengen! ez ist zît.
der hoch geborne vürste kluog,
sin ros guldin ysen truog,
Krispin niht bevilt des,
aller richait si swes
rîter gern haben wil,
des laits an im mê denne vil.
vrau âventiure, wes baitet ir?
seht ir niht, herz unde gir
unsinnet, sam ez wuet?
ir ritterlich gemuet
baidenthalben broget.
nû dar, si sint gezoget
ûf den rinc! nû wicha wich!
hurta dar! wie ritterlich
si ze samen randen,
daz sich dâ von entranden
helm blech hert!
ir gruesenlich gevert
diu sper zerqueschet unde brach,
daz an des gezeltes dach
truntzen richait brachen.
von maneger hande sprachen
wart in lop gesaget dâ.
zwai ander stark sper iesa
zu hende in dô geboten wart:
sô krefteclich des punders vart
dar traip wildhelm der herzoge
daz im brach rugg unde satelboge,
valles er dô billich pflag.
der künec von rangulat sus lag
unversunnen in der wal
von den vrouwen ueberal.
Ahy! was werder krie
hort dô aglye
geben dem von österrich!
under des het ouch sich
der künec von spangen dâ geriht.
ûf den rinc nach ritters pfliht
verbunden huop dâ künege vil.
ein tail ich der ouch nennen wil.
von belmunt künec kuntikar,
bî im hielt der künec klar
Amator von jerusalen,
der wolt der suezzen minne lon
erwerben an dem von spangen,
daz im die bluenden wangen
vuogten muendels drucken.
dem spanniel ûf rucken
daz herz ouch wart nach minne lust,
den schaft mit kraft er an die brust
zwanc, sinr alten tueck er pflac:
sin tyost schuof daz ze hufen lac
ros unde man, als si daz weter
het erslagen, dennoch heter
gern mê gerennet.
dô wart der schimpf entrennet
von dem künege von rangulat,
den dô vor wildhelm hât
geleget in des plânes gras,
daz im der tôt naeher was
denne daz leben . dâ von si sie
niht vuerbaz liezzen rennen hie.
anderr punder vil gepflegen
wart . nû hoeret wie ir segen
was, dâ si ûz zogten!
mit helm, haupt si brogten
gaen den hohen wiben,
ir gevert triben
mit grozzen vröuden wurden sie
zu der kueniginne, die
ir die wile het gebiten
mit kost rîche nach kuenclichen siten.
mit rîchen wirden zu aller zît
traip si, weder vor noch sit
sô kostlich küneginne nie
zu hohzit kom . nû merkt wie!
ahtzic helfand ir saumer
warn dâ nach wunsches ger,
von golde rich zwelf hundert
waegen, mich wundert
daz der vrouwen was sô vil
die druf sazzen . manic spil
traip man vor den vrouwen wert:
ir merrtail riten zelten pfaert
mit kost rich verdecket:
Krispin het gestrecket
dar willeclich lib unde guot,
als lieber vriunt durch vriunt noch tuot.
kunge, vürsten âne zal
vuort si, doch si hal
vor in die hainlichen tat
die si gefueget hât
Wildhelme dem vürsten rich:
kuendeclich den hiez si sich
beraiten, als si an gelait
het vor, mit werdekait.
Aglye zart! ich muoz hie dîn
vergezzen, waz dîn herze pin
die wil nach wildhelm lait.
doch wil ich in mit werdekait
schier zu dir bringen:
dir unde im gelingen
muezz, als ich iu guenne.
dîn wunsches rises wunne
zogt dâ her durch zu legen.
Krispin wart ûf regen
swaz dar mit ir komen was.
ein tiurr samit gruen als ein gras
wart ueber wildhelmen gelait
nach der hohen werdekait,
des die soldanen pflegen,
umm in manic kuenclicher degen
rait, sus si zogten zu.
warta, hêrre! was wil nû
Wildhelm betagen hie?
swaz er ungemaches ie
ûf ertrich gewunnen hât,
des wirt noch hinaht im ie rat.
wa kunst der âventiure?
mir wart lere stuer
noeter nie bî mînen tagen,
sol ich vröud unde herzen klagen
samt hie betihten.
wie mac ich daz berihten
daz man aglyen hort
hie legt zu unde si doch mort
schriet ueber alle die
dar an schuldic sin? nû merket wie
ez geschiht! si sint dar komen
mit richait groz unde vürsten vrumen.
Ach rîcher got! was vröuden hie
Wildhelm in herz enpfie,
dô man in nider lait
nach der werdekait
die haben sol ein amerat!
von belgalgan wislichen hât
besetzt, als irs vuogt,
dâ von si nieman ruogt.
mit ir hainlich gesinde
si vuogt daz geswinde
dar wart braht des küneges barn
von zyzya: wildhelmes arn
drucht si an die sele.
si schray mit manegem quele:
 <wie zimt daz einem amerat
daz er ains andern wîp hât
genomen? wafen iemer mê!
wie mac gesin mir alsô we,
unde ich doch niht gesterben mac?
nimmer kainen lieben tac
gewinnet mannes lîp bî mir
denn ainr! hêrre, welt ir
notzogen? des gestat ich niht.
ein dinc nimmer geschiht,
daz ist daz daz ich iu
nimmer wird! raine triu
an dem ich behalten wil
der todes nôt unde laides zil
durch mich von jugent ie lait.
ach hêrre, welt ir iwer werdekait
alsô gar an mir vertuon?
iwer adellicher ruon
wuerde an mir gekrenket,
ist daz ir niht bedenket
daz ich bin ains andern wîp.
sit gewis, mir muoz der lîp
sterben ê iwer wille erge:
nimmer man gewinne ich mê
denne den einen den ich hân.
dâ von ir, hêrre, mich schuelt lân
sin ein armes wîp,
oder nemt mir den lîp!>
diu klage im we tete unde wol,
diu augen haizzer trahen vol,
rert er ir ûf irn munt,
er sprach: < ach, wol mich wart der stunt
daz ich ez scholt geleben ie!>
trutlich er umme vie
sie unde sprach: < sele mîn,
ich bin wildhelm der diener dîn.
wol der stunde, wol der zît
an der mir hie der wunsch git
ein wiplich vruht, der vröuden hort!>
ê er volle sprach daz wort
unde er ir wart vür war erkant,
vor inrr liebe ir dô geswant
unde sanch im ûf daz herze nider.
mit wainnder vlehe er si wider
braht, biz si sich versan.
si sprach: < ach, ach lieber man!
wol mich daz ich ie wart geborn!
ich wond ich het dich verlorn:
owe, mîn minneclicher vunt!>
durch trahen haiz wart kuessen kunt
Wildhelmes munde,
daz wider galt ûf der stunde
sin suezzer kus durch roete:
ahy, der minnen loete
diu muendel in dô haft,
daz ir kus in saft
in irs herzen tolde.
ieglichs dô wolde
daz ander ueber lieben:
diu mundel si dô schieben
wurden in ein ander.
alrerst dô erkander
waz lones git diu minne;
Aglyen wiplich sinne
ouch wurden sin bewist.
diu minne wart geprist
dâ von ir baider lust:
lieplich si die brust
in ein ander smucten,
munt and munt si dructen,
wange an waengel . vuerbaz niht
ich sagen wil von der geschiht;
doch merket lieb bî lieb wol
wie lieplich gebaerde sol
gaen inrr herzen liebe sin,
dâ gliches gelt tuot minne schin.
sus verworren lagen sie,
liep von lieb lieb enpfie,
dâ von vröude in herzen dranc:
geslozzen in vier arme blânc
was dâ lib an libe.
Wildhelm sprach: < ich blibe
in dim gebot an mînen tôt.
ich bit dich, zartes muendel rot,
daz du vernemst mîniu wort!
du paradys! mins hailes hort!
la dich ez niht beswaern:
dîn guet sol ez mich wern
lieplich des ich hie bitte dich.
nihtes schaidet mich unde dich
denne ein ungelaube:
dem tiuvel du dich raube!
nach krist du dich taûfe,
der uns mit tiurem kaûfe
erlost mit der marter sin!>
si sprach: < ach zarter man mîn!
swaz du gelaubst, daz glaub ich .>
an dem gelauben si sich
tauft an dem gaist,
doch sit si vollaist
an des taûfes brunnen.
alrerst wart liebes kunnen
von in zwain dô gespilt,
kainr lieb si bevilt,
daz lieb gaen lieb triben sol:
in was baz denne wol.
Diu nacht was in ein stunde:
lieb bî lieb ich gunde
ze ligen iemer alsô.
des tages warn si unvro,
der dar umm doch niht enlie,
nach sînem reht er ueber gienc:
vor im venus daz kunte,
der den tag enzunte
mit sines laufes kreft.
ach, was gesellescheft
der tac mit schin entrant!
Wildhelm dô ermant
Aglyen swaz er ie gelait
durch si, ouch si im sait
was si durch in ouch het erliten:
er sprach: < mîn zart, ich wil dich biten,
swenne dîn vater daz vernem
daz ich dir ze manne zem,
als er hie betrogen ist,
an mir gedenk, liep, du bist
herzen, sel gewaltic.
dîn triwe manicvaltic
an mir hât erzaeuget daz .>
si sprach: < herzenliep, durch waz
sagestu mir die rede vor?
vür hymelrich ich dîn bekor
in sel, in sinn, in herzen.
daz ich des todes smertzen
durch dich schoelt liden,
daz woelt ich niht miden
durch dich, des enzwivel niht!
daz dir, daz mir, swie uns geschiht,
daz muezz wir samt liden:
man muoz mich von dir sniden .>
kain herz nie sô vroelich wart.
dô er den kueschen wibes zart
sô gar in staeten triwen vant,
sich in ir senften wammen want
alrerst der gehiur:
ob dâ diu minne stiur
in gab, daz lazz ich âne nit.
nû was der tac erschinn wit
mit liehter sunnen glaste.
vrouwen, hêrre vaste
klopften an mit schalle,
vröuden rich die alle
wolten in ûf heben:
ich waen daz niderlegen
waer im lieber denne ûf stan.
vriuntlichen er verlân
von ainer juncvrouwen wart
Krispin diu küneginne zart
mit ir hainlich gesinde,
die si vroelich geswinde
ûf huoben kuenclich.
diu hohzit rich
an den vröuden widerwant,
dô von zyzya der künec enpfant
wie ez was ergangen.
des wart der jamer drangen
sô vast in sînem herzen
daz ez von laides smertzen
im nah dâ was zerspalten:
strites gern er walten
wolt, dô enmohter.
er sprach: < ach, ist mîn tohter
gaen mir alsô verraten?>
Krispinen vürsten haten
sich alle berait ze strit;
ûf der andern sit
die hêrren ouch des pflagen.
ainr den andern vragen
wurden umm diu maere:
man sagt in der erbaere
Wildhelm waer bruetegun,
von österrich liupoldes sun.
daz wart dâ gar lutbaer:
diu wunderlichen maer
manegen wunder namen,
diu durch in niht dar kamen.
Der haelink wart enbart.
baidenthalben geschart
si gaen ein ander lagen.
Krispinen schar die pflagen
mê kreft denne gene,
dâ von ir sinne lene
naigt sich ze strit.
daz wart ze baider sit
under tragen vridlich.
der stet burger hielten sich
zu der port ze belgalgan,
die si durch reht niht solden lân:
wan si het inne
Krispin diu küneginne
des muost der künec von zyzya
von strites wer lazen dâ.
mit unminne si schieden sich.
Aglye an saelden rich
vuor mit wildhelme dan
in daz rich ze belgalgan.
Krispine diu küneginne
mit staetes herzen sinne
an wildhelm ir triwe behielt:
ach, waz grozzer vröuden wielt
er mit aglyen,
der ward lieplich er byen.
swaz wunsch ûf erde ie wibe
gap mit mannes libe,
der wart mit in begangen.
den werden künec von spangen
wolt si niht lân von in,
dem wart herz unde sin
nach krispinen brinnen.
nû dar! lat vuerbaz rinnen
die âventiure in kunst bach!
swaz hie ûf erden guot gemach
mac gesin, des heten sie
mê denne vil: nû lazzen hie
sie nach wunsche leben!
der abentuer ich geben
wolt ein ende:
sô ist si sô behende
daz si dâ von lazzet niht.
doch wil ich jagen si die riht,
sô ich aller snelste mac.
baz denne ir selbes pflac
diu küneginne ir geste:
aller irr veste
warn si gewaltic.
mit êren manicvalic
vröude si hie triben.
ir kuencliches liden
ist ze lâng gewert:
si hât nû swes ir herze gert.
Hie wildent sich diu maer,
diu herzen jamers swaer
bringent manegem wibe
unde ouch mannes libe
die ritterlichen sterben.
daz aller groeste werben
daz ie wart in der haidenschaft,
warp der künec mit rîcher kraft,
Aglyen vater agrant:
swaz in asya was erkant
unde in affrica,
diu zwai drittail der welt dâ
besamnet er, den merern tail
von künegen hoch: ditz groz unhail
maint er dô gaen belgalgan.
sin herz wuote unde bran,
er tobt mit unsinne
daz sîner tohter minne
verraten was sô jaemerlich.
er sprach: < lib unde guot ez kosten mich
muoz unde swaz ich ie gewan,
diu küneginne von belgalgan
geb mir ir haubt,
diu mich hât beraubt
kindes unde der êren!>
mit gantzem ernst keren
dar ûf er wart die sinne:
sînem herzen inne
was wirs denn we ze muot.
swaz er het von guot,
daz tailt er willeclichen
den vürsten in den rîchen,
er gab unde lech,
nieman er nihts verzech:
alles des er sich bewac
des sin hoch gewalt pflac.
sus sant er boten her unde dar:
manic künec schanden bar
ûf die vart sich rust
mit vrier kur gelust.
samet nie ze mal kan
als manic wilder man
als der künec dâ erwarp
der ouch maneger sit erstarp
dâ in strit hert,
daz er sin gevert
nimmer mê ze lând genam.
wer im dâ ze helfe kam,
ein tail ich der nenne,
sô verre als ich kenne
si von der âventiure:
ir maht sô ungehuer
was, die dâ die künege tiur
brahten im ze stiur.
sich samenten die in kaukasas,
daz lânt dâ gelegen was
in allen wol ze mazzen:
manc wilder künec die strazzen
bante dar mit heres kraft.
in affrica swaz haidenschaft
was, der samnunge
scholt sin, als mîn zunge
iuch beschaiden hie kan,
in dem rîche ze belgalgan:
wan ir kraft was sô groz
daz krispin niht genoz
ir adels noch ir mage,
doch maneger dient trage
dar durch die selben sippe:
der künec von agrippe
scholt sin dô hauptman,
swaz von affrica dar kan.
Ditz gewerb tag unde nacht
triben si mit grozzer maht.
doch wert ez wol ein halbes jar
ê diu kuencliche schar
zesamen alle kamen:
gaen belgalgan si namen
ir gruesenlich gevert,
durch wildes gebirge hert
zogtens alle dick,
durch wilder bramen rick,
unde aber denne in guotiu lânt.
daz triben si biz in bekant
wart belgalgan daz rich.
alle dâ gelich
erst samnunge pflagen,
vor thimorat si lagen,
diu ob des rîches slozze lit.
nû dar, her wildhelm, ez ist zît!
ich sihe daz iu diu welt git
ach unde we zu aller zît:
iwer gemach ist hie gewert
ze lânge . ir muezzt mit dem swert
die suezzen aber arnen.
diu welt wil iuch warnen
was lones si kan geben.
ir aller bestes leben
git daz laidst ende.
ir unstaetes gebende
an iu hât sich entslozzen:
iwers gemachs verdrozzen
hât ir valsch unstaet,
unde iwer wiplich getaet,
die ir mit der gehiuren
tribent, diu wirt tiuren
iuch unde der lustbern.
diu haidenschaft iu swaern
ie hât gefueget,
noch niht ez si genueget.
ir muezt mir irn geslaehten
alrerst stritlich vehten:
woelt ir der werden künegin
behalten lib unde guot ( die pin
ir triwe von iu lidet),
der heiden kraft versnidet!
alrerst hât daz du braeche.
ach, wie gern ich spraeche
waz raech an in diu minne!
ir baider herze sinne
warn sô gar geslozzen
in ein ich daz schozzen
Minne muost ir vruht:
ir wiplichiu zuht
kund in ergetzen
swaz herzen laides letzen
im ie gefueget het;
ir trut gebaren staet
kund sich gaen im gueten,
daz in von unmueten
dick ûz sorgen lost:
sus si in zaertlich trost
nû ze allen ziten.
owe, ze lânge biten
wil ich in dem getiht!
daz ich niht die riht
vür mich gejagen kan,
daz ist mir lait: mîn herz erban
in allen hie unmuotes.
nû her! wie schueln ouch guotes
gedingen hie pflegen.
lat sie gaen in sich wegen:
si hant ouch kuencliche maht!
Krispin diu küneginne geslaht
sprach: < hêrre unde vriunt mîn!
nû darf ich erst der helfe dîn
unde von spangen dins mages:
swie du an helfe trages
mir, sô hân ich mich bewegen
daz ich laides muezze pflegen
iemer biz an mînen tôt.
gedenk, ich tete swaz ie gebot
mit dîn munt, des liez ich niht,
unde daz ez mir von dir geschiht .>-
 <vrau unde mîn gebieterin,
ir duerft der rede niht . lat sin!
man siht mich durch iuch sterben .>
swaz luete si erwerben
mohten, die wurden gesant
in daz sloz, daz des rîches lânt
hât mit werlicher kraft.
si gewunnen grozz ritterschaft,
die werten daz die strazzen in
mocht nieman komen: helf schin
in schier wart . wildhelm kan,
er unde der künec lobesan
von spangen unde vürsten vil,
die dâ mit werlichem spil
behielten die strazzen.
diu burch was unmazzen
veste, die dar ob lac,
der dâ werlichen pflac
herzoge wildhelm von österrich:
mit grozer arbait si sich
alle tage vristen.
nû her unde hort von kristen
alrerst sagen wunder!
vor thomiet diu under
den selben ziten lagen,
der grosten krefte pflagen
der si jenhalb meres ie;
dâ mit gewalt sie
gepflagen, als iu noch wirt kunt
von mir, ob mich got la gesunt.
Nû hoeret wildiu maer sagen!
in wart in den selben tagen
kunt getân von der kraft,
unde daz alliu haidenschaft
dâ mit gewalt laege,
daz gaen in wer dâ pflaege
diu küneginne von belgalgan,
unde daz wildhelm der osterman
des hauptherre waere.
disiu seltsaen maere
ein varnder man dâ braht,
der werdeclich gedaht
in allen der geschiht;
als ez lag die riht,
beschied er si ze tuete:
 <swaz diu kristenhait hât luete,
die hant sin iemer êre,
ob ir dar nemt kere .>
er vragt ob dâ iht waere
Liupolt der lobe baere
herzoge von österrich.
 <ja!> sprachen gelich
alle die ez horten.
mit beschaidenn worten
wart er in dâ bewist.
er sprach: < her vürste, geprist
iur nam ist erst in haidenschaft:
herzoge wildhelms iurs suns kraft
mit wirden hoch hât daz bewaert
an schimpf zu ernst mit dem swert,
swie ez erwerben scholt ie helt.
hêrre, ouch ob ir welt
im ze kainen staten komen,
sô vrumt dar die kristen vrumen .>
er saigt im wie ez ergangen was:
swaz er ie wirde an sich gelas,
des kund er in berihten
von allen sinn geschihten,
wan er ez gesehen het,
unde daz gaylet
von spangen ouch dâ waer.
Liupoldes herzen swaer
wurden dâ entstricket.
bald wart geschicket
von im ein samnunge,
als iu sol hie mîn zunge
berihten kurtzlichen.
er kuntz den künegen rîchen
diu uzerwelten maer.
die kristen ahtbaer
sô vro nie wurden verte;
si sprachen: < got bescherte
uns den wunsch nie sô eben.
Got wir unser leben geben
dâ schueln willeclichen,
sit wir von allen rîchen
die haidenschaft dâ vinden:>
mit aiden sie binden
wurden dô die raise,
gaen der grozen vraise
rusten si willeclichen sich:
sus brachens ûf, gaen hymelrich
zogten si mit todes ger.
nû schult ir schier hoern wer
hie baider sit ze samen kan.
si zogten ueber den jordan
mit kraft, dar nach si wochen vier
zogten an die heiden zier,
die sich dô gaen in rusten:
zu strit mit lusten
was ir wille des berait.
in wurden dô diu maer gesait,
als si gelegen warn,
dâ von man si gebarn
sach nach strites gewonhait:
wie si heten sich berait
unde wer dâ was, daz ich iu sage.
der strit sit wert vier tage
von kristen unde von heiden,
als ich iuch wil beschaiden.
Der ersten schar der künec pflac
Melchinor von baldac,
bî den der baruk selber was
unde der vogt von kleriphas
unde der hohe itinorat,
der wunder ueber wunder hât
in manegem rîche wilde:
daz ich banier, ir schilde
visiern alle scholte,
wer mir des dank wolte
sagen? dâ von ihs wil lân.
sô manegen wunderlichen man
vuort der rîche itinorat,
der kainr zungen hât,
dar zu luet âne haupt:
swer des niht gelaubt,
der lese mappam mundi!
halp ros halp man was im ouch bî,
mit hundes haupten luete groz,
ir aller wer merr tail geschoz
was . er vuort ouch risen.
daz wunder jenn unde disen
seltsaen dô duht:
diu welt nie beluht
sô manegen wunderlichen man
bî ein ander als dar kan .-
der andern schar solt walten
der wol in êren alten
kund, künec welf von india,
der west wenic daz er dâ
solt wider sinen gesellen sin,
dem werden wildhelmen vin:
bî im der künec virmolis
solt sin unde johenis,
der rîche künec salatel;
ouch was bin im der künec bel
von alexandria .-
der dritten schar was pfleger dâ
der künec von babyloni,
bî im der von jeschoni:
Haltzbier von turkanas
ouch bî in in der schar was .-
Der vierden schar solt hêrre sin
von jerusalem künec koradin,
bî im der von gemelle,
sin bruoder, unde der snelle
von mesopotami,
die ûf maneger plâni
herter stuerm pflagen .-
mit rate si dô vragen
wurden wer der vuemften schar
mit pflege solt nemen war.
si rieten an den künec sar
von asya, daz der der schar
wielt unde der von norgalais,
des rich ouch hât in sim krais
die grosten richait diu ie wart:
als hie stat ein wingart,
sus stat daz lânt dort balsamvol;
er hât ouch manic rîches hol,
daz ûz man edel stain grebt:
des billich er sich ueberhebt
unde sin werdiu ritterschaft .-
der sehsten schar pflac dô mit kraft
der junge degen salaphat,
der sunderlich ein schar hât
selp vuemft sîner bruoder,
den in irs herzen muoder
stritlich begirde grient.
daz opfer rich in dient
ze baldac unde ze jerusalem;
dennoch der brueder warn zwen,
der gelt an aim zolle lit.
weder vor noch sit
wart nie grozzer richait
an geshwistergit gelait.
ir warn sehs künege,
von den manege bruenge
zertrennet was in noeten:
mit strit die kristen toeten
habn si gepflegen mê
denne sit oder ê
von ungetauften ie geschach.
disiu sehs her man sach
von asya dem drittail.
des was von strit ir herze gail.
Nû hoeret wie von affrica
wurden geschart die heiden dâ!
der alt stam künec senebor
von cappadocia vor
scholt sin der sibenden schar
mit sinen suenen schanden bar.
der elter hiez barille:
zu kristenhait sin wille
stuont, daz vollebraht er sit.
des zwen sun rîche wit
wielten in den rîchen dâ:
daz ein was von zyzya
Aglyen vater;
ainn andern sun hater,
den rainsten der ie wart geborn.
daz hoh geslaeht uzerkorn
warn troynaer.
der âventiure maer
mich sin niht unbeschaiden liez:
Thytoryzon er hiez,
der tytorels vater was,
der wunsch des grales an sich las
wirdeclich nach kristes ê:
daz geslaeht ich vuerbaz mê
ietzunt niht gezeln mac .-
der ahten schar herlichen pflac
der stark künec von basan;
Ogs geslaehts er manegen man
het von wilder haidenschaft .-
der nuenden schar pflac dâ mit kraft
der künec von alânie
unde der von grugganie,
bî den von ethyopia
der morn künec was ûf der sla .-
Der zehenden schar mit girden
pflac, der sich wol wirden
kund an hohen êren:
ich main den künec heren
Jesebon von brizia,
bî dem daz rich ze vrigia
was: mit manegem vürsten hoch
zu dem der karfunkel zoch
von arabel dem rîche,
die dâ manic liche
stiften mit ir vraise .-
der ailften schar balaise
wielt mit kuenclicher art,
der nie strit entwerket wart,
der künec von der wilde.
ainr vrouwen bilde
vuort er zu zymier,
mit dem künege vier
mit grozen kreften warn dâ.
der ainr was von troenna,
der ander was von ysgrimmen:
ir schar was als ein ymmen,
die in der wilde swarmt,
nieman si erbarmt.
der dritte was von argarmunt,
der ouch mit kraft was dô zestunt;
der vierde hiez bremasur,
der selbe duht sich sô sur
daz im sô ieman waer gelich.
mit grozen kreften si sich
zuo ein ander stricten:
sus si die schar schicten.
Nû hoert von der zwelften schar,
die solt mit hurt triben dar
von zyzya künec agrant,
der solt sin des strites bant
mit vuenfzehen künegen rich,
der aller rich er aigenlich
lech mit zepter schone.
vuemfzehen krone,
die alle mit her dâ warn:
ir grusenlich gebarn
mocht man erschrecken.
die vrechen, muotes kecken
ich sunder iu wol nande,
nieman si hie erkande:
dâ von wil ich ez lazzen.
der âventiure strazzen
ich vuerbaz hie wil wisen.
die werden kristen prisen
wil ich nach siten ritterlich,
wie die ouch dô scharten sich.
Du erster sach wirkel!
in dirr unmaygen zyrkel
wirkstu groezziu wunder
in luft, in wazzer, under
erd unde ob der erden.
ach got, hilf dîner werden
kristenhait ûz aller nôt,
die hie durch dich in den tôt
willeclichen gahen!
nû hoert âne vahen
ir rainen, sô vil ich ir waiz,
die in kristenlichem kraiz
vürsten sint erkennet.
mi sin iu der nennet
ein tail, als ich versinne mich,
unde wie die hie scharten sich.
hey, was hohes lones wirt
ze tail dem der niht verbirt
den strit in gotes namen!
woelt ir die rede zamen,
sô sage ich iu wer den vorstrit
haben solt, daz si sit
her haben braht ûf disen tac:
des selben tuetsch zunge pflac
unde pfligt ouch noch, swa man ir gert
zu ritterschaft, ditz ist bewaert.
der hauptman was herzoge liupolt
von österrich, gotes solt
dar umm enpfahen wolt:
gern erz ouch dolt
durch sinn herzen lieben sun.
diu zunge tuetsch in vier schar drun
wart geschart, als ich iu sage,
ûf strites sit an dem tage.
milt unde er die ersten schar
der werde liupolt schanden bar
pflac mit hoher werdekait.
ich waen nû niht diu erde trait
sô manegen lobes rîchen man
als wildhelm der osterman
hie ze samen braht,
doch man im niht gedaht
der vert, dô si wart erhaben.
des muezz si ewikait dort laben
die sin ie gedahten
unde ez ouch vollebrahten!
Nû dar, du werder herzoge
Liupolt, er ist an dim gezoge?
ez sagt iu âventiure.
nû hoert wie der gehuer
sich hât dâ gesellet!
des wart von in gehellet
sô vil der heiden.
nû hoert wem der beschaiden
enpfolhen hât sin banier!
diu selbe rîche banier zier
was von drien stucken,
die man durch heiden drucken
sit sach mit hertem punder:
daz ober unde daz under
stuecke was geroetet
nach pavamin, daz toetet
alle rote varwe;
daz drittail wiz begarwe
dâ durch was schon geblenket,
ein larikant gelenket
was daz selbe lachen,
daz wizz varwe swachen
kan mit ueber wizzen:
ditz in ein ander glizzen
sah man, sô ez der luft ruort.
der tiurst helt ez vuort
der ainr ie in österrich
wart geborn an gelich,
der alt bilichdorffer,
dem sins hêrren swaer
jamer kunde stellen.
nû hoert von den gesellen
sagen die liupolt der helt
zuo im het dâ erwelt!
von nieman der herzoge rich
zu im het gesellet sich,
Berhtolt der hiez, unde vürsten vil,
die ich iu hie nennen wil:
der ertzbyschof von tranthasi
unde der vürst von blasi,
von monster der byschof ouch dâ was
unde der von leon, als ich las
in der warhait schrift,
von batanie in die selben trift
hort unde manic vürst hoch.
der bayer hêrre ouch an in zoch,
des ich in dô erbunde,
wan ez dô zestunde
pflac des ez ouch pfliget noch,
unfuoge unde raubes underzoch
ez sich, als ez geschriben stat:
mich etlicher liht hât
dester unwerder, doch laz ich niht
ich sage der âventiure geschiht,
sô ich allerwaerst mac.
ach, wie mit grozen êren pflac
der herzoge sins gewaltes!
des pflag er zwivaltes
mê denne er ie gepflac.
Marx der künec von ungern lac
ouch in sînem tail,
der vürsten âne mail
in gotes namen vuort vil.
zwair werden graven ich wil
niht alhie vergezzen,
die dar in vart gemezzen
mit ritterscheft ouch heten wol,
von huenburch unde von tierol.
die dienstherren von österrich
ich niht hie zel sunderlich,
ich naem daz ich die moeht gezeln
die ich zuo der warheit weln
muoz in dem getiht.
ich trib ez gern die riht,
sô kumt ez âne mînen danc:
swa diu rede ist zelânc,
dâ wirt si verdrozzen.
nû hoert mit wem beslozzen
diu ander schar der tuetschen was,
vür reht warhait ich ez las:
der edeln swaben hêrre,
nahen unde verre
kund er wol gewirden sich,
von swaben herzoge vridrich,
kayser vridrîches barn,
der ouch was aldar gevarn:
nach gotes reht stuont sin gedanc,
in einem wazzer er ertranc
ûf der selben vert.
Got den gewalt beschert
sim sun, herzoge vridrich,
den dâ die vürsten alle gelich
zu kaysers wirden welten:
der selben ungezelten
vürsten er nach kaysers reht
schone pflac, sit sin geslaeht
in hoher ern sitz erwarp:
doch dirre sit zu ackers starp.
Nû hoeret wen der herzoge
hie vuort in sîner schar gezoge!
nach kayserlichen rehten
er hie dâ wolt vehten.
nû hoert wem des rîches van
ward enpfolhen! ich kan
in iu hie wol visiern,
nach kaysers reht ziern.
ez sol niht sin der adelar,
ein lachen rich sne wiz gevar,
dâ durch ein swartz kruetz gat,
nach dem gebilt dar an uns hât
Got mit marter sin erlost,
des helf unde des trost
kom uns zestatten allen.
nû lazt iu gevallen
den der den vann vuort!
in laster nie beruort:
von rotenburch grave tolrr,
von der êren solrr
wart er nie gestozzen.
kainn swab genozzen
ich laider ietz zu im mac:
ritters muot mit milt er pflac.
noch ist er unbekennet,
sin geslaeht man nennet
von hohenberch, von hayerloch
der werde grave albreht hât ez doch
von im billich geerbet.
kainn tiurrn swab ersterbet
hât swert bî sinen ziten:
des ist in rîchen witen
sin werder nam gebluemet,
dâ von mîn zunge in ruemet.
wolt iuch der rede niht betragen,
sô nenn ich iu die pflagen
nach ern des gewaltes
zu strite manicvaltes.
swaz dâ pfaffen, vürsten was,
die nenne ich iu, als ich ez las.
von kostentz byschof hainrich
unde der von basel het ouch sich
behert unde beknapt;
ouch was bî in der apt
von sant gallen berhtolt,
der ouch in gotes namen dolt
swaz ze liden im dô geschach;
von kur der byschof ouch dar brach,
der nam dô grozen schaden;
der markgrave von baden
was dâ mit grozen êren;
von tuewingen man cheren
sach ouch ritterlichen dar;
ein grave kalwe schanden bar
was dâ unde der von nyffen.
ich mac si niht begriffen
alle hie besunder.
zwen noch hie under
sach man nach êren ringen,
den graven von ötingen
unde einen dilingaere.
diz sint die swabe ahtbaere
alle die bî im wâren:
mîn nieman sol hie varn.
daz geslaeht sit veraendert ist,
daz ich niht waiz nû ze vrist
wol ieglichs nach komen sin.
nû hoert von den lântherren mîn,
den uzerwelten vranchen,
wie ritterlichen die wanchen
man sach in die selben schar!
der hohe byschof schanden bar
billich hât von mir den ruom:
durch sin rîches herzogen tuom
er riht mit stole unde mit dem swert.
von wirtzburch ie ern gert
der hohgefriten vürsten stift,
des wirt im lob von mir geschift,
gebluemet an der wirde zain.
daz bystum ie was âne main:
daz ez ouch hie bewaert
in gotes êre mit swert.
Ir suelt mir vertragen
daz ich ze lânge sagen
bon im muoz; ez ist billich
daz ich si wirde, sit daz ich
von wirtzburch geborn bin:
het ich stunde unde sin,
ich woelt ez baz vloriern
unde ouch die werden ziern
dienstmanne die ez hât.
diu âventiure mich niht laat
ietzunt tihten des ich ger,
doch wil ich sagen wer
vuort sin banier,
rot unde wiz mit stucken vier
mit kost rich gevarwet:
ûz smitten rich gegarwet
rot zaegel warn,
die mit tolden klaren
haften an der wizzen,
wizze zaegel glizzen
sach man an der roet,
spangen wol geloet
huoben sus die vasen,
dar under ûf gruenen wasen
ist maneger ritterlich gelegen.
ich sage wer ir solt pflegen:
der ritters tat unde ern werch
minnt ie! von hohenberch
der selb werde marschalk hiez,
der in noeten nie geliez
den stift, dâ von in êre
diu âventiure ir kere
vuerbaz wil aber triben.
bî dem byschof bliben
man die werden vranken sach,
als diu schrift mir verjach,
hie brunecke unde hohenloch,
Werthain, rienek, der byschof hoch
von babenberch der gert,
unde ouch der gehert
lângrave von düringen,
des lob in êren klingen
sol allen guoten lueten:
soelt ich sin wirde trueten
nach hohen êren loebelich,
die er begangen hât, ich
bedorft kunst maister werch!
der milt grave von henneberch
was dâ, unde den ich vor billich
genennet het, der ie sich
vlizt guoter dinge:
der stift ist von urspringe
gewesen ie der besten ein
den die sunne ueber schain.
von vult ein apt gefuerstet
hât manhait getuerstet
nach gotes reht mit êren ie,
er was ouch ritterlichen hie
mit manegem werdlichen man:
der grave von zigenhagen chan
dar mit im, unde wilnawe,
Liebsberg, runkel, in schawe
rich man sach von valckenstain,
von hanawe, die der vürste rain
von vult mit im vuort,
den schande nie beruort.
Ditz tail het sich verstricket,
geselleclich geschicket
zu dem hohen vürsten
von wirtzburch, der huersten
kund von in alle schande.
ditz her von sînem lânde
er mit im vuort ueber mer.
mit in nam er sin ker
in schar des kaysers, als ich las,
der dô herzoge ze swaben was.
Nû lazzet si mit ern varn!
ich muoz mit hohen êren scharn
den rîchen künec von engellânt,
zu dem vil tuescher was gewant,
wan engellânder wellent sin
alle tuetsch: daz tete ouch schin
der milt künec richart,
der die goetlichen vart
maz mit grozzer richait dar.
vil künege het er in sîner schar,
unde vürsten den gelichten wol,
der nam ich niht verswigen sol.
swer ie nach hoher wirde ranc
mit ende unde mit anevanc,
enpfienge der niht rîches lob,
sô waern alle maister grob
die getihtes pflegen:
ditz lazz ich underwegen
unde sage wie sich berait
nach kuenclicher werdekait
Richart der künec von engellânt.
vür war tete mir diu schrift bekant
daz bî im waer der künec hoch
von tennemark, mit dem zoch
in die schar von sweden:
den künec man ouch sach pfeden
an in unde den von norwaegen.
nû hoert wen man sach pflegen
des vann rich von engellânt,
des velt in rubin roete brant,
von aim triande geroetet;
ûf den schaft geloetet
was ein guldin engel;
von siden rîche swengel
sah man dâ dem banier bî;
silber wizzer lewen dri
dâ durch gestrecket warn
enbellen, die gebarn
sach man mit zorn unnuetz:
mit wider sehendem antluetz
zanten si nach grimme,
doch hort nieman ir stimme.
daz rîche banier tiur
vuort der gehiur
werde herzoge von aste,
swie daz er was des rîches gast.
nû hoern wer mê waere
in der schar ahbaere!
tuetscher zunge kempf
ûz werdez lob ich stempf
in stahels hert: ez wart nie murg.
hie marcgrave von brandenburg!
ich prise dich durch die getat
die sit begangen hât
dîn werder nachkum
Woldickin der vrum,
der vürstlicher getaet pfliget,
der wird im nieman angesiget.
ouch prîs ich hie billichen
den werden vürsten rîchen
der hie was mit êren tat
unde ritterlich in strit begat,
daz ich in wirden billich sol;
er nam den werden gotes zol
dick hie mit êren.
nû hoert wie vrilich keren
man sach den werden vürsten dar,
von sahsen aller schanden bar
den herzogen heren!
ouch sach man zu in keren
die werden brunswigaere
herzoge ahtbaere
von luneburch, von tandernas,
bî in vil vürsten unde graven was,
der ich hie niht mac gezeln:
diu âventiure mich hiez uzweln
nach der geschrift warhait
die werden die ich hân gesait;
doch nenne ich ir noch mere,
diu âventiure ir kere
vuerbaz tribe gern.
nû hoert! des lobes stern
der vierden schar scholt pflegen,
der uzerwelte degen
Johan der herzoge von brabant.
diu schrift vür war taet mir bekant
daz bî im was der grave rich
von vlândern, der wol wirden sich
kunde nach hohen êren.
von hollânt dar keren
sach man den graven wildekin;
bî in solt ouch mit helfe sin
von hangaeu, von gelre,
bî in der êren kelre,
des vrides grave von luetzelburck,
der an ern nie wart murck:
daz hant sin erben hie bewaert.
swez sin nach triwen ern gert
unde daz nach gotes willen tuot,
dem git er êre unde guot,
dar zu iemer wernden hort:
des hât sin erbe dicke bekort,
des rehtes kaiser hainrich.
bî unsern ziten sin gelich
ist erkennet nieman:
dis er ist in geerbet an
von allem sim geslaeht,
der sin stuont ie nach reht.
Nû sagen aber vuerbaz!
der grave von guelch schanden laz
ouch bî in was mit gunst,
dô was ouch mit vernunst
der grave von der mark,
von dem berge, unde der stark
grave wert von klefen
mit maneger starken glefen.
der lântgrave von hessen was
ouch dâ mit richait, als ich las;
zu koeln diu guot stat,
diu ze hauptman dâ hât
den graven von sarbrucken;
zu den sach man ouch rucken
von liningen den werden,
von zwaienbruck an gefaer den
ruhen graven wilde;
von spanhain ouch der zilde,
von sein, von katzenellenbogen.
zu in sach man ouch dar zogen
an muot ainn degen ûz genomen:
der grave von nazzawe, des nach komen
sit ein roemscher künec wart
unde ouch nach kuenclicher art
ein ritterliches ende nam:
von dem der wolgeborn kam,
der gert grave ruoprecht,
der ouch ritterliches reht
an sin ende vuort,
schande in nie beruort.
daz ich nû lânger sin geslaeht
bruofte hie, sô taet ich reht,
sô hân ich niht stunde:
gluecks unde ern ich gunde
in allen . nû hoert sagen mê!
von ysenburck, von waldecke
ouch warn dâ unde hêrren vil,
der ich mac noch enwil
aller niht hie genennen.
nû hoert vuerbaz stemmen
der âventiure prîs!
der hohe künec wis,
kempf kristentuomes,
des hât vrancrich mê ruomes
denne iender rich ûf erden,
den selben künec werden
von vrancrich ich bringe vür.
der pflac der vuemften schar nach kuer
der vürsten waelscher lânde:
hie sold, ob ichs erkande,
gevisiert werden noch vier schar
nach rehter visiment par
von untuetscher zunge werlich.
hie zuo nû grif ich:
dar zuo nû wuenschet hailes.
ich wil des âne mailes
schar ûz ruesten von erst,
der under waelschem ist der herst.
Nû dar, nû dar ir vranzoyser!
ruestet iuch! iwer künec ahbaer
iuch vuort in enge ricke:
Got unde wibes plicke
süln iu des dancken.
nû hoert wen man wanken
ritterlich sach in die schar!
ich zel iu künege schanden bar
zwen, die bî im warn,
den jungen unde den klaren
künec von arragonien
unde den von katalonien.
vürsten, pfaffen vil dâ was,
von metze ein byschof, als ich las,
von kamera, von paris
unde der byschof von ris,
von dolet unde von orense,
mit den die von orlense,
von luht der byschof
ouch dâ was . der wirde hof
ziert dâ manic provenzal:
ich nant ir manegen in der zal,
dem ichsn von schulden guende wol:
nieman ich hie nennen sol
denne die dâ warn nach der schrift.
ob ich in des getihtes trift,
der hinden solt stan, setz vür,
nieman mich dest unwiser spuer!
diu buoch der warhait sagent sô.
nû hoert wer mit hurte dô
bî im samiliert!
ez tete der ie wol ziert
rîter schar unde êren tat,
des vorvar begangen hât
manege êre mit wirde hus,
daz was der milt artus,
des nachkomen von britanie ist;
der werde grave dâ ze vrist
ouch braht ensche viner dar.
von vrancrich des küneges schar
Proventzer sich niht dorften schamen.
den graven wert von namen
sach man dâ âne var;
ouch was der grave von bar
dâ unde der von sentpo
durch gotes kint, unde heiden dro
ahten si dô klaine;
von saphye der raine,
von munppelgart, von schamunt
ir werden lânde iu machen kunt.
wer der vranzoyser vanne
vuort, des soltu mich ermanne
die ie minnten ritters tat:
von artaiz er den namen hât,
der gêrt grave gebert:
der künec an in mit bet gert
daz er sin vaenr waere.
ahy, was satel laere
von in wart gemachet!
ein helles auge swachet,
saehz den vann des er wielt,
dar under ritterlich er hielt:
der stern rich von golde
was aller ein krisolde,
der in des rîches vanen lac;
der van saphyr varwe pflac,
dâ mit er was gevaerwet;
in haidenschaft manz gaerwet,
daz selbe lachen kostrich,
dar in gestraewet was gelich
manic guldin lylye:
ich waen, nie gaen marsylie
alsô richs klainoede kan
als der vranzoyser van.
Nû lazzen wir si halten!
vuerbaz wir süln schalten
der âventiure wagen:
der sol mîn sinne tragen
snellich, wie diu sehst schar
wart geparriert dar
von der ern grimme,
der mit grozzem grimme
durch sîner basen sun dar kam,
den hohen künec lobesam
Gaylet von spangen.
des sah man umm in drangen
vil der spanial:
bî im, die dâ ze mal
der sehsten schar wielten.
ir triwe si dô behielten
an dem von burgundia;
der herzoge hauptman was dâ
der schar unde von yspani.
die graven von kampani,
Gobert unde thyebalt,
die bruoder zwen, ouch gezalt
sîner schar dâ warn.
von klaramunt den klarn
sach man walten der banier,
in bellen rîcher strîche vier
krisolten var unde silber wiz,
dar in hât maisterlich vliz
in porten wiz gestrecket
ein lewen rich, den decket
aller varwe beste,
er gap swartz gleste.
ein tier daz haizt nobilet,
daz die selben hut an het,
ez swertzt alle swertz,
sin augen als ein kertz
brinnent, die der lewe ouch truoge,
den der wint ûf huobe:
der lewe was gekroenet,
mit golde rich geschoenet
warn kla unde zen.
wie vil ich nach der richait sen
mich in mînen sinnen,
sô kan ich ir niht gewinnen.
doch wil ich iemer rîchen muot
nemen vür zergaenclich guot,
diz lerent mich die wisen.
nû hoeret vuerbaz prisen
die hêrren in der selben schar!
der grave schalon schanden bar
sach man sich zuo in spitzen,
unde einen der an witzen
erkant was ie zum besten,
den hohen hêrren vesten
Galther von avenis,
der dô in gotes dienste prîs
ritterlich mit swert erwarp:
groz was sin schad, ouch in erstarp
dâ mê denne ahtzic rîter,
die in strit bitter
ende namen mit gelust:
daz ergie mit ritterlicher tyust.
anderr hêrren was dâ vil,
der ich niht nenne, wan ich wil
die sibenden schar iuch wisen.
der pflag mit hohen prisen
der künec hohe von zyper:
der herzoge von lyper
unde der von kakummer lânt,
Ithers kuenne, die gewant
heten zu ein ander sich,
manic slag unde stich
wart dâ von in enpfangen.
bî in sach man drangen
von lumpardi manegen man,
dar zuo manegen tuschgan:
der marcgrave von monpherrer
braht si dar, wan er
scholt sin ir hauptman.
von zyzylie ouch der kan
vil hêrren unde therlabur,
von kalaver: als ein mur
was ir schar gevestet,
ieglicher engestet
sich hêt gaen gewalt:
der si nû alle zalt
mit namen, daz wuerd arbait.
ir van hohe unde brait
ob in allen swebt:
ein juncvrouwe, als si lebt,
stuont mit ainr krone
in dem vanne schone,
mit armen hoch die kron si huop,
von golde manic rîcher schuop
wielten irs gewandes.
der van was von ir lândes
gewest, des küneges klarit,
der in verlos ûf einem strit:
mit ritterlicher tat
der künec von zyper hât
erworben in in haidenschaft.
ouch mit ritterlicher kraft
in vuort der marcgrave von pferrer,
der was biderb man ie: swer
ietzunt marcgrave dô si,
wont dem niht êren bî,
der troest sich niht der geschiht,
hât er selb êren niht.
Nû her! lat iuch ûz ruesten
den der mit muotes luesten
Gotes kempf ie was!
dâ was, als ich vür war las,
ein kristen künec ze jerusalem,
swie nû hât diu kristenhait die lem
daz der künec heiden ist:
Altissime, du hêrre krist,
daz wandels du wol, swenne du wilt,
dîn wunder nihts bevilt.
sit dâ ê ein kristen ist
gewesen künec, die genist
gib wider, hêrre, schier!
nû hoeret von dem künege zier
von jerusalem, als ich ê sprach,
den man kristenlichen sach
pflegen dâ der ahten schar.
hurta, wie manic heiden bar
von im lebens wart getân!
bî im was der werde man,
der printz von der moraygen
unde der von ult, die schraygen
mahten sid in haidenschaft.
dâ was mit kuenclicher kraft
bî in der künec von ruessen:
si duht ir wider huessen
waer nieman dâ gemaezze.
ouch was bî im der raezze
hoch gelobt vrie
Berlin von bulgarie.
von jerusalem des vanne pflac
der grave vri von myntisach,
der werde schanden laer.
der van was ahtbaer:
daz velt was wizzer varwe,
von triande ein sarwe,
daz ist ein alsô rîches tuoch
wizzer varwe daz ein buoch
ez kum iu volle lobt;
taet ichs, man spraech ich tobt
mit luege vraislichen.
solt ich von sinen rîchen
hohen kosten sagen,
man saehe den verzagen
dem hohe kost unkunt ist.
ein vigur als ist:
daz here vronecruetz rich,
daz gienc dar durch, unde soelt ich
visiern ez nach werde,
sô waen ich ûf der erde
moeht wesen kum sô guot:
dâ got menschlich an sin bluot
goz vür alle suendaer,
des selben krueces ahtbaer
in gens kruetz was gemaht.
des vanen kruetz rot bestraht
was ueber daz klainoede.
von rubinen diu roete
was gemaht daz mertail,
dar inne lac, dô unser hail
menschlich an erstarp:
ewig hail unde dô erwarp
sin gnaedelichiu milt.
wem mocht vor dem schilt
arges iht geschehen,
den man kunde sehen
in der kristenhait vanne?
ach, wie ritterlich in banne
sach man si gaen den heiden!
der sick schuof daz schaiden
den kristen kom zum besten.
die aht schar sich vesten
nach gotes reht man dâ sach:
sus girlich diu schar ûf brach.
Wundrer aller wunder!
waz dîn gewalt besunder
hât gewuerket loeblich!
soelt ueber uns dîn gerich
rehtes mê denne gnaden pflegen,
sô muest wir uns erwegen
seln unde libes:
sus, hêrre got, hie schribes
den kristen ûf daz best!
diu haidenschaft wol west
daz si dâ muost vehten:
des wart dâ nach ir rehten
der got vil gebetet an.
nû het man zwen wartman
gesant von ietwederm her,
die man dâ baide sach mit wer
von ein ander riten,
doch warn ir kursiten
baidenthalben bluotvar:
sus ietwederr in sin schar
kert durch ein wider sagen.
ez waer uebel daz erslagen
ir dewederr waere;
die zwen helde ahtbaere
sô vlucks ein ander ranten an.
wie ez sich huop unde wie ez kan,
daz sait ich iu, het ich die zît;
doch ir ritterlicher strit
nach glueck wart verendet.
schier si besendet
wurden von den künegen hoch.
von zyzya, von marroch
vragten irn wartman
wie ez waer umm daz her getân,
oder ob si iht verre laegen
unde waz si maht pflaegen.
daz tete er aigenlichen kunt;
er sprach: < iu liuget niht mîn munt,
ir habt aeht an ainn;
welt ir si vintlich mainn,
sô sint si allesamt iur .>
sus gab er in muetlich stiur.
Der kristen wartman was ouch dâ
gevragt von den hêrren sa
wie er si woelte troesten.
er sprach: < ez sint die boesten
zagen die ich ie gesach:
ich schuof daz alls her ûf brach,
mit mins ains libe,
unde waerns alle wibe,
si moehten bloeder niht gesin.
ich nim ez ûf die triwe mîn,
wir nemen in lib unde guot.
unser her hât ritters muot,
zaghait uns vliuhet.
swer hie den tôt schiuhet,
der dunkt mich ein tor:
wir schueln in hymels kor
gerner wesen denne hie.
Got gelie die sinen nie,
daz wizzt sicherlichen .>
nû wart diu nacht dar slichen
ûz des tages glaste:
des gund ich manegem gaste
durch ruowe, unde daz er berait
sich zuo strites arbait
baz denne er het vor getân.
zu got sich dô manic man
ruste in der nacht.
der kristen schar was aht,
der heiden zwelf wâren.
nû wart man schier den klaren
tag stern kiesen,
diu nacht wart verliesen
von des tages kraft ir sic,
an dem manic jamers plic
von todes pin ergienc.
maenclich sô enpfienc
von dem priester gotes lichnamen,
manic wilder muot sich zamen
wart mit grozer andaht:
sus wart diu morgen zît vuerbraht,
nach gotes ê gerainet;
swer dâ den andern mainet,
der wart sich zuotz im halten;
durch got si muotes walten
warn zuehticlichen.
nû hoert von dem rîchen
heiden, wes si pflagen!
mit kreften groz die lagen
stille ouch ûf die selben zît:
si heten daz gevilde wit
alles ueber spraitet;
ir maht diu was gebraitet
taeglich von tage ze tagen,
wan si erst horten sagen
daz der strit unwendic was;
des was ouch erde unde gras
von in dâ gar behurt,
dâ von ir luetzel trurt.
Swelch werder man nach sîner ê
lebt reht, unde sol dem we
geschehen, daz ist wunderlich,
ob er niht baz verstet sich,
unde west er bezzers leben,
daz er unrehtem geben
wolt gern urlaup.
doch ist maneger alsô taup,
der daz reht verstat,
daz er doch niht enlat
er tribe unreht vuor.
ich wolt in einem muor
der selb wuerde ertrenket
mîn zunge ez ûf die lenket
den niht bezzers kunt ist:
westen si daz jhesus krist
ist aller sache urhap
unde an des lebens ende ein lap
der sel, ein werndes suezzen,
nach sinen gnaden buezzen
sach man manegen heiden
der wis ist unde beschaiden.
Lat vliezzen in iwer sinne
gelauben, gotlich minne!
des pflegent niht von den ich iu
ietz wil sagen, doch ir kniu
wurden dick gelenket.
in ein gezelt gehenket
wart mahmetes hailikait,
ûf die erden sich dô sprait
manic heiden mit gebet,
ein tail an rieffen mahmet,
vil anderr got si pflagen ouch,
der best under in dueht mich ein gauch,
swie helflich sies ersehen hân.
dô ditz gebet wart getân,
zu herberge si dô kerten.
nû wie die ungerten
sich rusten gaen den kristen
mit kreften unde mit listen!
Vrau âventiure, ir habt mich
zelânge enthalten, sô daz ich
des tiursten hân vergezzen
der ertrich hât besezzen,
ich main wildhelmen den vürsten,
der wol mit getuersten
nôt kund durch êr liden.
ouch sach mans nie vermiden
bî im den künec von spangen.
ez kam ab den muntangen
wart luet, die zu aller zît
dâ lagen, die kunten den strit
von osterrich dem jungen.
snellich ward ersprungen
von knappen stolz gemaiten,
die rusten unde beraiten
gewapent oersh unde man.
von osterrich sprach: < got mir gan
geluecks unde ern, daz kenne ich!>
dâ mit der vürste maenglich sich
ruesten hiez zu todes vart.
ditz wist niht der kuesche zart,
diu minnecliche aglye,
diu was niht dâ by;
von dannen wol dri rast
was si, des wart mit last
irs herzen sin versniten,
dô si hort daz si striten,
als iu hie nach wirt kunt getân.
von spangen unde den osterman
sô girlich man sich ruesten sach
daz ez zagen herzen brach.
Wes baitent nû die heiden,
sit nieman kan geschaiden
den strit denne des todes bant?
der heiden her wart dô durch rant
von den her schriern.
si hiezen die ahtbaern
wappenn oersh unde lîp:
ditz geschach als umm ein wîp.
diu groesten dinc diu wurden ie,
durch si geschehent, merket wie!
wîp vraewent künege, vürsten hoch.
saget wer die welt von kind ie zoch?
wer sol die koere vuellen wider,
sit lucifer geviel? ie sider
sint wîp muoter des gewesen.
âne rainiu wîp nieman genesen
sol, wer tugent ie gewan.
nieman gehaizen mac ein man
denne der ir êre truetet
unde alle die rede vernuetet
diu von in arges hillet.
wiphait zorn stillet,
ouch vuegt si hazzen âne ir schult;
wiplicher wandel minnt gedult:
kain rehtiu vröude ist âne wîp.
sit daz ir zucker suezzer lîp
mich gebar unde alle man
an ein, dâ von ich niht kan
wizzen wes sich der versiht
der in arges sprîchet iht:
si sint uns irdisch engel hie.
nû vahe ich an dâ ich ê lie
die heiden sich beraiten
gaen strites arbaiten.
Nû hoert mit kurtzen worten!
dô sus ze allen orten
getuefet wart, als ich ê sprach,
den künegen hoch man tragen sach
dar matraise rich,
dar ûf si sich gelich
wappen kostlich wolten.
dô si sich wappen solden,
dô wart dem rîchen künege hoch
Melchinor von marroch
gedient von vuemf künegen wert;
swaz er wapens dô begert,
daz wart von in behendet:
si waern drumm gepfendet
an lehen, heten sis niht braht,
swie erz wolt unde erdaht.
sô ieder man sich gast
ûf den andern vast,
wie er daz best braht,
sô daz man sin gedaht
vor andern sinen genozzen.
daz ich nû von der grozzen
richait sagt zelânge
die ûf der selben plânge
begangen wart von künegen vil,
die richait laz ich, wan ich wil
die riht jagen, swa ich mac.
wie sich der von baldag
berait unde der von ithinorat
unde senebor, der wisen rat
gap zu dem strit dâ,
wie richlich den von zyzya
wappenten künege aeht,
kum ich gesagen maeht
daz in ainr wochen.
die kristen ûf gebrochen
warn unde zogten zuo,
sam taten hie die heiden nû.
man sach dâ manegen wartman
zwischen den scharn her unde dan
rennen durch beschawen:
wart kainr dâ verhawen,
daz wirt von mir hie verswigen.
sus baidiu her ze samen sigen.
Du an begin ân ende!
sich an! hie daz ellende
gesuocht habn die getauften.
gip dînen sur gekauften
den sig, unde die hie schaiden
von leben, den ûz laiden
hilf dort mit vröuden iemer
unde gela si nimmer!
Nû dar! ez mac niht lânger sich
verziehen: ungern waer ich
zwischen den vintlichen scharn.
herhorn, busunen, karn
von heiden wart erschellet vil,
ûz ietwederr schar manc spil
hort man snurren, krachen,
schalmyen, tambur; lachen
der banier hort man dozzen;
sliezzen unde stozzen
diu schar wart mit spitzen;
diu swert man sach dô glitzen
unde manic zymier rich.
ahy, wie ritterlich
maneger daz haupt regt,
daz sich dar ûf wegt
kostlich zymier, vogel, tier!
la suesen! wie diu banier
dâ vlugen ob den helmen!
die vogel von den melmen
sich muosten vliegens mazzen.
der spitz was gelazzen
von österrich liupolden,
dâ von sin helfer wolden
sich nieman lân erschrecken:
sin banier wart sich stecken
an des schar von marroch.
hurta, wie der vürste hoch
die ungetauften kerte,
daz manegen vallen lerte!
dâ wurden enge gazzen,
des wart von bluote nazzen
daz velt unde die kursiten:
ir maenliches striten
kain zage moeht gesehen hân.
bluotvarwe swert in manegen man
wurden dô gestecket,
durch stahel rinc gerecket
slauften manegen waehsen spitz,
daz in lîp nam den bitz
der dâ stifte liche.
diu punder hurtecliche
heten sich verrigelt.
des wart dâ versigelt
mit todes mal daz leben:
sus si ein ander geben
wurden daz daz leben vloch.
des küneges schar von marroch
wart dâ ser swachen:
reht als in duerren spachen
brast der wilde donrslac,
sus des küneges schar sich wac
in den strit mit hurte.
von indya der murte
alles daz er an kan.
het ez ieman baz getân
denne er, daz waer im lait gewesen:
er lie nieman genesen,
swenn er gewan ueber hant;
manic sel wart gesant
von im in gotes paradys.
herzoge liupolt der vürste wis
hurteclich im wider rait:
ahy, wie ritterlich er strait!
von im der rîche ithinorat
lag tôt mit werlicher tat,
unde der vogt von kleriphas;
in sîner schar erslagen was
maneger den ich niht enmac
gezeln, der dô toter lac.
Nû hebt sich aber todes pin!
reht als der edel pilgrin
stozt under wilde starn,
sus kom in den strit gevarn
des rîches van von swaben,
die dâ mit punder gaben
slege daz bluot ûz helme wiel:
reht als der sturmwint dem kiel
rucket die wellen,
sus sach man dâ die snellen
drucken durch die hufen.
ahy, wie prislich ufen
grave tolr wart sin er!
den van nach wiser ler
wart von im behalten.
die ungetauften schalten,
mit hurte kraft si wurden
ir slege swaer buerden
mit todes last gaben:
von den werden swaben
wart ritterlich gevohten,
in wapen si wol mohten
wern, des sint si gewon.
nû koim der künec von babylon
gevarn als er wuete:
im was sin gemuete
als ein ber limmic,
er was dar umm grimmic
daz man den vor strit im niht lie.
er sprach: < ich hân doch hie
mê luete wert denn ir dehain,
unde waer ich joch hie altersain,
man schoelt mich baz gewirdet hân;
man darf mir niht zader lân
von tôt, mulle unde quetzschuern .>
sus er mit der ungehuern
vraise in die swaben brach:
reht als ûf ein schindel dach
sleht ein ungehuerr hagel,
unde stahel maissel, spitzic nagel
geslagen wirt durch hert vlins,
sus gab sin swert sô surn zins
den unervorhten swaben wert:
ritterliche dâ ir swert
der arme kraft dâ klâncte
durch wapen, daz ez lâncte
die sel von dem libe.
nû dar, vrau saelden schibe,
ir baitet gar ze lânge!
hie ûf dirre plânge
ze vil geschehen ist âne den helt,
des wirde nie wart volle zelt.
Wildhelm unde dem von spangen
wart dâ von den montangen
gekuendet wie der strit lac.
wie durch vinster wolken tac
entrennt der naeht kreft,
sus mit ir ritterscheft
kamen si gevarn in:
Parcifal der anschavin
nie schar durch brach sô hurteclich
als hie der junge von österrich.
hurta, wie daz oersh zenefort
die schar entrant hie unde dort
unde sin nachvolgaer!
ahy, was satel laer
der junge vürste vrumt!
sus er die schar zerdrumt,
si rumten in gedrenge;
er wite dô er vant enge:
von kuenne in daz an gerbet was.
seht, als diu sunne durch daz glas
bricht mit ir glastes blicke,
sus drang er durch der vinde rick,
biz er des vaters banier sach.
wafen iemer! owe ach!
von sîner schar künec welf lac tôt
von indya, der sich ie bot
zu sînem dienst getriweclich.
Wildhelm der vuort die zymier rich
die er erwarp ze kandia,
dâ von erkant er in niht dâ:
er het die schar sin vermiten.
er unde der künec von spangen striten
sô ritterlich, daz man wol
si nach tode prisen sol.
Daz banier wapen osterrich
dem jungen vürsten werdeclich
ein zaichen was sîner schar.
Liupolt mit swerten bluot var
sich riht dâ gaen sînem barn:
hurta, was von irm durchvarn
entrennet wart blech, nagels niet!
maneger sich von leben schiet.
dâ viel oersch unde man:
von bluot wart der gruen plân
geroetet, aber swer besaz,
des kursit wart von bluot naz.
der künec von babyloni
unde hector von jeskoni
die wurden umm gekert:
nie mê si ueber hert
wurden nach strites gelust.
reht als ein wildes wolken brust
brast in gebirge hol,
sus gruesenlich sin hant gab zol,
swenne er den hufen durch brach.
den vater er bekuemmert sach,
der klar unde der junge:
reht als ein ertbidemunge
vellet tuern, muren,
sus valten si die suren
ungetauften sarracin.
der swaben kraft wart alrerst schin
gaen schar geruoweter, diu dâ kam:
der künec von jerusalem vuor sam
ein lewe der junge hât verlorn,
im was ûf den von marroch zorn,
daz er dâ nach drien scharn
erst scholt zu strit varn.
er sprach: < ich lie doch nie genesen
kristen man, des solt ich wesen
billich ein vorvehter.
ouch muoz mir iemer swaer
sin daz ich ein kristen namt
nach mir, des sich mîn rich schamt:
ich was doch ie der kristen schur,
daz muoz in mit tode sur
alhie bewaert werden .>
ich waen daz ûf der erden
ie sô hert wuerde ein strit
als von in wart ze baider sit:
selb zwelft künege er si an kan,
er riht sich gaen des rîches van,
des der von rotenburch dâ pflac.
ach got, was toter dâ gelac!
der sachar warp krefteclich.
nû was wildhelm von österrich
komen zu dem vater sin.
ir baider banier man erst in
bresten sach, dâ volget mit
swert, kobertier, bluotvar kursit.
ahy, wie man die degen
sach in bluotes regen
durch die vinde waten!
ouch ez die swabe taten
brislich, die geherten:
daz bluot ûz libe si rerten
durch stahel, den si mahten murk.
hurta, wie man von wirtzburch
den gerten vürsten vehten sach!
mit den sinen er durchbrach
die heiden, als daz weter tuot
vlinsik herten walt vluot:
man hort die banier snurren,
oersh unde man dâ kurren,
die der tôt sô grimt.
sus mit strit limt
der apt hoch von vulde:
der haidenschaft unhulde
von im dô wart bewiset,
der dick ist hoch gepriset
durch sins adels milt,
der vaht dâ under schilt
des lewen . dâ von dueringen
den lântgraven man dringen
durch vinde sach mit êren werk;
von brandenburch, von babenberch,
von sahsen unde von brunswic-
diu abentur zuo mir: < swic!>
spricht, < du wild ez lengen!>-
gern wolt ich vür bringen:
die ie nach êren stalten
unde sich in wirde halten,
billich den sol mans danken.
ahy, wie die werden vranken
vahten mit girden:
des sol man billich wirden
den vürsten unde sin dienstman.
die swaben ich ueber loben kan
nimmer nach ir reht:
alrerst sich daz geveht
hebt mit jamers schaden.
von kostentz, von baden,
von basel unde von spire
die vürsten kainr vire
pflagen in den stunden:
si gaben verch wunden,
daz man sach toden vallen.
der apt von sant gallen
unde der tuewingaer,
die stiften jamer swaer
mit geladen barn.
ouch man den selben varn
sach durch stahel ringe
von kalwe, von ötinge:
ich mac si sehstail niht gezeln.
doch wolt ich ir ein tail ûz weln:
het ich zît unde stunde,
den werden ich ie gunde,
hochgebluemtes lobes.
ouch enruoch ich obes
dem boesen niht ze tail wirt:
billich si alles hail verbirt
ûf erden unde in hymelrich.
hie mit sô grif ich
hin wider an die swabe wert,
der kainr anders dâ begert
denne wirdecliches ruomes.
des wart kristentuomes
van ûf gerecket:
diu wal lac dâ bedecket
mertail mit ungetauften.
Swab unde vrancken slauften
sich erst in daz gemenge.
alrerst kam in die enge
zwuo unvermuet heiden schar,
die machten manegen lebens bar,
sô grimmic was ir zukunft.
als ein wilder hirs ûz brunft,
Sus kam gevarn in den strit
künec sar von asya, der sit
lag tôt von den rinherren:
er braht von lânden verren
maneger hande luete dar.
mit im anrant der ouch der schar
ainr mit hoher wirde pflac:
an im mê hoher wirde lac
denne ie gelac an sim genoz.
sehs brueder sin mit her groz
er kostlich zu dem strit bat:
ez was der rîche salaphat,
er rait ein tier, hiez zephalus,
daz was sin oersh; mit kraft alsus
kamen si die kristen an.
ahy, was toten ûf den plân
von in wart gemachet!
manic stahel hert dâ krachet
von stoezzen unde von slegen.
alrerst begunden regen
sich die werden kristen:
layen unde antisten,
künege, vürsten, graven wert,
dienstherren, dienstman, kainr gert
wuerken laster masen werch.
dô vaht der milt von hennenberch
wol unde von brunecke:
der berner noch her ecke
waer kum dâ gesezzen,
sô si die hurte mezzen
wurden mit dem punder.
man het viur âne zunder
von armes kraft enpfangen
ûz maneger stahel spangen.
Nû hoert wie hurtecliche kan
von brabant herzoge johan!
dô er die heiden wahsen sach,
die schar er zart unde brach
durch die ungetauften.
ob si dô iht bestrauften
brustleder, bain unde lândenier?
ja, si zwar! manic zymier
ir slege dô entstricten:
mit swertes ort si zwicten
manegen dô in satel bogen.
hurta, wie man den herzogen
unde die rinherren sach
scherten dâ der helm dach!
von guelch, von kleven, von der mark
valten manegen heiden stark,
sam tete der werde von spanhain,
von liningen unde der von sain,
von berge in rîcher schawe,
ouch tetz wol von nazzawe,
von ysemburg, von valkenstain,
der dâ nam ein ende rain,
als ich kunde iu wol sagen,
muest ich den strit niht vuerbaz jagen.
der künec lac tôt von asya
unde der grave von pla
unde virmonis der snelle,
der künec von gemelle:
dâ lac manic hohiu lich.
Swab unde die von österrich
erst sich samilierten:
die schar sich zer vierten,
daz ez die ungetauften diet
mertail von dem leben schiet.
dô daz gesach der heiden kraft
daz si schain schadhaft
unde ir luetzel saz enbor,
dô kom der alt senebor,
der künec von capadocia:
risen, wilder luete er dâ
vil braht in sîner kreft,
daz we der ritterscheft
vrumt mit geschutz.
der risen stritzen nuetz
was mit stahel stangen:
doch wurden si enpfangen
als ich hie nach beschaide.
des küneges suen baide,
die heten rains herzen muot:
si kamen als ein sintfluot,
diu tal unde berge belaufet.
mit bluote dô besaufet
manic rich samit wart.
sô gruesenlich stuond ir vart
daz ez die kristen dructe
unde si mit hurte ructe
etwenne hinder sich.
dô kom der hohe künec rich
Richart von engellânt,
die schar er vintlich entrant
mit manegem helde vrechen;
stozzen, zerren, brechen
sah man si dô die vinde.
die kristen ser pinde
der risen kraft besunder,
doch in des hurtes punder
si nider lagen vast.
alrerst kam mit last
gevarn ein tiuvellicher man,
der stark künec von basan:
der selb ein jumenten rait,
diu was sô kostlich beclait
daz ich irs muoz erbunnen.
als ob der schoenen sunnen
glest gant, sus gab dâ schin
diu decke, was ein achmardin,
die daz veltpfaert dâ truog:
nû merket ob ez het vuog!
sin zymier was ein rosse haupt,
sô rich daz was daz ez gelaubt
mir nieman, ob ichs wolt sagen,
dâ von ich ez wil hie gedagen.
strites ward er muede nie,
dâ von in nam unbillich hie
daz er niht solt der erste sin:
sus err durch die kristen in
kam als ein wilder donrslac.
er unde sin schar der krefte pflac
daz ez der kristen schar durch gienc:
den alten liupolt er gevie
unde wolt in hân erdrucket.
des wart durch schar gerucket
von kreft zenefortes.
von ainr lântzen ortes
wart er vintlich enpfangen,
durch des helmes spangen
diu lântz im dranc durchz haubt:
Wildhelm der vürst betaubt
des lebens in: nû merket
ob er wuerd ueber sterket
oder ob er strites wuerde sat!
von im lag tod ouch salaphat
unde sin brueder dri:
wol dir, du kuesche agly,
daz du in sus kanst muoten!
sin muot durch wapen bluoten
macht dô manegen sarracin.
Zenefort daz oersh sin
half im vil der êren:
swar er sich wolte keren,
dâ muost man rum im lazen,
in drange macht er strazen:
nieman sin mocht gewinnen,
verwapent sô mit sinnen
was er gaen den drangen.
der werde künec von spangen
ouch manegen toten valt
unde herzoge liupolt der alt.
Wicha, hêrre, wiche!
hie kumt von vrancrîche
der hohe künec pfylips,
der adellicher sips
mit swerten wol gedaht!
die vranzoyzer vür braht
er dô mit lobe rich
unde alle sin schar gelich.
den stern rich von golde,
den vuort der êren holde
von artus . alsô ritterlich
in die eng er stackte sich
daz manegem heiden er rucke brach,
den man von ros vallen sach.
si wurden slege mengen,
daz manegem wart dâ engen,
der hinden an dem strite was.
der edel vogt von klerifas
lac tôt unde ander vürsten mê.
der sarracinen maht was ê
vast den kristen ob gelegen,
des wart mit strit ir dâ gepflegen,
daz si sich wurden smiegen.
des sach man zu in biegen
den künec von alânie sich,
des schar was sô krefterich
daz ez die kristen ser verdroz:
er nam in den strit den stoz
als ein wint der tuern nider
wirft, doch er wart sider
gemasser, daz schuof dô ein helt,
der ouch was zainer schar erwelt,
Der herzoge von burgundi,
dem die spaniol warn bî,
dar zuo manic werder man;
der kom sô sturmlich si an
daz tôt lac von gruggani
der künec unde von alâni;
der mor lac ouch vil dâ tôt.
dâ dise vraisige nôt
der künec von prizia ersach,
vintlich er dô in den strit brach
mit aht künegen suren,
die toten kunden muren
ze hufen mit ir vraise.
alrerst ûf der walaise
wart ritterschaft begangen.
Gaylet von spangen
erst dâ sine diener vant:
des wart blech, stahel rinc entrant
vor vröuden, dô si in sahen:
von in wart maneger nahen
dem tode mit gewalte.
daz ich si alle zalte,
die hie lagen erslagen,
wer woelt mir des dank sagen?
doch hân ich ir iu genennet vil.
no hort wie hurteclich nû wil
der heiden kraft sich meren:
zu zogen man den heren
künec von der wilden sach,
der vuort ûf sines helmes dach
ein alsô rîches zymier
daz kum künege vier
verguelten sine guete.
sin schar kraft unde gemuete
girlich ze strite het:
als ein geschoz draet
kamens in den strit gevarn.
nû saig ouch zu der kristen scharn
der künec von zyper werlich.
la suesen! wie si erst sich
wurden dâ harriern!
die werden kristen ziern
die heiden umm riten:
die hie durch got striten,
dâ lagen ob vast.
man sach von manegem gast
die wirt unminneclich bezaln,
die dô tôt in den waln
lagen ûf dem anger.
zagen man sach zanger,
der den tôt mit wer vloch.
daz bluot den plân dâ ueber zoch.
Ruma rum! halt ûz! nû dar!
ez kumt diu vintlichst schar
der einiu ie gesehen wart.
die vuort der kueschen vater zart,
Aglyen der rainen.
solts under zwain einen
dâ lân den lîp verliesen,
ich waen man si ûz kiesen
ir buellin saeh von österrich.
vuenfzehen künege er vuort, die sich
niht liezzen von im schaiden.
die kristen dô die heiden
heten ser gerert,
des wart mit kraft gemert
ir kraft, mit helf diu dâ kam.
daz velt wart ueber zogen sam
ez alles samt wagt:
ich waen daz nie betagt
der tac sô manegen werden man.
diu stark schar die kristen an
kom, daz si sin enpfunden:
mit hurten si sich wunden,
daz der hufen vil entrant.
von zyzya der künec agrant
sus gaen des rîches vann brach,
den man dennoch mit kreften sach
den werden tolr halten;
alrerst si ungezalten
vraise begunden stiften.
mit sturmwinden in schiften
die kristen vürsten in die schar:
der künec von jerusalem sich dar
rihten gaen den vinden wart:
dâ wart ein engiu durch vart
mit oershen verrigelt;
mit tode wart versigelt
lebens brief zu verlust
von swertes hant mit tuerst tjust.
Hurta! von den huerten
alrerst in bluotes vuerten
dâ maneger muost ertrinken.
die sarrazin dô sinken
sah man gaen der erden.
den pfinn vürsten werden
Wildhelmen man sach
daz er ûz den henden brach
von marroch daz banier,
daz dâ vuort halzibier.
dâ mit er kert den künec an
von der wilde: durch den man
daz banier mit der gleven dranc,
dâ wart geroetet sin schin blânc
mit werden haidens bluot,
der milt ie pflac unde ritters muot.
Hurta! wie erst gestriten wart!
mit gotes hilf der kristen part
die heiden umme kerten;
bluotvarwiu swert dâ lerten
sterben oersh unde man:
ez wart sô wol von in getân
daz maneges haidens sel die ker
nam zu mahmet ir got her.
Hurta! wie die von österrich
alrerst begunden rechen sich,
der alte unde der junge!
des priset si mîn zunge
unde die werden swabe,
dar umm ich kain gabe
von in hân enpfangen.
von vrancrich, von spangen,
von engellânt, von arragun,
die pflagen vintlicher mun
gaen den sarrazinen dâ;
von zyper, von burgundia,
von jerusalem, von ungern,
die wart nach tode hungern
der ungetauften sarrazin,
an in si daz mit kreften schin
machten . mit der gotes kraft
die kristen wurden sigehaft
unde die heiden sigelos.
ieglicher ûf der wal kos
wer im ze vahen tohte:
swer sich dô baz vermohte,
baz danne der ander dâ vuor,
der dem sicherhait dâ swuor.
dirre strait, genr vloch.
dô entran der künec von marroch
unde mit im anderr künege vil.
von aten wart dâ manic spil,
busunen krach, schalmien doz,
die buoben machten manegen bloz
der rihlich der verwapent lac;
der dort unde hie gevangener pflac.
Der junge vürste von österrich
het dâ bekuemmert sich
mit sînem sweher agrant
 (von zyzya diu sin ermant!),
biz er im sicherhait verjach:
die schar man witen dennoch sach
ritterlichen halten
Senebor den alten
künec von capadocia
mit sinen zwain suenen dâ,
in duht vliehen schande.
der van von triande
mit kreften ob im swebt:
dennoch daz mertail lebt
diu ritterschaft in sîner schar.
des rîches vann man dô dar
sach gegen im wanken:
die swaben unde die vranken
unde der alt von österrich
alrerst begunden rechen sich,
daz sin diu schar mit hurt enpfant,
swie ez doch sit ze guot gewant
dem künege unde sinen suenn wart.
sus entwuerket die wider part
sach man mit todes rimpfen:
riechen unde dimpfen
sach man oersh unde man.
ahy, waz richait ûf der ban
gestraeut wart in daz walais.
vür ein warhait ich daz wais
nach der maister buoch zal,
daz nie gelag ûf kainer wal
sô vil toten als hie:
man wuot in bluot untz an daz knie.
Alsus der strit verendet wart.
die kristen taten nach ir art:
su bûtens den gevangenn wol,
doch muost maneger jamers wol,
liden bitterlichen
der mac, man unde rîchen
vürsten het verlorn dâ.
ich waen dem künege von zyzya
von wildhelme wart êre kunt,
swie daz er im in herzen grunt
het ie lait gesetzet:
des ward er sit ergetzet
von im, als iu beschaiden wirt,
ob mir denne kunst gebirt.
ruowe nach der muede wielt
diu kristenhait, die dâ behielt
daz iemer kristen tiurn muoz.
ich sage iu gern von dem gruoz
den der alt herzoge liupolt
tete dem er mit herzen holt
was von rehten schulden:
sin kint er dâ ze hulden
willeclichen komen liez:
vriunde, mage, man er hiez
sîner kunft vraewen sich.
Wildhelm der junge von österrich
ouch sinen vater gern sach,
doch ze aller zît aglye im brach
durch sel in herzen unde in sin.
sin ende unde sin anbegin
mit dem willen bî ir was,
gehert als ein adamas
ir triwe was gevestet,
des wurden si gelestet
mit sendem jamer dicke:
ir wiplichen blicke
im brahten vriuntlich swaer,
swie verre er von ir waer.
Nû hoert wunderlichiu maer!
der hohe rich künec ahtbaer,
Aglyen vater,
bî dem gevangen hater
künege, vürsten rich:
die hêrren alle gelich
der junge von österrich bat
daz si in mit gelicher tat
den künec huelfen êren.
ach got, wie ist dîn bekeren
sô balde ergangen, swenn du wilt!
daz schain an paulus, den bevilt
nie kristentuomes aht.
nû hoert wie volbraht
hie got sin goetlich wunder:
sins hailigen gaistes zunder
enzunt den künec agrant
daz er sel, muot enbrant
in goetlich war minne
in herzen unde in sinne.
Er sprach: < sit daz got hât die kraft
daz er iuch liez hie sigehaft
alsô vil volkes werden
 (ich wande daz ûf der erden
uns nieman moeht geben strit),
ich wais nû erst was got git
lones sinen dinaern.
dise herzen swaern
er billich hât gefueget mir.
hêrre herzoge liupolt, dô ir
unde ich vuorn gaen ephesum,
dô solt ich wol altissimum
iemer hân erkennet bî.
von im mîn liebes kint agly
mir wart; des hât si reht getân
daz si mich hât durch den gelân
den diu magt âne mail
menschlich gebar: daz selb hail
durch uns an dem kruetz erstarp.
sit nû sin goetlich gnade erwarp
gnade nach der schulde,
sô bit ich daz sin hulde
Kristes ê mir taile mit:
hêrre unde tohter man, ich bit
dich daz du mir helfest des .>
Wildhelm sprach: < hêrre, wes
ir muotet, daz geschiht .>
 <durch got sô bitet lenger niht,
ir haizzet priester mir hie geben
den tauf nach kristenlichem leben!>
Nû hoert, wunder dô geschach!
den alten senebor man sach
sich taufen mit dem sun sin;
von belgalgan diu künegin
sich taufen liez, dô si ez vernam;
sich tauften wol zwelf tusent man
mit den künegen ûf der vart.
der künec von zyzya dô wart
alsô grozze riwe hân
daz alles daz wainen began
daz hort die riwe.
er sprach mit gantzer triwe:
 <mîn lieber sun, vergib mir
swaz ich begangen hân an dir:
dar umm sô wil ich dir geben,
die wil ich bin, mîn dienstlich leben,
dar zuo alles daz ich hân.
daz nim hin ûf!> diz wart getân
vor den vürsten, ueber al
sus wahsen wart der kristen schal
mit vröuden, dô versuenet wart:
die ê der kristen wider part
warn, die wurden in ein
gestricket mit dem taufe rain.
Got hêrre, was du wirden kanst
gegeben, den du sin ganst!
sus gab dîn goetlich guete hie
nach laide vröude, merket wie!
künege, vürsten, dienstman
zogten alle gaen belgalgan,
dâ diu zart aglye was.
ahy, was diu vröuden las
an sich von der zu kunft!
von ir wiplichen vernunft
wart begangen daz man wol
si iemer drumme ruemen sol.
Was vröuden man sach pflegen
den vürstenlichen degen
daz er die solt sehen
die man sim sun jehen
muost ze ê wibe!
von der selben libe
sô vil vröuden wart volbraht
daz ez mîn sin unbedaht
hât zu vuerbringen:
si vraeut sich des gelingen
des kristen wielten unde ir man.
mîn zunge iu niht volsagen kan
wie si ir werden man enpfienc
unde was si vröuden dâ begienc
mit ir sweher liupolden.
man sach ouch liebholden
Krispin von belgalgan,
diu wirdecliche, swaz dar kan,
enpfienc nach grozen êren,
unde sunderlich den heren
werden künec von spangen,
dem si in herzen drangen
mit ir wiphait kunde:
ob si im guotes gunde?
ja, daz waiz ich sicherlich,
sit daz wildhelm von österrich
ir werden solt niht ze man,
sit si ie lait ir lieb an
den neven sin von spangen.
ir baider belângen
nach êren wart veraint:
mit tauf si was geraint,
des nam si ze elicher ê
von spangen, dem si dicke we
vuogt under liebe,
als noch tuont minnen diebe.
Ahy, was hoher vröuden wart
von dem minneclichen zart
Aglyen der gehiuren,
daz si den jungen tiuren
scholt an ir herze drucken!
des wart ir herze rucken
vor vröuden ûf mit lust.
ahy, wie dicke si in kust
in den munt mit girden!
ir tete sô wol daz wirden
von sweher unde von vater,
 (dar zuo vil wirde hât er
gewunnen in dem strit),
unde daz diu hochzit
von dem von spangen solt sin,
unde diu küneginne krispin
sich zuo ir mannes vriunden war:
mit ir sich vraeuten alle die schar
daz kristenlich nam ûf gienc.
ach got, was ern dô begienc
von belgalgan diu künegin,
dô ir hochzit solt sin!
dô wart alrerst wildhelm gelait
zuo mit maneger werdekait:
Ach, was grozzer liebe diu wîp
laiten an ir mannes lîp!
nach sage der âventiure
Wildhelm unde diu gehuer
sô lieplich lebten daz nie wart
gesehen von menschlicher art
mê truetens denne si pflagen:
zwischen vier armen lagen
zwen libe in ein gestricket,
ich waen von in geschicket
wuerde liebes lere niwe.
des ward ir baider triwe,
diu ez dâ truetlich strickt.
verworren si dô schickt
lindiu diehel, aermel blânc;
ietweders daz ander twanc
dick an sin senftes libel;
der suezzen minne tribel
unmuezzic was der vuoge:
Wildhelm unde diu kluoge
wurben dâ daz si enpfienc
ein vruht, von der sit wird ergienc.
ich waen ouch der von spangen
sich druckt an bluendiu wangen
unde an zucker suezzen kus.
swaz si begiengen sus,
daz laz ich under wegen:
man sach si liebe pflegen
mê denne ich gesagen muege
oder mir ze sprechen tuege.
Swer sich verstat der libe, ensebt!
mit hohen ern ufgehebt
wurden si nach vürsten siten,
ich waen in baz waer denn si striten.
ouch was der vürsten wol gepflegen
an gebresten die gelegen
warn, mit richlicher pflege.
daz ieman bî der kaim laege,
des sage ich niht wan êre.
maneger lait dâ sere
von grozzen wunden der er pflac:
in half klain wie lieplich lac
Wildhelm unde der von spangen,
doch ward an in begangen
vil guoter handelunge.
der klar unde der junge
zu sînem vater kert dâ
unde zu dem künege von zyzya:
mit vröuden der si pflagen.
sus dâ die hêrren lagen
gaentzlich wol zwelf wochen,
die wile von in zerbrochen
wart vil der vinde veste.
kost rich die beste
gab man in vollunge,
die ie genam die zunge:
des hab noch ir triwe danc,
der küneginne von belgalganc,
der zarten krispinen.
von spise unde von winen
unde ander handelunge guot,
dar zu willigen muot
gab si vriuntlich
den gesten von vrancrich,
von engellânt, von arragum:
si het witze unde mun.
ie dem man nach sîner aht
bot si ez wol, des het si maht:
von grozzer richait der si pflac,
ringe si die kost wac.
doch mit vlizze dar under
bot si ez wol besunder
von österrich liupolden,
den si in herzen holden
muost billichen.
ouch pflag si wol des rîchen
Aglyen vater:
alle sin vriunde bater
daz si mit vlizze pflagen dâ
sins aenen von capadocia
unde sîner suen besunder,
die ie an ern munder
warn, des gab got in lon.
Parille unde tytorison
hiezzen si mit namen,
kain geslaeht ir schamen
sich solt von ir werdekait:
an si wart manic êre gelait
unde alles daz dâ was.
die wile ouch manic sieche genas
an libe unde ouch von wunden.
nû wurdens in den stunden
zerat ainr haimvart.
wie diu vollendet wart,
kuertzlich daz beschaid ich:
Liupolt der vürst von österrich
bat wildhelm sin lieben barn
mit im haim ze lânde varn.
Altissimus der schuof dis sô:
ietz laide unde denne vro,
alsô stet der welt lauf.
sô vil der heiden nam den tauf
daz ich ir niht gezeln kan,
daz grozze rich von belgalgan
wart alles samt kristen:
die wisen antisten
in den glauben predigten,
mit dem si dô ledigten
manic sel von helle.
swer nû hoern welle
die âventiure vuerbaz,
der sol daz lazen âne haz
daz ich in haizze merken
waz lit an minne sterken,
als iu betuet dis maer.
ietz lait unde denne swaer:
herzen vröude unde herzen lait
der welt lon unde minne trait.
nû hoert wie der kuesche zart
Aglye beraubet wart
liebes unde muotes,
dâ si des besten guotes
sich anen muost des si ie gewan!
dô si hort daz ir man
scholt von ir schaiden,
des wurden ir die laiden
ze huse in herzen ziehen,
si wist niht war vliehen
denne zu sînem trost.
si wart ûf jamers rost
smeltzen unde brinnen:
si was nah von ir sinnen
komen denne daz erz undervienc.
zu dem kueschen wibe er gienc,
dô er erhort ir swaer.
der junge vürst ahtbaer
sprach: < zartes liep, wie tuostu sô?
nû leiz ich dich doch hiute vro:
wer tete dir dise laiden?>
 <dâ wilt du von mir schaiden!>
sprach si mit nazzen augen.
er begund ir sin laugen
mit worten unde mit swern.
si sprach: < wilt du mich nern
vor tode, sô belip bî mir!>
 <iemer wil ich sin bî dir>
sprach er < mit herzen, libe .>
nieman gesach von wibe
sô ellentliche blicke
als si an in tete dicke.
 <ey, trutes wîp unde sel mîn!
wie tuostu sô? ich wil doch sin
bî dir die wil ichs leben hân.
wiltu mich niht guetlich lân
varn, sô belib ich hie.
herzen liep, nû merke wie!
ich wolt varn, ob du wilt.
du waist wol daz mich nie bevilt
durch dich sterben unde genesen.
liestu mich ein wile wesen
dâ haim, ez wuerd uns baiden guot.
doch mir dîn jamer sô we tuot,
ich woelt ê vater unde muoter mich
erwegen unde österrich
ê ich dich haben liez ein lait.
ich wolt dir swern einen ait
daz ich niht lenger waer
denne, swenn mir kaem daz maer
daz du niht lenger woeltest mich
lazen sin in österrich,
daz ich denn kaem ûf der stat .>
Mit wainden augen si dô bat
den vürsten vriuntlich umm den ait.
si sprach: < sit dich dîn wille trait
ze varn gegen österrich,
sô wol ich sin niht wenden dich.
doch wil ich dich biten ie
daz du mir dîner diener hie
ein tail lazzest von österrich:
mit den wil ich erlieben mich
die wil ich muoz enbern dîn .>
 <du rainiu vruht! du triwe mîn!>
sprach wildhelm, < dis ist geschehn:
man muoz mich waerlich toten sehen,
ich wil dir komen schier .>
der dienstherren vier
liez er dâ von österrich.
kain schaiden nie sô vriuntlich
ûf erden wart begangen;
ditz tete ouch der von spangen,
der leiz ouch sinr hêrren dri
bî der getriwen vri,
der küneginne von belgalgan:
sus si mit hohen êren dan
zogten haim ze lânde,
dô man si hêrren nande.
Ahy, wie kristenlich ûf brach,
den man vor uncristen sach,
von zyzya der gotes helt
unde die ich bî im hân gezelt!
billich sich vraewen mohter:
daz kuesche wîp, sin tohter,
nam er mit grozen ern
mit im: die dannen kern
sach man unde ir dinaer.
die dienstherren ahtbaer
ich nenne iu sunderlingen:
der ainr von chunringen
was, als ich geschriben vant.
der dâ mit werlicher hant
von österrich die banier vuort,
des sun dâ belaip, den nie beruort
lasterlichiu swaer,
der junge bilhtorffaer:
ich wirde si unde ir nachkomen
durch den werden marschalk vrumen
der ietz lebt in österrich,
der mit staeten triwen sich
an der herschaft halten kan;
ahy, bilhtorffer, du werder man,
daz du erwirbst die werdekait
diu dîn vordern vuertrait!
ich muoz ouch ern gunnen
den von taellisbrunnen,
dem getriwen alten,
der sich ie kunde halten
in hohen wirden vrien,
der belaib ouch bî aglyen.
ouch blaib dâ den man loben sol
billich, daz verdient er wol
an dem milten bognaer,
der tugenthaft schriber:
daz warn die liebsten die liupolt
vuort dô in gotes solt;
Aglye ir wol mit vlizze pflac.
ungerne si ainn halben tac
âne si waer gewesen:
si moeht niht sin genesen
denne ir guetlich troesten.
wîp die aller loesten
hiez si in vröude machen,
dâ von ellend in swachen
muost von den wunnen:
des schuel wie in wol gunnen
unde sagen aber vuerbaz
waz hoher wirdekait besaz
von österrich der junge;
doch laid er groz senunge
nach dem rainen wibe,
der lieb im lag in libe.
Daz ich nû macht lângiu maer
wie muetlich der ahtbaer
von der muoter wart enpfangen
unde ir bruoder von spangen,
daz lengt sich, dâ von wil ichs lân.
dar kam hêrren vil als ich hân
gelesen: von österrich, von stire,
reht als zu ainr vire
zogten vremdiu lânt zu in.
von maehern, von behaim, der sin
ie was gewant zu wirden,
die zogten mit begirden
zu wildhelmen unde liupolden:
vriuntlichen ouch si wolden
vernemen wunderlichiu maer.
von bayern die vürsten ahtbaer
dar komen unde vürsten genuoc,
daz was gelimpf unde vuoc.
Dits willekomen koestlich wart:
ieglichem dô nach sîner art
ez wart erboten loeblich;
dar nach si sich von österrich
schieden mit vriuntscheft groz,
dô si ligens dâ verdroz.
Doch blaib dâ sîner mage gnuoc;
aller vröuden die hêrren kluoc
triben mit gelimpf vil:
birssen, baizzen, ritters spil
triben si unde tantzen kluoc,
dâ was alles des genuoc
des ieman erdaht;
sus er die zît volbraht.
dâ ward ouch turnay, stechen,
mit grozer hurte sper brechen
sach man dâ ze aller zît.
ich waen daz vor noch sit
der hof ze osterrich
ie gestuend sô werdeclich.
Doch siht man ietz haben in
die die herz unde sin
nach der wirde pinen:
daz siht man taeglich schinen
an ir loberîchen tat.
seht! wie ein edel valk ûf gat
in wilden luft durch vrien lust,
sus si die manhait under brust
tragent diu dâ ern gert.
die gebluemten vürsten wert
labent mit ir helfe kraft
mertail der tuetschen ritterschaft,
maneger ir geniuzzet.
ir bantiers muot entsliuzzet
den schrin der siben tugende,
den si heb in ir jugende,
vürstlichen hant gewert:
rehtes si ie hant begert,
wise, kuen, beschaiden.
an den gebruedern baiden
ist laster mase verwischet:
ir hohes lob erfrischet
swaches lob, unde waer ez vul.
sie sint der tuetschen terr ein sul:
ir kraft wol tuern enthielt.
swer ir lob zerspielt
in zehen tail, man mischte mit
alliu lob: ir rainer sit
gevellet den rainen wiben.
ez wirt noch von ir liben
begangen, lebent si kain vrist,
dâ von iemer ze sagen ist.
nach wirde entsliuzzet sich ir muot,
als der tau die suezzen bluot
enpfahet, sô si ûz bollen gat.
ach, wie vürstlich in stat
gebaerde unde zwaz si grifent an!
ich main dich, hochgeborner man,
herzoge vridrich von österrich,
unde liupolden, der ie sich
gewirdet hât vür die nû leben:
den ich hie ditz getiht gebn
wil ze ern . daz ich hân
in disem buoche hie getân,
in ir dienst daz ist geschehen.
wizzet, nieman darf des jehen
daz ich si ruem durch gabe.
mir sagent dick die swabe
si sin kark unde geben niht;
doch manegen rîchern man siht
von in varn danne zu in:
des ich in holt in herzen bin,
swie mir nie guot von in geschach.
mir waer von in ein guot swach
dar umm ich priste ainn man
der lob noch êre nie gewan.
ir werde rîches leben
machet daz ich geben
ditz buoch in zu ainn êren hân:
durch kain gabe ist daz getân,
doch nieman sich sol guotes wern,
welle er sich mit ern nern.
Nû lazzet die gebluemten varn
unde sagen von liupoldes barn,
von österrich des alten,
sô got die sel behalten
muezz unde der die nach im leben:
den muezz got hie unde dort gebn
der welt wunsch unde iemer lon
mit engels vröude in hymels thron!
Nû merket niwe maer dâ:
ein bot kom von zyzya,
dem rîches botenbrot dô wart.
er sagt daz der wiplich zart
des schoensten suns waer genesen
der underm hymel mohte wesen,
unde daz der waer getaûfet,
nach kristener ê geslaûfet
in die engelischen wat,
daz er mit der dienstherren rat
waer genennet vridrich.
ahy, was grozzer vröuden rich
wart begangen von dem maer!
Wildhelm, der junge vürst ahtbaer,
von grozzen vröuden tobt dâ;
er sprach: < ich muoz gaen zyzya,
daz wizze aller maenglich!>
snellich beraiten sich
hiez er die dâ mit im varn
solden zu aglyen barn.
richait, vröuden was dâ vil
getriben; noch mê jamers spil
von sîner dannen vart wart.
Agly, diu minnencliche zart,
im bî dem boten het gesant
einen brief, dar an gemant
ward er sines aides:
waz si herzen laides
nach im pflac, daz stuond ouch dran:
nû hoert wie sich der brief huob an!
 <
Geheret man âne kunterfait!
ich klage dir daz mîn herz trait
nach dir senunge mê
unde inrr lieb in herzen we
denne menschlich sin begrifen muege.
swaz mir durch dich ze tuonn tuege
mer denne ich hab getân,
daz wil ich alles samt began.
wilt du mich lazzen sterben?
wie sol ich umm dich werben
anders denne daz ich durch dich
lebe, swie du haizzest mich?
owe, triwe unde welt lon,
was tuost an mir? soelt ich die chron
in hymelrîche tragen dort,
dafuer naem ich dins libes hort.
wie mahtu denne gefliehen mich?
oder wamit hân ich
diz herz lait verschult?
daz mir dîn triwe hât gehult,
wildu mich dar umm vehen?
ich wil unde sol dich vlehen.
kumstu niht, sô waiz ich wol
daz in der welt nieman sol
getruwen dem andern nimmer mer.
unde woeltstu haben liebe unde er
an dim gebornen kinde,
welstu mich lebende vinde,
sô kum, sô du erst sehest den brief!>
vor jamer im dô ueber lief
herz, sin unde augen,
doch hal erz vor in taugen.
Sneller wart berait nie
vürste hoch, nû merket wie!
der hochgewirt vürste rich
schied sich von österrich
mit maneger herzenclicher qual,
die ich niht alle hie ze mal
nenne, von der muoter sin:
im gienc der zarten aglyen pin
doch naeher denne der muoter lait.
von vater unde von vriunden rait
er mit jamers ungemach:
ir kains in nimmer mer gesach.
Sus vuor er wol aht wochen.
zerspalten unde zerbrochen
die wile was nah der herze
diu sueftbitter smertze
laid nach dem vürsten vrien.
ach, sol er iemer aglyen
ergetzen diser swaer?
der getriwe unde der gewaer
manic pfaert aberait,
als diu âventiure sait,
biz er ûf daz mer kan.
manic sneller man
gesetzet in ein barken wart.
im was sô nôt den zart
ze sehen daz erz gesinde liez
unde si in aim kiel hiez
ueber varn nach im;
doch die besten er zu im
nam unde ainn ockerlier,
der kunde mit den winden vier
gevarn dâ si solden:
kain swaer si dolten
biz si gaen twingen kamen.
maer si dâ vernamen
daz der künec waer
zu der stat ahtbaer
die namt man mons salvia;
daz rain wîp agly was ouch dâ
unde ir werdiu muoter.
handelunge guoter
si warn von der stat gewon:
kristenlicher wise don
mit messe ein byschof dinne pflac.
in der selben stat gelac
Aglye vridrîches,
der sit österrîches
hêrre wart, als iu wirt kunt,
ob mir got lat den gesunt.
Ach, minneclicher got, solt ich
als hie wildhelm von österrich
iemer enpfangen werden!
ich waen daz ûf erden
menschen ein ander ie
gesaehen als si baidiu hie
ein ander taten mit gelust.
iegliches herz im in der brust
schozzet von den vröuden;
von ir trut beschaeuden
ietweder sel zu der andern sprach:
 <tuo dich in mundels obdach!
laz uns ein ander kuessen!
wir schueln die lieb vertueschen,
daz niht die lib sin nemen war .>
sus dick si an ein ander dar
munt in muendel druckten:
die sele sich ûf ruckten
mit des kusses girden.
ir zarten man wol wirden
Aglye kunde, er ouch sô tete:
si baidiu vriuntlich an ein bet
laiten sich, des was wol zît.
ob biten lânc dâ guetlich git
geliches gelt nach minnen sit,
daz lazen sin! ich waen in mit
waer baz denne uns hie si.
ach, wildhelm unde agly,
erliebet iuch! daz sit mîn rat:
laider liep mit laide zergat.
Vrau âventiure, sit niht laz!
jaget aber vuerbaz
diu lob rîchen maer!
dâ diu zwai ahbaer
sich wol erliebet heten,
die getriwen staeten
wurden ûf gehaben:
ich waen si nieman laben
dorft von der arbait.
manic wirtschaft was berait:
der wunsch was von genuege dâ.
der werde agrant von zyzya
gern sach den tohter man,
guetlich er in dicke an
blickt, durch sin triwe groz
nihtes er vor im besloz.
er sprach: < sich, ez ist alles dîn:
nim unde gebiut, sun mîn!
ich hân dir den gewalt gegeben:
alliu mîn rich suellen leben
nach dim gebot, swie du gerst.
ob du mit gabe ieman entwerst
oder gibst, daz sit guot:
swie du gebiutest, daz man tuot .>
Dits traib er wol ein halbes jar,
unde diu in rehter wiphait klar
ie was gesehen âne mail:
si heten alles des ein tail
des wunsch ûf erden ie gepflac.
daz ir ains bim andern lac,
daz was ouch verre daz beste.
von österrich die geste
ouch wurden schon gehalten:
aller vröuden walten
sach man si, der ie iht wart,
swiez zam mit richait adels art.
Nû wellent sich diu maer
enden mit jamers swaer.
wafen, got, daz ie geschach!
man ainn jaeger maister sach
gan vür der hohen vürsten tisch.
er sprach: < ich hân ein spor vrisch
ietzunt niwe vunden
eines tieres daz mit hunden
nieman kan gevellen.
ob wirz nû jagen wellen,
sô ahtet umm ein maget rain:
daz tier in den tugenden schain
daz ez sich anders vahen niht
lazt denn swenne ez ersiht
die kueschen magt, sô ist sin art
daz ez sich zuo ir kuesche zart
naiget denne in ir schoz.
ez ist ein ainhuern alsô groz,
spuer ich, als ich in ie gesach .>
Wildhelm der vürste sprach.
 <der gesach ich kainen nie.
naina, ratet alle wie
wir den nû gejagen,
daz ich ouch moeht gesagen
daz ich ir ein het gesehen!>
die hêrren alle wurden jehen
er schuof an ein magt niht.
 <entriun!> sprach einiu < ob man mich siht
durch mînen hêrren ez besten,
nach reht muezz ez mir ergen!>
daz was belfant diu kuesche,
diu nie kain getuesche
von unkuesch in sin gelas,
diu mit aglyen ie was
gewesen in allen iren noeten.
si sprach: < soelt er mich toeten,
daz wil ich liden willeclich
durch mînen hêrren, den ich
mit mîner vrouwen erarnet hân:
ouch hât er guetlich mir getân.
wol ûf! ich wil sin berait;
swer ez sumt, daz ist mir lait .>
Dits gejaegde rich
wart dâ kostlich
erhaben in die wilde.
Agly daz wiplich bilde
hazzt daz gejaegde;
si sprach zu der maegde:
 <du bist ein toerinne.
war hastu dine sinne
getân? wiltu ein tier dich
lân ertoeten daz sich
niht verstat umm sache kain?
unde waerstu aller maegde rain,
zwar, ez nimt dir den lîp .>
man sach daz minnecliche wîp
Wildhelmen vallen an
 <naina! triwe unde lieber man,
belip! mir ist naiswas vor:
mit innr lieb ich des bekor
betlich an dîn triwe.
traeum mir groze riwe
machent, die ich lide von dir:
toetstu die juncvrouwen mir,
daz moeht dich riwen iemer .>
er sprach: < nû ergimmer
guetlichen dise vart,
daz ich dîner wiphait zart
den worten nimmer nihts versage,
die wil ich lebe, unde la dîn klage:
wan si mir we unmazzen tuot.
nû, trutes wîp, hab guoten muot!
la mich jagen kurtzwil!
nû sint doch dar kum dri mil:
zwar, ich bin balde wider komen .>
ir milter wiplich muot sich drumen
liez von dem zarten;
doch si ez mit jamer harten
erlaubt ims durch die lieb sin.
ir munt durch rosen varwen schin
wart dicke gekuesset in der rede;
durch letzen si der minne pfede
an ein bette wanten.
er nam urlaup, si manten
daz er schier kaem wider.
owe der klage daz si in sider
alsô jaemerlichen sach!
owe! ach ach! iemer ach!
was lones kan diu welt geben
in jamers nôt nach vröuden leben!
Der vürst unde sin juncvrouwe kluoc
vuorten alles des genuoc
ûf daz gejaegde daz nieman
solt zu soelhen sachen hân.
mit im ûf daz gejaegde rich
vil hêrren riten, die ouch sich
bî im vinden liezzen:
maneger lay schiezzen
man vnder in mocht spehen.
der vürst sprach: < lat sehen
ob iwer kains geschuetz
hiut si sô nuetz
dâ von daz tier muege vallen!>
sus ward er mit in schallen,
als hoert zu tagaldye.
ich woelt iwer vrau aglye
gesehen moeht die kuertzwile.
sus riten si mit sneller ile
in daz walt gebirge hoch;
manegen edeln hunt man zoch
vor in ûf des tieres vart:
der selb maister jaeger wart
lân nach dem laithunde,
dâ sich die vart begunde
niwe spuerik aeugen.
der ainhuern sich dô zaeugen
wart in des waldes veste;
der jaeger maister weste
wol sinen lauf: dô satzt er hin
der ich dar umm holt in herzen bin,
Belfant die schoenen magt.
dâ wart maisterlich gejagt.
Wildhelm vrilich zuo kert,
mit horn der gehert
kund maisterlichen jagen.
o we, was wil hie betagen
herzenlicher swaer!
die hêrren hoch ahtbaer
ylten alle bloz im mit,
als man nach jaegerlichem sit
spulget mit gewonhait.
der dienstmanne dâ kainr rait
von österrich, si muosten sin
bî aglyen, daz ir pin
dest ringer waer;
die hêrren ahtbaer
nimmer stunde si von ir liez,
dâ von er si beliben hiez.
Waffen iemer! owe ach!
sich wil erst heben ungemach
mit jaemerlichen maern.
nû hoert wie die ahtbaern
hêrren warn verspeht
ûf dem gejaegde, daz ein kneht
gekuendet het der haidenschaft,
die mit werblicher kraft
dar ûf stalten ze aller zît:
von den kristen in dem strit
was sô laid in niht geschehen
sô daz die taûfes solden jehen
die ir mage warn.
des jungen vürsten varn
pflagen si mit vraise:
swar giengen sine raise,
daz wart von spehe in kunt getân.
si heten wol driu tusent man
verstoln durch die wilde hin,
als ich vür war bewiset bin:
der hauptman was der künec graveas,
der geslaehts aglyen was:
den mord er schuof unde stift.
Nû kamens ûf die trift
des gejaegdes jaemerlich.
owe, der vürst von österrich
von dem gesinde rande:
der wartman in erkande
der ûz der lage wart gesant;
mit einem zaichen wart ermant
der lage mordaer.
owe der laiden maer
daz ez dem vürsten ie geschach!
der künec in der lage ûf brach,
mit vraise si in ranten an.
dô daz ersach der werde man
daz er daz leben het verlorn,
den mayden er nam mit den sporn:
gern er waer geriten hin.
owe, dâ het ir valscher sin
mit maneger huote vuerkomen daz:
der morder künec graveas
mit einem gelupten sper in stach
in herzen brust, daz er durchbrach
den lîp der wandel nie gewan.
Wildhelm in mit der wunden an
rant, dô in der tôt sô twanc:
daz swert durch in wol eln lânc
stiez er mit punders kreft.
waffen der ritterscheft,
daz diu niht iemer hordet
an dem der was ermordet,
daz er dennoch halp toter sich rach!
vallen man in laider sach
unde den morder graveas.
swaz gesindes bî im was,
der lag vil von den heiden tôt,
doch in ir maenlich muot gebot,
swie daz si nacket riten,
daz si sô prislich striten
mit swerten unde mit geschuetze
dâ von in bluotes guotze
gerert wart ûz den heiden,
doch si daz mertail schaiden
sich wurden von dem leben.
die morder wurden geben
die vluht dâ gaen dem walde,
wan diu maer balde
erschullen in daz rich:
manege schar ritterlich
ylten zu den laiden,
daz mertail der heiden
erriten wurden unde erslagen.
owe, daz aller groeste klagen
ob dem vürsten wart getân,
daz menschen sin begrifen kan
den jamer niht sô klaegelich
als ob wildhelm von österrich!
dô gieng alles daz in dô vant:
daz lait manic herz entrant,
dô si den vürsten vunden
sus tôt . im in der wunden
dennoch der lântzen drunzel was,
bî im der morder graveas
wart zerstucket unde verbrant.
diu schoene magt belfant
mit wafen luter stimme,
der herzen laides grimme
durch ir munt vuorten manegen don,
daz ez erhal durch manegigen tron:
sus rant si durch die wilde.
daz maegtliche bilde
sach irs lieben hêrren tôt:
man hort die klaeglichsten nôt
von der diu ie begangen wart,
des twanc si triwe unde wiplich art.
Den vürsten si toten sach
man kuessen: nach dem kusse ie < ach!>
schray si nach ûz herzen grunde,
vor laide ir ie ze stunde
ûf ir hêrren geswant.
daz kuesche kint belfant
daz schray: < owe, zartiu vrouwe mîn!
ich waiz daz dir ditz mordes pin
daz leben ouch benimt,
doch mir niht mere lebens zimt.
wer sol mîn sô getriweclich pflegen
als du unde dirre raine degen,
den der tôt hât verclamt?
ach, muot unde schiltes amt,
wie bistu hie betaubt!>
ir klares truetlich haubt
si im ûf die wunden druckt,
ir liehten munt si smuckt
mit kusse an sin wunden.
die hêrren si begunden
dicke von im brechen.
man hort die muotes vrechen
ouch vil jamers klage began.
si wolten in niht mer lân
ligen vor der maegde:
ein kostrich getraegde
was dar braht, dar ûf si in
vuorten ûz der wilde hin;
daz sper ûz im gezogen wart.
ach, wie dick diu magt zart
tete manegen grozzen jamerschray!
daz ir daz herz niht entzwai
spielt, daz was ein wunder groz:
der triwen si billich genoz.
Sus kerten si die rihte dâ
gaen der stat mons salvia.
diu magt sprach: < ach vrouwe rain,
dir was wol vor ditz mortlich main!
 «ach iemer we! » schri armes wîp!
wie bringt man dir den liebn lîp
sô jaemerlich ze huse nû!
der mit triwen tete, swaz du
gebuete, den bringt man dir hie.
wafen, getriwe vrouwe! wie
jaemerlich er dir wirt braht:
vroelicher hetestu gedaht
sins komens denn dir widervert.
dîn liebe hât sich dîn entwert:
von dinn wegen tôt er ist,
swie gar du sin unschuldic bist.
ach demuot, triwe, milte!
ach manhait under schilte!
ach kueschiu mass! ach werlich hant!
ach vürsten sit! dîn tôt ermant
billich allen herzen swaer:
dîn hoher nam unwandelbaer
sol guote luete riwen
unde iemer klage niwen .>
Kuend ich daz schrien unde daz klagen
unde den jamer reht gesagen,
dar zuo mich wol der wille tribe:
daz ich aglyen klage schribe
sô klaeglichen als si was,
als ich in der warhait las,
daz macht getriwen herzen
augen naz mit smertzen.
wafen! we unde iemer ach!
hie hebt sich jamers ungemach
gaen der hohen lich.
wa sint von österrich
die hêrren? schrient: < wafen jo!>
daz iu iwer lieber hêrre sô
jaemerlich ermordet ist!
der vürst tôt wart dô ze vrist
in den rîchen baum getragen:
man hort ein wainen unde ein klagen,
daz ez durch vlinsic herze brach.
ditz bitterlich ungemach
Aglyen dennoch was verswigen:
vür tôt man si nider ligen
sach, dô si diu maer erhort
unde den vaelschlichen mort.
Ein trost ir sinne braht,
daz si des gedaht
daz si in toten solde sehen.
si sprach: < owe! was ist mir geschehn?
wa sol ich armiu kern?
hân ich den vürsten hern
verlorn unde leb ich noch?>
daz getriwe wîp hoch
sich balde bat dâ vuern:
 <ich muoz in toten ruern,
oder der tôt ruert mich .>
si tete sô reht jaemerlich
daz vater unde muoter
unde vil ander guoter
luete bî ir verzagten:
ich waen daz nie betagten
sô jaemerlichiu maer,
diu arme unde diu ahtbaer
lait jaemerlicher hie.
diu kuesche wolt enbern nie
man vuorte si zu der lich:
dâ wart triwe gelich
lon mit hûfen mezzen.
ir herze was besezzen
mit jamers wirr drivaltic:
man muost si lân gewaltic
sin irs toten trutes.
in jamer stimme si lutes
schray zu got dick.
des todes angels rick
wurden ir dâ varn:
daz jaemerlichst gebarn
wart dâ von ir gesehen
daz ie ieman hort geschehen.
Nû hoert jaemerlichiu maer!
si zarrt dem vürsten ahtbaer
daz klaid ûf ob der wunden:
erwern si irs niht kunden
daz jamer des daz herz twanc.
daz klaid si ob ir brust blânc
zerraiz unde druckt ir zarte brust
in die wunden mit gelust
sô ser daz sin ir herz enpfant.
in dem libe mit todes bant
vristen sich wolt daz leben,
dâ von si dem herzen geben
sô vil wart der hitze groz,
gaist unde bluot sô vil dar vloz
daz daz herz sin bewegen
vor ir kraft niht mocht regen,
daz het der jamer in gesmogen.
sus si wildhelm dem herzogen
mit herzen lac an herzen tôt.
durch liebe nieman nû den tôt
lidet: daz wil ich got klagen
daz man von valscher triwe sagen
nû muoz, der diu welt pfligt.
soelhiu triwe nider ligt
der disiu zwai gepflegen habn:
des muezz altissimus si laben
mit ewiger spise.
ouch muoz man ir nach prise
iemer hie gedencken.
die ungetriwen sencken
Got muezz in helle grunde
zu wirt der helle hunde!
Mit richait grozzer êren
gemachet wart den heren
ein sark, dâ man si baidiu in lait:
mit grozer kost richait
wart er sit baz geziert,
mit stain in golde verwiert.
Waffen, waz wart jamers dâ
von dem rîche ze zyzya
von schrien unde von wainen,
dô man die kueschen rainen
mit ir man lait in daz grab!
alrerst wart jamers urhab
in den herzen quelle,
daz durch die klaren velle
der vrouwen jamer schainde.
manic hohes wîp dâ wainde
daz getriwelich sterben:
vor jamer wolt verderben
künec unde künegin unde swaz dâ was.
 <ach, du morder graveas!
du ungeerter sarrazin!
waz du schaden unde pin
gestiftet hast!> schray manic munt;
 <du hast getoetet unde verwunt
mit im maneger muoter barn .>
ditz klagebaer jamers karn
triben hêrren unde vrouwen:
alrerst wart man schawen
gebaerde die diu herze brach.
die dienstherren man sô sach
ûf dem grabe wueten,
des laides sinflueten
het si nah ertrenket.
nû hoeret wie gedenket
Des vürsten wart mit herzen swaer
von dem tugenthaften schriber:
diu klage was ob dem sarke.
er sprach: < ach, volliu arke,
diu tugende nie wart eroest!
dîn lewen muot geroest
hât manegen wasen gruen.
sô zuehtic noch sô kuen
kain rîter nie gesehen wart.
du ertest got unde wiplich art,
dar zuo arme unde rîche!
wer sol daz wapen ze österrich
sô verre gefuern iemer mê?
ritterschaft, schry iemer we!
wie bistu hie beraubet!
wa gestuond ûf haubet
ie helm mê sô ritterlich?
wer sol daz megtlich zymie rich
gefuern? mîn sin todes gert.
wa stuond in hant ie ritters swert
sô werlich unde daz sper ze tyust?
wa hât bedecket schilt ie brust,
dar inn sô prislich lag versigelt
ritters muot, mit zuht verrigelt?
wa stuond ie libe wapen baz?
wa rîter ie sô werlich saz
ûf oersh in punder hert?
wer sach sô schoen gevert
ie oersh mit bain banken?
mit manegen stolzen wanken
vlugen sîniu werden bain.
wafen, hoher vürste rain,
wer sol uns dîn ergetzen?
die kristenhait muoz letzen
dîn tôt mit jamer laide.
owe, daz ir uns baide
sit alsô vruo enpfallen!
owe der bittern gallen
dâ mit wir sin getrenket!
mir hât daz loz gewenket
daz ich wil nimer leben:
der welt wil ich geben
mit jamer hiut ein urlaup.
owe, du grozzer verluestic raup,
wie hastu hie durch bitzt!
von dir bin ich entwitzt:
mir ist smaehe als werdekait,
mir ist liep herzenlait,
mit ist erme als rich,
krump sleht als glich,
mir ist wazzer als win,
aelliu wirtschaft ist mir pin.
mir ist vröude unvröude,
mir ist aelliu beschaeude
unmaer diu ze vröuden stat,
mir ist liep daz mich laid an gat,
mir ist unere als êre.
ouch wil ich nimmer mer
bliben bî den lueten.
mir ist unminne als trueten,
mir ist ungemach als gemach .>
sus man hort unde sach
sô jaemerlich tuon den man
daz verzwifeln began
nach tode manic edel muot.
wafen, welt! waz hie tuot
dîn vaelschlich unstaet!
ich woelt getriwe raet,
der mir sin volget, geben
von disem unstaeten leben.
Nû sehet an die welt hie,
wie valsch ir lon ist! merket wie
hât si gelont dem vürsten hoch,
der daz leben durch si vloch
biz er erwarp ir werdekait,
ir kuertzwile, liebe, lait
mit volle hât gemezzen?
nû sehet wie vergezzen
ist der zwaier hulden!
diu durch triwe dulden
den tôt getorst, ach, wie diu lit!
pfi dich! waz dîn lon hie git
swaer unde herzen laiden!
under dînen klaiden
begift du hast bedecket.
swenne uns der tôt gestrecket,
sô git dîn valscher nam
ein decke uns vür die scham,
dâ mit man uns ze grabe trait.
unser vriunde habnt lait:
ze lon daz gistu ouch in.
wie schier wir denn verclaget sin!
zuo lebenden die lebenden haltent sich.
hât er gewalticlich aelliu rich
gehabt unde aller wirde ruom,
hât er den wunsch ûf erden tuom
gehbt, nach allem leben
sô wirt im nime gegeben
denne notdurft sines libes,
ez si man oder wibes.
pfy dich, unrainiu kreatuer!
wie mahtu sin sô ungehuer
umm ein zergaenclich unguot?
maneges umm schatz tuot,
ez taet ein vih niht, het ez sin.
stirb! vür mit dir den gewin
den du hie gewonnen hast:
daz du dinn erben last
daz dir dort ewige marter git!
mahtu hie ein klain zît
niht geleben tugenlich,
darumme du ewiclich rich
wirdes iemer mere?
merkent dise lere?
swaz vliuget, vliuzzet oder lebt,
in wage, ûf erden, swa es swebt,
ez nert got, swaz sich an in lat.
ob ains durch armuot smaehe hât,
dast niht gaen dem leben dort.
ez hât hie maneges rîchen hort,
daz nimmer lieben tac gelebt:
nach guot ieglichs zu dem andern strebt,
daz nimmer liebe gewinnet.
swer sich reht versinnet,
der nem mit lieb ein armuot
vür mit unlieb rîches guot:
er mac ez gerne dulden
unde werben nach des hulden
der ewige vröude geben kan.
werden vrouwen unde man,
seht an der welt lon:
gewinnet hort in hymels tron!
Diser rede enmocht ich niht
enbern, wan man ez taeglich siht.
hin wider tribe ich ûf die ban:
der âventiure ich wol gan
daz si ez voll ze ende jage
nach der jaemerlichen klage.
owe, wildhelm unde agly!
lagt ir ie lieplichen bî
ainander, daz verkert hât sich.
owe, nû ligt ir jaemerlich!
daz muezz ouch got erbarmen
daz ir ie an armen
an ander solt komen sus:
ir ligt an vriuntlichen kus,
des vor ê niht geschehen waer.
dô disiu jaemerliche swaer
ob in getriben was ze vil,
die warhait ich niht enhil:
gefuert unde getragen
von des todes klagen
wurden vrouwen, heren.
der jamer wart dâ meren
von den dienstmannen,
doch muosten si von dannen
schaiden mit wunden herzen.
sus lebtens in den smertzen
wol dristunt vier wochen:
siechen unde sochen
sach man si von den laiden.
si trahten wie si schaiden
wolten von dem rich.
dô wart ir sin gelich
veraint daz si gaen österrich
den jungen vürsten vridrich
wolten versteln dannen.
dits von den dienstmannen
wart besinnet witzeclich:
daz kint si hin gaen österrich
brahten mit klagender nôt,
dâ von liupolt der vürste tôt
lag unde diu rain herzogin.
owe, tôt, was du hast pin
gestiftet hie von triwen!
ir tôt in herzen riwen
muoz mit jamer laiden mich.
waffen, was in österrich
jamers wart begangen!
wie jaemerlich enpfangen
wurden die dienstherren!
vröude wart dâ verren
lânde unde lueten in österrich.
der jungen vruht doch si sich
trosten in den swaern:
die hêrren ahtbaern
triben daz aller groeste klagen
von dem ie mensch hort gesagn.
Ir bestaten vürstenlich
kostlich wart in österrich
begangen, als man ist gewon:
daz ich iu sait vil dâ von,
daz braeht getriwen herzen
von schulden jamers smertzen:
dâ von wil ichs bliben lân.
dâ ditz nach êren was getân,
alrerst dâ triwe erzaiget wart:
die rainen vruht, den knaben zart
enpfiengen mit triwen dâ gelich
swaz hêrren hort zu österrich.
si swuorn im ir sicherhait,
si sprachen: < sit daz got uns lait
gab von todes geschiht,
dô tete er wol daz er uns niht
âne hêrren hât gelân .>
der knabe was sô wol getân
daz si im alle zarten
unde getriweliche warten:
si pflagen sin mit sinrîcher huot,
biz daz vernunft, sin unde muot
sich an im wart erbarn.
swer nû den vürsten klarn
vuerbaz welle prisen
unde mit getiht bewisen
was er sit hoher werdekait
erwarp, dem waer mîn dienst berait
iemer durch die tugende.
ich hân niht mê der mugende
daz ich in vuerbaz lait:
swaz âne danc arbait
tribet, daz wirt verdrozzen.
in mir ist noch beslozzen
vil wilder âventiure.
die hêrren mir ze stuer
gaeben einen gramasi:
hân ich aber niht dâ bî,
sô lazent si mir den manegel;
swaz ich mit mînem angel
gevische in ir wage,
swie vil ich ir hilfe lage,
von in gevah ich nimmer grat.
mich dunket wol, swer selb iht hât,
daz si vür den zorn guot:
daz untugendet mir den muot
daz ich nach guote werben muoz.
sage ich, singe ich, vriuntlicher gruoz
mir selten wirt getailet mit:
sit daz ist der welt sit,
sô muoz ich tihten miden.
richiu wort, mit siden
woelt ich ûf kunst bewinden,
moeht ich ûf erden vinden:
ich hazt die unbesinden
unde ir untugent geswinden,
die doch wirdet hie richait.
ich hân den werden vorgesait
dits durch bezzerunge,
si sin alt oder junge,
die gern hoern werdekait:
ez si luege oder warhait,
sagt ouch ez von êren tat,
ein ieglichs daz sich verstat,
bezzerunge nimt dâ von:
wiser muot ist des gewon.
dâ von ich bit der uns geschuof
durch sinen goetlichen ruof,
daz er mir welle vergeben,
ob ich suntliches leben
iht hab gesterkt dar inne,
daz mir sin goetlich minne
daz an der sel tylje.
du zucker suezziu lylye,
Maria, suenderkempf!
in dîn kuesch ich stempf
nach gnade mîn schulde:
hilf mir dins kindes hulde
erwerben! durch ein daz wort ave
gedenke daz du eva daz we
hast widerbraht, des man ich dich.
hilf mir sinnes der dâ wise mich
zuo dem iemer leben!
Got muezz uns allen geben
mit warer riwe guot ende!
daz uns des iht entwende
der tiuvel mit den raeten sin,
dâ vor si diu künegin
diu den gebar der in verstiez
unde kainn suender nie geliez!
Vater, sun unde hailig gaist,
in ein gestricket, sit du waist
unser bloedes leben,
sô la dîn helf geben
uns iemer vröude an ende!
niht an der sel uns pfende!
wis milt gaen uns armen!
la sich dîn guet erbarmen
ueber unser missetat,
sô daz der sele werde rat!
Daz daz uns allen widervar,
des helf uns diu nie wart bar
helfe, swer si anrief:
ir helflich gnade diu ist sô tief
daz si nieman ergruenden mac.
Got, durch si gib uns den bejac
daz wir des rehten pflegen:
ûf erde uns dînen segen
gib unde des armen libes nar!
daz dits an uns werde war,
daz geb got unde ende guot
unde helf allen den die muot
hant ze guoten sachen!
die boesen unde die swachen
Got lester hie mit schanden vluoch!
hie mit ein ende hât daz buoch.
ich hanns der schribaer
dis âventiure ahtbaer
ich in latine geschriben vant.
von zyzya künec agrant
hiez si alsô beschriben.
mannen unde wiben
die êren walten, den ichs hân
getuetschet, durch daz si verstan
was triwe unde werdes leben si.
ich tun iu kunt ouch dâ bî
wie lânc si daz ez gemaht
wart durch die vürsten geslaht
von österrich baide.
die zal ich iu beschaide.
dô man von gotes geburt jach
driuzehen hundert jar, dar nach
in dem vierzehenden jar,
dits ist diu zal vür war.
in der kruetz wochen
wart ditz buoch vol sprochen,
dô man vor aschberch lac.
ob mir zum lone mac
werden- ich nims- ein guot gewant,
des si der commentur gemant!
daz stat in sîner gnaden hant.
