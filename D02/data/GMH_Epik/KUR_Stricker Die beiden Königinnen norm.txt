 
Ein künec, der het zwei rîche unde was sô staetechliche unde sô lânge in dem einen, daz diu liute begunden weinen in dem andern nach gerihte . ir gerihte was zenihte . si heten bose rihtaere . daz was den wisen swaere . des nam der chunic zeiungist war unde sante zerihtaere dar die chuneginne, sin elich wîp . diu was im liep alsô der lîp; si tete ouch, swaz er wolde, unde niht wan swaz si solde . diu chom dar unde rihtet in . daz duhte die wisen ein gwin . si taten, swaz si in gebot . dô duhte die tumben ein nôt, daz si in ir willen engete unde in niht nach hengete . des wrden si ir erbolgen unde wolten ir ouch niht volgen unde berieten sich des alle, daz si sazten mit schalle ein ander chuneginne dar . diu tete ir willen vil gar . si was ein sô gemein wîp, si versagte nieman ir lîp . man chos si durch ir tumpheit; des was si in allen vil bereit . durch daz si vil gerne werte, swes islich tumbe gerte, unde man sô gahes dâ genoz, des wart ir her alsô groz, daz der rehten unde der reinen ir volch begunden chleinen . diu enmocht ir niht gestriten, si muse si lazen riten mit schalle, swar si wolte . den gebresten, den si dolte- diu edele chuneginne-, unde diu groze unminne, die hiez si dem chunige sagen unde harte leitliche chlagen . dô chom der chunic mit zorne . des was si diu verlorne, diu valsche, diu unreine- unde ir volgare algemeine, der chunic rihtet über sie unde erte grozlichen alle die, die der chuneginne willen taten . die wrden vil wol beraten . der chunic tete ir willen sit unde was ouch bî in alle zît . der chunch, der zweier rîche wielt unde sich in dem einen enthielt, unde sin die unsanft enbarn, die in dem andern wâren, dem tete got vil gelich . er was zehimelrich unde lie die werlt gerihtes bloz, unde daz die wisen des bedroz, daz si cehelle musen varn unde daz niht mohten bewarn mit deheiner guotaete . diu chlage was alsô staete, unz got ir nôt erchande unde in cerihtaere sande die himelischen wisheit,diu chron ob allen tugenden treit.
 diu was ie mit got unde iemer ist; die braht uns sin sun iesus christ- die heiligen ê, die niwe, diu reine unde diu getriwe, diu uns den himelischen hort unde der heiligen wissagen wort zeganzem nutze braht hât . swer ir nû volget, des wirt rat . als si die tumpheit wern wil, des dunchet die tumben zevil . die sint des alle in ein chomen, daz si vur die wisheit hant genomen unde vur des grozen gotes gunst eine gar verfluchet chunst . die heizet werltlich wisheit, diu des ewigen todes chrone treit . diu schallet nû mit ir gebot; si leret gwinnen wider got unreht guot, unreht êre: daz vrout die tumben sere . die tunt, swes si geruochent . swie gar si sie versuochent, si nement ir lon vur gotes solt . man ist ir âne schulde holt . si ist gar valsch unde unreine unde ist allen den gemeine, die daz unreht guot sô minnent, daz si got darumbe entrinnent . daz ist alle nacht unde alle tage der heiligen wisheit chlage, daz si sô maneger vliuhet unde sich zu ir vianden ziuhet . sô got ir chlage wil stillen unde rihten nach ir willen, sô chumt er, alsô der chunich quam, dô er die smacheit vernam, die man der chuneginne bot . daz was der schuldigen tôt . die ir wider wâren gwesen, der liez er einen niht genesen . zu aller der gesihte alsô chumt christ durch gerihte, die wol oder ubel hant getân . sô muozen die zebuze stan, die sich der wisheit bewegent unde der triwelosen chunst pflegent . christ chumt von himelrîche mit gwalt unde ernstliche . der luft wirt aller viwer var- sô zornchliche chumt er dar-, dâ daz iungist urteil ergat . sit der luft sô groze angest hât, der sich doch niht versinnet, daz er vor vorhten brinnet; unde die citernt vor vorhten, die der werche nie niht geworhten, die wider gotes hulde sint; dâ diu gotes ûz erwelten chint sô angesthaft beginnent wesen; wie suln wir armen dâ genesen? got ist genaedich, senft unde guot, gedultich, milte, wol gemuot . daz was er ie, sam ist er noch, unde tuot in sîner guete doch, daz maneger vil ungerne siht . swes er verhenget, daz geschiht . sit er in suzem gemuete unde in aller sîner guete sô dicke rihtet swaere beidiu stille unde offenbaere, dâ suln wir wol gelouben bî, daz sin gerihte swaere si . swenne er nû zurnende wirt, daz er die gnade verbirt unde uns mit rehte bestat, daz ist der zorn, den er hât . daz reht laet sich danne sehen, sô gotes gerihte sol gischehen . swenne er uns zeiget sine chraft, sô wirt sin schin sô angesthaft, daz niemer dehein donr slac die werlt sô sere ersterben mac . sô merchet, wie si danne stan, die wider die wisheit hant getân! die sehent ir ewigez unheil . der werlt werdent dâ vierteil, die sint unglich über al beidiu an der guote unde an der zal . daz eine vierteil ist sô guot, sô rehte unde sô reine gemuot, daz si vil gaenzliche sint diu gotes ûz erwelten chint . dine choment vur daz gerihte niht . ich sage iu, wa von daz geschiht: si sint mit allen sunden bloz unde sint der engel genoz . die sprîchet der tivel niht an, die stent in gotes gwalt hin dan . ein vierteil ist verfluochet, daz ir got niht enruochet . die hât der tivel âne strit . si hant gesundet alle zît an dem vil heiligem geiste . daz hazzet got aller meiste . sine geloubten niht an unsern trost, der uns vil tiure hât erlost; des vindent si in grimmes muotes . si getroweten im deheines guotes; er duhte si vil gar enwiht . dâ von sô hilfet er in niht . zwei vierteil muzen vur chomen: den einen wirt der trost benomen- daz wirt dâ gar verteilet-, daz ander wirt geheilet . die hant gesundet beidiu vil . die einen, der got niht enwil, die getroweten got zeverre; daz wirt ir groste werre . si iahen: < wir gelouben wol, daz got genaden ist sô vol, daz er uns alle wil bewarn . wir sin bechanten, swie wir varn . sit er durch unsern willen starp unde uns daz himelrîche erwarp, wes solde wir danne sorgen? genuoge ouch wellent borgen zevil ûf ir lânc leben unde wellent den sunden ein ende geben alrest, sô si werdent alt, unde sundent dar ûf mit gwalt . daz wirt vil diche ein iemer nôt . si sleht ein sô gaeher tôt, daz si âne riwe sterbent . daz sint, die dâ verderbent . daz si niht gnade suohten, des werdent si die verfluohten . die andern, die dâ suln ginesen, die sint ouch sundaer gewesen . si heten aber die triwe, daz si mit grozer riwe ir sunden sint zebihte chomen unde buze darumbe hant genomen unde christenlichen werbent unde doch âne buze sterbent unde ir buze hince helle sparnt, daz si an dem ende rehte varnt . des wirt ir doch zeiungist rat, swie groz si ir missetat . dâ werdent si gescheiden, die lieben von den leiden . sô verrent si an einander iemer unde vol verrent niemer .
