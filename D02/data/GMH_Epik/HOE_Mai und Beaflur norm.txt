Man sagt hie von den iungen
wi di nach êren rungen,
die wâren vor in.
Daz taten si us gewin
daz si bilde namen pi.
Suz wâren di edeln schanden vri
unde vlizzen sich wan guotez.
Er gerndes mutes
di edeln iungen dâ wâren.
Zuhticlich gebaren
lerten si di alten.
Lazzen unde halten
di iungen dô wol chunden.
Di alten ze allen stunden
wisten si des besten.
Den chunden unde den gesten
lerten si erbieten wol,
Daz namen di iungen vur vol
unde warn in gehorsam.
Dar zu traip sey gehorsam.
Swaz si di alten lerten,
dar nach si sich cherten.
Di alten chunden leren,
swi si solden nach êren
maenlichen ringen.
Des muez in wol gelingen.
Swem man aller beste sprach,
dâ beriten sich di iungen nach.
Dâ wurden si gebezert mit.
Nû ist vercheret gar der sit.
Sô yeman sich nû bezert lat.
Der iungen zuht wider stat.
Si nemen chleine zuhte war.
nieman den andern getar
gebezern noch geziehen.
Man sach di iungen vlihen
zuht unde selicheit.
Es ist in vil nach alen leit,
den edelen iungen, ach owe!
dâ von stet ez nut ni als ê.
Di iungen liten ê meister schaft,
dô het zuht sô groze chraft,
daz maneger dâ von ze êren wart,
der di selichen vart
ze himel schon hât getân.
der er sus waer erlân,
ob er niht het erliten zuht
Nû ist sô groz div vngenuht
vnder edelen iungen, daz si niht
ahten, swem man ahte giht
Ez stet sumeliches hêrren muet,
daz er gewinne guet.
In douchte, er het er beiagt,
der doch an ern ist verzagt.
Er unde guot ist vngelich.
deu êre wirt ewichlich.
Sô guot hie iemerliche zergat,
sô ist er alles guotts mat.
Er ist ein sineloser man,
der âne got wenet er hân.
Got sprîchet, daz ez niht entuge,
daz yman iht an in getun muge.
Got hêrre, seit daz alsô ist,
sô hilf mir helfecleicher christ
unde gib die genade mir,
daz ich ze lob unde ze êren dir
allez daz gesprechen muge,
daz dînen êren wol getuge
unde daz mit warheit wer volpraht,
des ih ich ze tichten hân gedaht
durch eines werden riters bet,
der mir die rede chunt tete.
Der mir des veriehen hât,
daz si noch ze schriben stet
in der chroniken, daz er las,
dar an ez vngereimet was.
Swaz er mir sagt, daz tichte ich hie,
ich liuge niht, nû horet wie
Ich tihte ez ûz sînem munde,
daz beste daz ich chunde.
Spreche ich gerne durch in doch,
wan ich pin vnwizich noch,
dar zu ich ouch vnchuntlich pin,
doch tun ich daz ich mac durch in.
Ez stunde hie vor romisch rîche,
sô hoh unde sô werdichlich,
daz deu werld vil nach gar
diente unde gehorte dar.
ez musten bî den ziten
ouch manegen lânden witen
die vürsten alle ze rome wesen
mit huse, alsô hort ich lesen.
Manege vremde spehe site
wunten dô dem hofe mite.
Man hort ûz manegem lânde.
dâ sprach manegerhande,
dô von di romer wurden chluch.
Si chunden alle der sprach genuc.
Chriechisch, heidenisch unde latin
swaz der sprach ê mac gesin,
der chunden sie etlichen teil.
Daz was manich herze geil,
daz ûf vrouwe was gestalt.
Der man dâ vant manic valt.
Di cheiser wâren alle dâ
mit house unde nindert anderswa.
Dâ von was dâ vröuden vil,
herphen, roten, seiten spil,
tambewren, vloiten, busoun schal
oft dâ mit vröuden erhal.
Dâ was aller vrouden hort.
Die schermten hie, die rungen dort,
dise tantzten, iene sprungen,
dise liefen, iene singen
die schuzzen den schaft,
iene pflagen riterschaft.
Manic riter dâ den lîp
schone zimirt durch diu wîp
Nû waz ouch, dâ hân ich vernomen,
mit rechter wal an daz rîche chomen
ein edel chunich rîche,
der vil gewaltichliche
die chrone ob allen vürsten truc,
der was gewaltich genuc.
Er chunde sich schone halten,
gein iungen unde gein alten.
Er vleiz sich gerne des pesten.
Den chunden unde den gesten
chund er erbieten alsô,
daz si sin ze hêrren vro
wâren alle gemeine.
Er het schon unde reine
von hoher art ein selich wîp,
di von schulden muez sin lib
als sich selben minnen.
Di edeln chuneginne
wil ich bruefen als ich chan.
bî ir ziten dehein man
ein schoner wîp nie geschach,
tugent unde êre man ir iach.
Wie si beide genant sin,
der chunich unde die chuneginne.
Der chunich was telyon genant;
der vrouwen nam was sus bechant:
die süeze hiez sabeie,
vor valscheit deu vrei.
Got het mit selicheit
den wunsch gar an sei geleit,
vollen schone unde guet,
state unde wol gemut,
minnechlich unde wol gestalt
ze mazzen bleid, ze mazzen balt.
Den biderben gevil si allen wol.
Bilichen man nû sagen sol,
wie si beide lebten.
Nach êren si strebten.
Ir leben was sus vereinet,
itwederz daz ander meinet
an vals mit triwen.
Nû wolde got erniwen
an in maneger vröuden teil.
In gab got durch ir heil
einen erben wuneclich
der schone dô niht was gelich.
Ein iunckfrouwelein,
daz niht schoner mocht gesein.
dô daz kind geporen ward,
ein pot hub sich an dy vart,
pey dem man es dem künec enpot.
Dem gab man hoch potenprot.
Des muost er werden reich.
Der künec wuord innercleich
von gantzen seinem herzen vro.
Nach den vuresten sant er dô
unde sagt in daz maere,
wie schon, wie lob waere,
im got hett einen erben geben.
 <
Er hatt nû erst mein leben
getewrt unde geschonet.
Mein vröud ist nû gekronet,>
sprach der künec: < des vrew ich mich .>
Die vürsten all vrewten sich
unde lobten got der êren,
die in got kund meren.
Die paten den künec zehant,
daz nach dem kind wurd gesant.
daz geschach durch ir pet.
Man sant nach im an der stet.
Ein hupscher pot pracht es dar.
dô namen si all des kindes war.
Die wundert all der schon sein:
 <
Sô schon ward kain kindelein
pey vnseren zeitten nie gesehen .>
Des hort man si all iehen.
Der künec zu den vürsten sprach,
dô er daz kind an sach:
 <
Wir sullen es taûfen morgen.
Ich will in den sorgen
lenger niht beleyben.
Den vngelowben vertreiben
sullen wir, wan es emphahen sol
den kristenthum .> dz geviel in wol.
dô hiez er all den werden sagen:
 <
Man sol dz kind zu der tauf tragen .>
Morgen als der tag erschain,
dô wurdens des enain,
daz si zu dem munster komen.
Als si dy glogken vernomen,
manec vrouwen wolgetan
sach man inn dy kirchen gan,
di minnicleich wâren geklaitt.
 . ..
Maneger rîter kom dahin,
etlicher ûf den gewin,
daz er sein vrouwen all dâ
pas sach dann anderswa.
Die vürsten wâren all komen.
dô dz der bapst hett vernommen,
geistleich gienc er in entgegen
unde gab in allen seinen segen.
daz kind man dô taûfen hiez.
Der bapst des niht enliez,
er tauft es mit seiner hand.
Beaflor ward es genant.
dô ward gros gedrangk.
Der babst selb mez sangk.
dô die mez ein end hett
unde er den segen getet,
die rîter eyllten sô zehant
dô yetzlicher sein orse vant.
Schnell er darauf sprang.
Von rittern ward gros gedrang.
Die wâren all muotes reich.
dô ergieng ein buhurten hertleich.
Maneger sich des panes verwag,
daz roz unde rîter lag
hie unde dort an maneger stat.
Der künec si es lassen pat.
Die vrouwen den buhurt sahen.
Dy wâren in sô nachen,
daz si sein wol namen ware.
Darvon die rîter wurden gare
hoch gemuot dort unde hie.
Des ward entrent manec knie
von herttin stossen dz geschach.
Der künec zuchtigleichen sprach:
 <
Wir sullen varen essen.
Nieman ist sô vermessen,
dere des mug oune sein.
Ir hêrren, durch den willen mein,
lat iuch bî den vrouwen
dinstleichen schowen .>
Die vrouwen all zu hofe riten.
Die rîter teten nach ritters siten
unde ritten ritterleich mit in.
Aûf hohem muot stuond ir syn.
Manec rîter laid dâ vngemach
von seiner vrouwen, die er sach,
der er dient mit trewen.
Die begund im kumber newen,
wan si im durch dy augen
schaun durch daz herze taugen
als ein volle sunne.
Sunst mist sich leit unde wunne.
Mit vröuden rittens ûf den hof.
Dane kom ouch manec bischof
zu des kuniges hochzeitt.
Die sydel wurden gemacht weit.
Yetzleichen vürsten nach seiner art
werd sidelen gegeben ward.
Die armen wurden all gefreut.
daz pflaster ward gar bestrat
mit edeln tepichen spahe.
Die wurden geworcht wahe
von der haidenschaft dar pracht.
Die sydeln wurden wol gedacht
mit guoten gurteln liecht gemal.
Von samet unde von zendal
wâren blimat unde materas.
Kain gesidel ward geziert baz.
Manec reiches sperlachen
dach man dâ ûf machen.
dô es alles was berait
nach des kuniges wirdikait,
satzt man vürsten schon,
als es gezam der chron.
bî iedlichem vürsten saz
ein schone vrouw, dy mit im az,
sues, rain unde guot,
dauon si wurden hochgemuot.
ûf die tische man dâ trueg
von speis alles, des genueg,
des man ze wirtschaft gert.
Schon man si des wert.
Dâ si hetten gaz genug,
die truchsaz wâren klug,
dy tisch begunden si von dannen tragen.
dô hort man aber dy erd erwagen
von hertten buhurtten alsam ê.
Roz unde rîter ward dô we.
Vntz ans geseldelt ward gerant.
Manec varent man ward bekant,
der sein kunst erzaiget dâ,
daz dann yndert anderswa.
Den allen schon ward geben.
Des lobten si erleich daz leben.
Die hochzeit wol verendet ward.
Die rîter schon ritten geschard
mit den vrouwen danne.
Manege dancket ier manne,
daz er dô rait sô ritterleich.
Des was si mit im mutes reich.
Nû lassen wir die rede hie
unde horet, wie es dem kind ergie.
daz kind man seiner amme gab
gar weitt ward sein vrhab.
Wie aber sein ennd gedeihe,
ob mir des got verleihe.
Mit kurtzen worten ich daz sag,
daz kind man ûf von tag ze tag
an tugent unde an salikait,
dem doch vil mue waz seyd berait.
Dy ward aller tugent reich.
Enuollen schon gar minnicleich,
was daz rain sues kind.
Ir aller als schon was ein wind,
die pei den zeiten wurden gesehen,
sô durchleuchtig was ir prehen.
Zucht unde eer ir niht zerfloz.
Dere die rainen bilde goss.
Er leit an si wol sinen vliz,
gar reinechlich rot unde wiz
was âne vals deu chlare.
Mit liht brunen hare
schon si was geflorirt
mit driu varben gezirt.
Ir schon den ougen glost erbot.
Ir wengel wiz unde rot,
dâ pi chleine brune bra
gewelbet ze mazze hie unde dâ.
Ir ougen liht ze rehte groz
nieman ze sehen si verdroz.
Ir stirn, ir nase, ir chinne
erbluet ouch rehter minne.
Ir chuslich munt vor hitze ban,
noch roter danne des viwers gan.
Ir chel, ir arm, ir hende
an alle missewende,
an allen liden wol gestalt,
reiner tugende man nie vant.
Ir schon alle schon nider sluc.
Der minne waffen si truc.
Ez was ir süeze gemute
geblumelt unde ir guote,
daz si vber si alle erschein,
noch schoner danne ein edel stein
unde vber alle blumen schin,
des gap si manegem herzen pin.
Si was an zuhten gar volchomen,
dâ ich hân sus von ir vernommen,
daz si begie nie missetat.
dô si gewuhs an di stat,
daz si chunde gruzzes wern,
dô begunden ir die vürsten gern.
Die hohsten von den lânden
hohe boten dar sanden
unde baten den chunich umb di magt.
Den wart si allen versagt
Er enhort ir deheiner bet
wand er nimer chindes het,
dâ von was ez im vngemach,
daz yman nach dem chinde sprach.
Manegem erz niht wol vervie.
Die iuncvrouwen er selbten lie.
Swenne er hochzit wolde hân,
sô wart ez chunt getân
in die stat vber al,
sô hub von vrouwden sich ein schal
von allen, die dâ wâren,
daz si di suzzen chlaren
solden offenware sehen.
Dar an was in gar lîp geschehen.
Dâ gegen sich chlaiden began
baidev vrouwen unde man,
als islichem tohte
sô er beste mohte
vürsten, riter, vrouwen
gerten si zeschowen,
wan si het het ez braht alsô,
daz si wâren si ze sehen vro.
Dar chomen mit vrouweden schalle
die hohen vürsten alle.
Manich edel riter guot
chom ouch dar durch hohen mut.
Swes yeman erdenchen mohte,
daz ze vrovden tohte,
die werden des begunden.
Die vrouwen wurden vunden
bie vrolichem mute.
Die wâren in ir hute,
daz si sich schone zirten.
Di riter buhierten
Dâ nach si tantzes pflagen.
Des chunde nieman betragen.
ouch wie deu sueze gienc,
vro belaflor, die man nie
verweilen an ir zuhten sach.
Gemeinichlichen man von ir sprach,
daz si der tugende wielte
unde den bris behilte.
Vber al die vrouwen lobten dô,
von ir wart mane herze vro.
Ir durch leuchtic bliundev iugent
was gezirt mit reiner tugent.
Si was tugentlich gemut,
schoen gewarich envollen guot
daz stund ob ir schoen zelobe,
si was maneges herzen chlobe.
Daz von ir lihten anbliche
in der minne stricke
mit gedanchen si verbar,
daz erchunde dâ noch dâ.
Manich man gedaht alsô:
 <
Ich wirde niemer rehte vro,
ich muez reden mit ir .>
Swenne er danne chom zu ir,
sô erstunt er, daz niht ensprach,
unde tete niht, wan daz ers an sach
unde was sust ein gevangen man.
Sô er gerne wer chomen dan,
sô enliez in niht deu minne,
div manegen blendet diu sinne.
Ey minne, was du wunders chanst,
wi benich tu gemaches ganst,
denen getriwen dieneren.
Du chanst in wol bebaren,
daz du in tust stete we
unde tust des mê unde mê.
Swer dich aller hohst eret,
der wart ie mer von dir guneret
als manegem von ir geschach
als er sie minnechlich an sach
daz er der minne bant
von ir amplich enphant.
Den chunich unde die chunegin
sach man hoflichin sin
bî dem tantze unde wolgemut
Der chunich det als der biderbe tut,
der liebt in di vrouwede alsô,
dâ von si alle wurden vro.
Div chuneginne sabie
diu süeze valsches vri,
erzaigt in ouch ir willen gar.
Si namen mit vlize ir aller war.
Bedeiu arm unde rîche.
si grutzten inneclich.
Si chunden in erbiten wol
dâ von si wurden vrouden vol.
Diu tohter het wol geraten nach ir,
ûf alle tugende stund ir gir
div süeze minne tugende pflac.
Durch die der chunich sich bebach
sô chostelicher hohzit,
diu mit êren sinder nit
unde wunnechlich verendet wart.
Deu tohter was im sô zart.
Swenne er sie sus sehen lie.
Daz er solche hohzeit begie,
des armen unde rîche wurden vro,
unde ir gemute trugen ho.
Alsus er trowren swachet.
Die hohzit er machet
oft in dem iare,
daz er si offenbare
liez al di lute sehen.
Des musten in alle die werden iehen,
daz er in liebe tat dar an.
Grozze gunst er gewan
von den vürsten uberal,
wan si daz chint liht gemal
envollen gerne sahen.
Der suzzen si daes iahen,
daz si in ir bluenden iugent
an zuhten unde an tugent
waer wol volchomen gar.
dô si chom vber daz zehende iar,
O we des daz dô geschach.
dô nahent ir ir vngemach.
Ir starb ir reinev muter.
Ey suzzer got guoter,
het si ir noch lenger gelebt,
sô het sich niht sô vru erhebt
an ir sô chummer haftez leit,
daz si mit grozzer arbeit
muse leiden unde tragen.
ainn kummerleichen tagen.
Der iamer ir durch ir vröude brach,
an ir selber si sich rach.
dô ir got ir muter nam,
von ir selber si quam.
von chlagen unde von weinen
umb die suzzen reinen.
In der stat wart groziu chlag
an dem iemerlichen tage,
dô diu chiuneginne starp.
Ir he sterben manegen herzen warp
seuften unde herzen nôt.
Mit ir lac vil vrouden tôt.
Der vürsten klag wart all groz.
Manec vrouwe ir wengel begoz
mit heizen zehern umb ir tôt.
Vil lihter ougen wurden rot.
Der chunich klag ouch sere.
Er sprach: < nû ist iemer mere
hie mein vroude tôt umb dich.
Ey süeze, wer trostet mich.
Mit der mîn trost ist gar gelegen.
Wer sol nû vnser tohter pflegen?>
Di vürsten dô alle trosten in.
Si sprachen: < habt maenlichen sin,
swaz nieman mach erwenden,
di chlage sol man enden .>
Diu vrouwe wart gechlach genuc.
Zu dem munster man si truc.
Dâ wart daz guot niht gespart,
gar hohe si bestatet wart
unde der sel gewarheit.
Der chunic het groziu herze leit.
umb die suzzen vrouwen
mues man trourich schowen.
Diu tochter chlagt vnsuzze.
Si nam ir daz zu unmuezze.
Daz si niht wan weinen pflac.
Daz trosten si ze nihte wac.
Ir sagt ir herze ir vngemach.
der ir seit dâ von geschach.
Der chunic durch trost zu ir gienc
bî dem chinne er sie vie.
Mit triwen trost er sie dô.
Er sprach: < tohter, wi tust tu sô,
du solt dîn weinen lazzen
unde dich trowerens mazzen.
Gehab dich wol, mein libes chint,
alle die werden, die hie sint,
die trowrent von der chlage dîn.
Du solt dich, libev tohter mein
durch mînen willen gehaben wol.
Der dinge man sich vertrosten sol,
die nieman erwerden chan.
dauon solt du dein wainen lân>
Der chunich die hohen alle bat,
daz si gingen an sinen rat.
Daz geschach, dâ ers gebot.
Er sprach: < mir ist iwres rates nôt,
durch iwre triwe ratet mir.
Ir seit wol sô getriw, daz ir
mir daz peste ratet.
Wan irs mit triwen ie tatet,
dâ von getrou ich iu nû wol.
Nû ratet mir, wem ich sol
enphelhen die lieben tohter mîn,
dâ si mit êren muge sin,
wan si pi mir niht wesen mac.
Ir muter diu ir mit triwen pflach,
die hât uns got enzuchet
unde unser vrouwde entruchet.
Dâ von bedarf sie nû wol,
daz man si schone ziehen sol.
Daz envuget sich mir niht
unde waere ouch ein wunderlich geschicht,
solt ich ir âne muter pflegen,
dâ von sult ir is rehte wegen,
wer daz aller beste tu.
Dâ sult ir mir raten zu .>
Die hohen sprachen al zehant:
 <
uns ist an triwen wol bechant
der rein gemut vürste wert
der bede tugend unde êren gert
unde ie wont mit triwen bî,
alles valsches ist er vri,
der hohe gelobte roboal,
des lob mit êren ie erschal,
der senator von der stat,
an dem ist gar vnser rat
mit lazze gevallen,
er gevellet wol uns allen
unde windet iuch an mit magschaft.
Der pfligt ir schon unde endehaft.
Er hât von hoher art ein wîp,
diu bedev herze unde lîp
ûf tugende hât gestellet
unde ze êren sich gesellet,
diu genant ist benigna.
Weder hie noch anderswa
vindet man iren gelichen niht,
sô hoher tugende man ir giht.
Si ist gar minnechlich gemut,
getrev, weise unde guot,
der pfligt gar erlich.
Si sint beide tugendrich.
Der vil werde senator
was pi dem rat dâ vor.
dô ez geraten ward ûf in,
ez douht in niht ein vngewin .>
Der chunich was des rates vro.
Er sprach zu dem werden dô:
 <
Nû tu mir chunt den willen dîn,
umb die lieben tohter mein,
waz dîn wille sei dar an,
daz soltu mich wizzen lân .>
Der werde roboald dô sprach:
 <
Wizzet daz mir nie lieber geschach
Denne daz ich iu sol an ir
dienen, daz geloubet mir .>
Der chunich dank im zehant.
Nach der hosvrouwen wart gesant.
vürsten unde riter chluge
riten dâ hin genuge
nah der suzzen benignen,
diu an allen dingen,
sich chunde halten schone.
Siv truch der êren chrone.
Du sie di botschaft vernam,
herlich si ze houe quam
mit maneger vrouwen liht gemal.
dô schein daz roboal was
was ein wert bider man.
Der chunich saz ûf ein castelân .,
Schon er ir engegen reit
durch ir hohe werdicheit
mit manegem hohen vürsten rich
unde enphieng si gar lobelich.
Des was wol wert deu chlare.
Ir zuht unde ir geware
den werden allen wol geviel.
Manich zaher ous ir ougen wil.
Vmbe der chuneginne tôt
wurden nah ir die ougen rot
unde tete doch sô tougen,
daz nieman chos an ir ougen.
dô diu werd erbaizte,
manegen deu minne reitzte
von schonen vrouwen, di er sach,
von den er dâ leit vngemach.
Der chunich dô die vrouwen nam,
als sinen êren wol gezam
unde weistes in den palas,
dâ sein tohter inne was,
diu ir in zuhten engegen gienc
unde sie minneclich enphie,
als deu süeze vol chunde,
div si dô an der stunde
trout unde chuste
unde twanc si an ir bruste.
Zu ein ander si sazzen.
Di riter niht vergazzen,
si sazzen zu den vrouwen nider,
dô hort man nieman sprechen wider.
Der chunich hiez dar trinchen tragen,
die rîter begunden mere sagen,
die vrouwen durch ir hobsheit,
daz was ir deheiner leit.
Der chunich sprach zu den vrouwen:
 <
Daz wir iu wol getrowen,
daz ist an disen dingen schein,
daz ich iu di tohter mein
enphilch, diu ist mir als de leip .>
dô sprach daz hohgelobte weip:
 <
Hêrre, nû seit angest gar,
wizzet daz ich sei bewar,
daz ich hân wol iuren gruz.
mîn tohter si wesen muez,
wand ich doch niht chinde hân .>
Danchen er ir dô began,
vrloup nam die werde dâ.
Si sprach: < tohter mîn, wis vro,
wir suln heim zehouse varn.
Der himelische chunich muez dich bebarn.
Herr, ir sult belieben hie .>
Der chunich ir dar umbe niht enlie,
er wolde mit in reiten dan.
Er het ez vngern verlân.
Hin riten di vrouwen reine.
di rîter alle gemeine
mit in hobslichen riten.
Buhurden wart dâ vermiten.
dô sie zehuse quamen,
vrloup si dâ namen.
Daz taten di vrouwn über al
unde zu dem vürsten roboal
unde riten mit dem chunige wider.
Di vrouwen dô erbeizten nider
unde gingen an ir gemach,
dô man si vil gerne sach.
Belaflor trouret genuc.
Diu vrouwe ir daz vnder sluc
mit hoflichem schimphe:
 <
Tohter, dein gelimphe
sol sein gen allen dingen.
La dich daz lait niht twingen
unde wis ouch zerehte vro
ze mazzen nider unde ho
soltu dein gemute tragen,
wil du got unde der werlde behagen.
Du solt hân bescheiden heit,
dir sei liep oder leit.
Dar nach soltu dich rihten
unde dein gemuete pflihten.
Volge guoter lere,
niht troure zesere.
Ob dir herzen leit geschiht,
daz lazze bei dir lânge niht.
dînes libes wis ouch niht zegeil,
sô volget dir selde unde heil .>
Belaflor deu süeze sprach:
 <
Ich wil trourich vngemach
gerne durch dich lazzen
unde wil mich vurbaz mazzen.
Ich wil vil libev vrouwe mein
gerne vnder dînem besem sein .>
Div vrouwe ir hohe danchte dô
unde ward herzenlichen vro
unde sprach zu der guoten:
 <
Tohter, tu solt muten
alles des dein wille gert,
des widerstu schone gewert.
Niemer des verdriuzet mich.
Ich wil gerne ergetzen dich
der vil liben muter dîn.
Ich wil nû dein muter sin .>
Siv gebot allem ir gesinde,
daz si wâren dem chinde
dienstlich vndertan.
Der senator was ein man,
dem bedev tugende unde êre
gap sins herzen lere,
der ich ouch zaller stunde
mit êren pflegen chunde.
Div vrouwe ir gar ir gar mit êren pflach.
Der chunich lie selten den tac,
ern saehe si alda.
Diu süeze vrouwe benigna
vervie im daz vur trivege groz,
daz in der arbeit niht verdros.
Belaflor deu guote
nam ûf an suzzem mute.
Si chert alle ir sinne
an gotliche minne
unde sprach gar gerne ir gebet
unde swenne daz deu süeze tete,
sô was si gerne eine.
Benigna deu reine
des ward an ir innen,
daz si got chunde minnen.
Si sprach zu ir: < ich weiz wol,
wie man dein nû pflegen sol,
dein herz ist alles wandels vri,
dir wont der heilige geist pei .>
Al den vrouwn si gebot,
daz man si lieze sunder nôt
sô si an ir andaht were,
daz si dehein beswere
von ieman dâ enphiengen,
daz man zu ir iht gienge,
daz verbot si sere.
dô getorst nieman mere
sie verirren an ir andaht,
biz ir gebet wart volbraht.
Alsus si ofte eine was,
bis si ir tagzeit volbraht.
Swanne sei der chunnich sus vant,
sô gienc er zu ir al zehant
unde troute unde chuste sie
unde wont ir guotlichen pi.
Daz nam si von im gar vur vol
unde tete ir in ir herzen wol,
daz er sie sô gerne sach.
Owe des daz dâ geschach,
daz tut mir we, sol ich daz sagen,
ich wan ich sold er verdagen,
wan daz daz buch leit dar an.
Ez wurd von mir niht chunt getân,
sô we tut mir ir vngemach,
des ir gar vil dâ von geschach.
Der vil leide sathanas,
der ie gevar dem menschen was,
der was vnmuzich hier vnder,
der geschuef daz ein wunder
unde ein vndpilde ergie.
Daz ist sein sit gewesen ie,
daz vbel zu guote
chert nach sînem mute,
swa erz volbringen chunde,
daz tut er ze aller stunde.
Die andaht er vil sere nait,
der dâ pflach deu süeze meit.
Dâ wold er zu mischen,
ob er sie mocht erwischen
oder an iht gevahen.
Daz begunde got versmahen,
daz sie niht wart des tivels spot,
des bebart sie der süeze got,
an den si sich gar lazzen het
unde ir andahtichlich gewet,
daz half ir daz si genas,
daz ir der bose sathanas
niht an gewinnen mohte.
dô im daz niht entohte,
dô chert er gegen dem vater hin
unde verwandelt dem den sin.
Von rehten sinnen er in schiet.
Gar valsche libe er im geriet,
daz er nach der tohter wart
sere bechort, deu was im zart.
Nach im ward alle sin gir erzunt,
sus was er von minnen wont.
Ey süeze minne, nû sich,
daz geschach gar wider dich,
daz er in dînem pilde
wold machen dir ein pilde
unde an sîner tohter began.
Minne, daz was dir getân.
Es mocht niht heizen minne.
Der tiwel im di sinne
gantzlich het erblendet
unde in an minnen gar geschendet.
Nû merchet an dem verborhten,
wi gar er vnerworhten
sich selber schenden wolde,
des er doch niht enscholde.
eines morgens vriu chom er dar
unde nam sîner tohter war.
Dâ vand er si alda si was
eine unde ir salter las.
dô gienc er zu ir in daz gadem,
dô si was eine sunder chradem.
Die tuer er nach im sparte
der gotes widerwarte.
dô in div suze chomen sach,
si sprang ûf unde sprach:
 <
Vater, wis gote willechomen,
du hast trouren mir benomen,
dazu du sô gerne chumpst zu mir,
des wil ich iemer danchen dir .>
Mit den armen twanc ers an sich.
Er sprach: < tohter, nû wol mich,
daz ich dich ie sô schoen gesach,
du pist mîner vrouwden dach .>
Zehant er si chuste
mit vleizichlichem geluste.
Owe, des was gar zevil,
wan ez was ouz der mazze zil.
Er sprach: < libev tohter mîn,
sich, ez muez ot nû sin,
des ich nur lânge hân gedaht,
daz muez nû werden volbraht.
Ich wil mînen willen hân
mit dir .> < daz sei getân,>
sprach sie, < daz si gigert,
des wirstu schon von mir gewert.
Swaz du wilde, sich, daz geschiht .>
dô wesse si sines willen niht.
Daz sein herze was vals gein ir,
der tivel unde brodes vleisches gir
het vercheret im den mut.
Er sprach: < libev tohter guot,
ich wil dir liplich pi geligen .>
 <
Vater, des wirstu niht verzigen,
ligen, sitzen oder stan,
bin ich dir alles vndertan.
Swas du wilde, daz sol sin,
wan ich pin deu tohter dîn .>
Er sprach: < tohter, nû lon dir got,
daz du sô gerne mîn gebot
laistest nach mîner ger.
Libev tohter, nû wol her .>
Bei der hant er si dô vie:
 <
Wir suln bedev ensampt hie
ein minne spil machen .>
Div tohter begunde lachen
unde sprach zu dem vater dô:
 <
Lieber vater, wie tustu sô,
was wedeutestu hie mit?
Es ist wider vater sit,
daz du sô versuchest mich.
Ich erchenne wol sô witzich dich,
daz du iht brîchest diu reinecheit
unde daz mir iemer herzenleit
von dînen schulden geschiht,
wan du hast nur triwen pfliht .>
Er sprach: < deu rede beleibe,
du must von mir ze wibe
werden des ist dehein rat,
swis holt dar nach ergat .>
Si sprach: < neide vater mîn,
du pist sô tugenthaft unde sô rein,
niht mailig vnsern christentum.
Du hast wol cheiserlichen rum
vber alle die vürsten, die hie sint.
Bedenche daz ich pin dîn chint
unde daz du mîn vater pist.
Er an mir den suzzen christ.
Niht entrain an mir die toufe,
daz des reinen blutes chouf
an uns nich verlorn sie.
Wis menlichen wizzen pi.
Wirt man des vnpildes gewar,
sô hab wir verlorn gar
bedev lob unde êre,
daz vurch ich andir sere,
doch chlag ich wenic miniv lait,
wan daz ich vurcht dîner werdicheit
wer dâ von ernihtet
unde dîn êre entrihtet.
Daz solt du bedenchen,
aund solt dich sô niht krencken
seit sô vil êren an dir stat.
Bege wir dise missetat,
sô sei wir iemer mer verlorn,
dâ von ist baz verborn.
La dich den tivel niht schanden
ze sus getanen sunden .>
In muet dâ sie weilich sprach,
der zorn im durch di tugende brach.
Er tete ein vngefuge groz,
er machet si des mandels bloz
unde graif si vnvaterlichen an,
mit ir er dô ringen began.
Er sprach: < owe, was du chanst.
Seint du mirs niht guetlich ganst,
sô mustuz tun an dînen danch .>
Mit ir er vngefuge ranch.
Dâ von si sigelos gelac.
Aller wer si verphlac,
wan er was et ir zestarc.
Si was witzich unde chark.
Got ruf si mit herzen an,
tiwer manen si began in:
 <
Helt rîcher got guot,
nû hilf mir durch dîn suzzis blut
von diser schandebaeren nôt.
Gesende mich ê an den tôt,
ê ich gelastert werd alsô .>
süeze lachende sprach si dô:
 <
Liber vater, ich siche wol,
waz ich gegen dir nû tun sol,
nû la mich ûf unde hore mich,
ich wil gern geweren dich,
alles des du an mich gernst,
daz du einer bet mich gewerst,
daz ist bî namen uns beiden guot.
Du tust ez unde bistu vrueot .>
 <
Ich wils ligende horen,
du woldest mich betoren .>
 <
Nein, sô gehelf mir got,
ich rede ez gar sunder spot.
Ich sich wol, daz dir ernst ist.
Nû laz mich ûf ein churze vrist,
daz ich dir chunne gesagen
mînes willen wil ich dich niht verdragen.
Ich enmach dir doch entrinnen niht.
mîn wer ist gein dir enwiht,
daz hastu selben wol gesehen .>
Er sprach: < daz sei geschehen .>
Vor vorhten si was erblichen,
di varn ir was entwichen.
Als er sie ûf gelie,
minnechlichen si in vmbe vie
unde chuste loselichen in.
Vf reineheit stund ir sin.
Si sprach: < lieber vater guot,
ich sag di reht minnen mut.
Send ich dînen ernste sihe,
ûf genade ich dir vergihe,
ich tuns als gern als tu ez tust.
mînes rates aber du volgen must,
sô muge wider suder arquam
beleiben, ob daz wirt getân.
Ich wil dir alsô vugen,
daz dich sein muez genugen,
daz sein niman inne wirt .>
Er sprach: < owe, wie mich swirt
dîn loelichev chundicheit.
Dir sint liste vil bereit.
Du wilt dich mit den listen
vor mir alsus vristen .>
 <
Nein ich, liber vater mîn,
ich machz dir doch niht vor gesein.
Ich tuns wan durch dîn êre,
der vurht ich an dir sere.
mîn selber wurde guot rat,
wan sô vil êren an dir stat,
daz es dir wurde ze borte,
sô man darvon uns horte.
Ich tun bî namen, swaz du wil,
beit mir niwan ûf daz zil,
als ich dir nû bedeute .>
 <
Daz zil mus wesen heute,>
sprach er, < niht lenger ez wesen mack .>
deu süeze guoter sinne pflac,
ouch half ir got der guote,
der si het in seiner huote
unde sannt ir helff unde trost,
daz si von im ward erlost
wann im nimmer missegat,
der sich gar an in verlat.
si sprach: < hêrre, ich sag dir daz,
ich will dînes vügen vil paz,
unde mac dir daz vil lieb sein,
geschicht es mit dem willen mein.
dô ist uns wol damit.
Der pyderb man sol guot gepit
an allen dingen geren hân .>
Der muot im dô entsleiffen gan,
sô sues wâren ire wort.
Er sprach: < ich hân nie gehoret,
von kind red sô endthaft.
Dein wort habent grosse kraft.
Du hast mich von dem willen pracht,
des mir doch nyndert vor gedacht.
Liebe tochter, nû sag an,
daz solltu mich wissen lân,
wie du es wilt vugen paz, daz sag .>
 <
Von heut an dem xiiii tag,
sô kum her wider unde nihte.
Du solt ouch niht peitten mê.
Wan du mein potschaft hast vernommen,
sô soltu zu hant komen .>
 <
Wolt ich mich des lân an dich,
du willt leicht vmbfueren mich .>
 <
daz thaet ich vngerne gen dir .>
 <
Wie willtu daz bewaren mir?>
 <
Vater, mein hêrre, wie du will .>
Er sprach: < du kanst mir sein zevil.
Ich waiz, wer dichs hât gelert.
Du hast mir den muot verkert,
daz ich dirs will peitten.
Du muost an disen zeitten
mir tun des sicherhait
unde swer mir einen aid,
daz ich des an angst sei .>
 <
Wiltu niht einen, ich swer dir drey,
daz ichs uns vugen will alsô,
daz wir des paide werden vro .>
Alsô laitt si in ab.
Den aid er ir selb gab.
Den swuer si gerne im.
 <
Got hêrre, mein andacht vernim,>
suss sprach si in irem herzen.
daz laid begund si schmertzen,
daz si tuagenleiche truog,
des si nindert gewuog.
Als die sicherhait ergie,
allerst er si lie.
si sprach zuo im zehannt:
 <
Vater mein, biz gemant,
Thuo als du mir schuldig pist.
Biz niht lenger vür die vrist.
Volg meinem rate.
Tuo aûf die thur drate,
daz man sich daran icht verste.
Wir sullen im tuon, suss niht mê .>
Er sprach: < tochter, daz tuon ich.
Krist, der gesegne dich .>
Er gienc unde tete ûf die tur.
Von ir er gienc zehant hinfur.
Liebers ir dô nie geschach.
dô si in vor der thuere sach,
ir was als dem voegelein,
daz von der vangknuz sein
kumpt . als an danck ir was,
daz si suz vor im genas.
Ir halff von im der sues krist,
der in der nôt ein helfer ist,
daz si vngemailt belaib,
irr si ûf trouwen traib.
daz laid schmertzt si ie mê.
Ir ward vor laid alsô we,
daz si vil kome gestuond.
si tete, als dy weysen tuond,
unde gienc wider an ir gepet,
daz si mit grossem wainen tete.
si schuof ir sel vngemach.
daz har si aus dem haupt prach.
Ir klag was vnmasleich.
si sprach: < got tugentreich,
gib mir helff unde rat.
mîn gar kummerleich stat.
Tun ich die schand, ach owe,
sô sein wir paide iemer hie
an sel unde an leyb verlorn.
Ach daz ich ie ward geporn.
Ich will mir selber tuon den tod.
Es ist pesser, daz ich ein nôt
leid, dann wir paide.
Mit ymmerwerndem laide
muosten doch ensenent sein
ich unde der laider vater mein .>
In dem zweyffel si was.
Got schuof doch, daz si genaz.
si waint pitterleich.
Ir klag was gleich
der schoenen ysalden klag,
die si dô het an dem tag,
dô si nach tristannen starb.
Ir klagents wunschen verdarb,
daz si des todes gert.
Niemant si des wert.
Ir tete wirser dyse nôt,
dann ir hiet getân der tôt,
wann sô waere volendet gar
eines tages ir nôt vür war.
Mit disem vngemach si ranck.
si hett manegen swuoren gedanck.
Ir selbn hiet si gern getân
den tod, möcht si gehabt hân
zuo der sel dhainer schlacht trost.
si hiet sich des lebens erlost,
darumb muost si es lassen.
si waint gar vnmassen
unde viel nider enkreutztal.
Sô vant si alsô roboal
waint an ir gepet ligen.
daz ward allda von im verswigen
unde schlaich stille dan.
Seinem weib er es sagen began.
Er sprach: < will du schawen
an vnserer iunckfrawen
die groessisten andacht,
die ie an kind ward volpracht,
gee unde sich wie si liget.
si hât ir selber angesiget .>
Die vrouw gienc zuo hand dar
unde nam ir ungehab war.
si sprach: < kind, wie tuostu sô?
Du wild daz wir sein vnfro,
daz du dich alsô verderben wil.
Got hât noch parmung vil .>
si want, daz ir swaere
von andacht waer.
daz was ir dannocht niht kunt,
wie ir herz was verwunt.
si sprach: < nû wol dan,
wir sullen zuo tisch gan .>
Mit ir si guotleichen gienc.
Ir trowren si doch niht lie.
Mit in si zuo tisch saz.
Weder si tranckh noch az.
daz was in laid von herzen,
daz truog sollichen smertzen.
si patens, daz si az
unde ires laides vergaz.
daz was verlorn; si az niht.
Es daucht si alles entwicht,
was yeman si getrost.
In herzen zahern si tost.
Ir liecht klare augen
offenbar unde taugen.
Der wirt die tisch hiez dannen tragen.
Sô ser muet in ir klagen.
Niemant si niht sagte.
si gienc abe unde klagte,
dâ si es ee hett verlân.
Dâ hueb si aber wider an.
Gar pitter si wainte.
Als si sich verainte,
dô huob sich trauer unde klag.
Alsô lebet si drey tag,
daz si az noch tranck,
vntz daz si ward sô kranck,
daz si sich niht mocht getragen
noch vor anmaht gechlagen,
sô gar was si vertorben.
Si waer ot gern erstorben.
Roboal zu der vrouwen sprach:
 <
Owe dirre vngemach,
den vnser tohter leidet,
mîn herze mir verreidet.
Gink, vrage waz ir were.
Gevraisch daz vnser hêrre,
sô hab wir leib unde guot verlorn.
Ir vngemach ist mir ein dorn,
durch got, gink dar zu ir .>
 <
Gern,> sprach si, < gink mit mir,
wir suln bediu besehen,
waz der liben sei geschehen .>
Daz tete er . sie giengen dâ hin
unde taten die tuer zu nah in.
dô vunden si die reinen
mit chlag unde mit weinen.
Als ein habech si chume glei.
Daz brach in di vroude enzwai.
Benigna zu ir nider saz.
 <
Owe,> sprach si, < waz ist daz?
Tohter mein, was wirret dir,
daz sag durch dîn triwe mir.
hât dir hie yman iht getân,
daz soltu mich wizzen lân.
Durch dine grozze guote
sag mir dîn vngemute.
Sol ich hân verlorn gar
an dir minev vunfe iar,
di ich an dich hân geleit,
daz ist mir innerchlichen leit.
Ich hân mir dich erzogen,
dich hât leiht ein geist betrogen.
Tohter, daz laz mich wiszen,
wi du dich hast gevlizen.
Ez ist niht rehtiu andaht,
daz du dich hast enwiht braht .>
Div süeze choum gesprach:
 <
mînen vnverdienten vngemach
wil ich gerne sagen iu,
wand ir beidev seit getrev.
Es wirt niht iu verdagt,
ich wold iuch doch haben gesagt .>
Si sagt in von erste gar,
waz ir geschach unde waz ir war
unde wie ir vater mit ir vur,
wie si im dar umbe swur,
daz sagt si alles enne her.
Si sprach: < wie mocht ich iemer mer
vro weliben dâ pi,
mîn herze ist aller vrouden vri,
ich erwerde dâ von erlost,
ich gewinne ê niemer trost .>
dô si daz gehorten,
si erschrichten vn den worten
unde beiten beidev sere.
 <
Owe dirr vnere,>
sprachen si zehande,
 <unde der houpt schande,
wi ist romis rich geschant,
ez erhillet vber elliv lânt
unde wirt ein vinger zeigen
vf den er vaigen.
Ob im deu vntat geschiht,
mir muzen den schaden pfliht
mit im alle gelich nemen,
ez mocht eim heiden missezemen .>
Der werde senator sprach,
 <mich muez dirre vngemach,
tohter, mit dir iemer sweren
unde in mînem herze wern .>
Si antwurt wislichen
dem helde tugentlichen.
Si sprach: < ich chan uns bebarn,
wil du nach mînem rate varn .>
Er sprach: < suzziu, daz tun ich,
du solt ouch bedenchen mich,
mîn dinch mir sorchlichen stat.
Hei, chundest nû geben rat,
des wold ich gern volgen
unde wurde dir niht erbolgen,
ich mac dar umb geben den lîp .>
dô sprach daz tugend rîche wîp,
Benigna dv reine:
 <
Tohter, niht enweine,
suzzev belaflor, nû sprich,
wi hastu beraten dich,
daz soltu uns rehte sagen
unde dînes willen niht verdagen .>
 <
Nein ich,> sprach si, < sô mit got,
ich wil alder werde spot
leiden ê iu beden iht
von mînen schulden geschiht.
Wizze, vater, nû daz ich
ê selbe wolde toten mich.
Ez ist pezer, daz ich den tôt
leide, ê ir chompt in dehein nôt.
Durch mînen willen ich wils erbern,
ich wil et des todes gern .>
Daz begunde in erbarmen.
 <
Owe mîn vil armen,>
sprach deu süeze vrouwe,
 <der iemerlichen anschowe,
tohter, di ich an dir sihe.
Dem liben got ich vergihe,
daz ich wil vour dich sterben,
ê ich dich lazze verderben .>
Der senator sprach alsam:
 <
Ich wer mir selber iemer gram,
ob ich dich lize verderben sô,
des muez ich iemer sein vnvro.
Ich leid ê durch dich waz mir geschich .>
Si sprach: < des enger ich niht.
Ez ist umb mich pezer vil,
den tôt ich gerne leiden wil .>
Er sprach: < neina vrouwe mîn,
nû tu nur chunt den willen dîn,
ich leiste gerne swi ez erge,
mir gesche wol oder we.
Ez ge ze vrumen oder ze schaden,
ich wil dich dîner nôt entladen,
seit ez an mich chomen ist .>
 <
Nû lon dir der süeze christ,>
sprach si: < du will durch mich,
alsus gar legen dich
leibes unde guotes.
Deines wiligen mutes
hastu mich wol inne braht.
Nû hoer, wes ich mir hân gedaht.
Ich sage dir rehte mînen sin,
ich wan, wir chomens alsô hin
mit helfe des starchen christes.
Ich hân mir eines listes
erdaht, den ich dir vur lege.
In dînem mute ez rehte wege,
waz dich dar an dunche guot.
mînen chintlichen mut
sag ich ûf genade dir:
Du heiz ein schef gewinnen mir,
niwe, starch unde guot
unde daz is sei alsô behut,
daz sein ûf romische erde
nieman inne werde,
danne wir unde ouch der,
der ez sol machen, den princh her,
daz er uns tu sicherheit,
daz ez von im sei verdeit
unde daz ez churzlich geschech,
ê daz mîn vater sehe,
der mir swaere zeit tut .>
Roboal was gar vruht.
Er verstund wol was si meinte.
Gar innerchlich er weinte
unde geviel im doch an ir wol.
 <
Gerne ich dir volgen sol,
ob du gewerst mich,
daz du niht mer verderbest dich .>
 <
Ich tun gerne, swes du gerst,
ob du mich der pet gewerst .>
Al zehant hub er sich dan,
den westen schefman er gewan,
der inder bei der teifer saz.
Dâ von si irs leides vergaz.
Daz schef wart nach ir willen gar
gevriumt . si sprach: < nû nim war,
daz es schier werde bereit
unde swer uns daz einen eit,
daz ez von dir sie verswigen .>
Des wart si dô niht verzigen.
Er tete gern unde willechlich,
swaz im gebot deu tugentrich.
Danne gienc der schiffe man.
Daz schief er machen began,
sô er peste mohte
unde rehte als er ez tohte.
Div süeze mit ir muter gienc,
div des lânger niht enlie.
Si bat ir ze ezzen al zehant,
daz peste daz si indert vant,
trug sie ir mit triwen vin
unde ouch mit rehter willechur.
Si was nû gar verblichen;
waer si iht lenger sus beliben,
ez muez gewesen sein ir tôt.
Ir widerstund nû daz brot,
daz si des niht enmohte.
deu vrouwe mit maneger slohte
braht si an geluste wider.
Ofte satz ce si sei nider
unde pflag ir mit guoter spise.
deu vrouwe was sô weise,
daz si sei schir het wider braht
an ir varbe unde an ir maht.
Nû was ouch daz scheffe bereit,
daz wart in heimlich geseit.
dô sprach roboal zu ir:
 <
Libev tohter, nû sag mir,
wi hastu gedaht ze varn,
oder wie wil du dich bebarn?
Ist daz dir iht gewirtet,
sô ist iemer mer verirret
mîn vröude, aldi weile ich lebe.
Er lebt nindert, der mir geb
zevreuden deheiner slachte trost.
Ich wird ir gar mit dir erlost .>
Si sprach: < daz wil ich dir sagen.
Du heiz mir in daz schef tragen
trinchen unde spise,
als dich dîn herze wise,
dâ mit ich berihtet sei
zwene manen oder drei,
unde vnder mein houbet ein stro,
liber vater, unde schaffez sô,
daz ich schier chom dar in
unde stoz mich an daz wazzer hin
unde laz mîn got walten,
unde wil er mich behalten,
er bringet mich schier an di stat,
dâ mein leichte wurdet rat.
Dâ ich im zedienste pin.
Daz ist mein girde unde mein sin .>
 <
O we, daz ich ie wart geporn,
nû hân ich dich alrest verlorn,>
Benigna deu süeze sprach.
 <
Ach, daz ich ie dich gesach.
Woldestu alsus varn,
daz sol ich vil wol bebarn.
Du must benamen vuren mit dir,
swaz dein libev muter mir,
deu süeze sabie hie
an hohem starchem guote lie,
daz muz gar mit dir an di vart,
daz mir mit dir gantwurtet wart.
Golt unde edel gesteine,
ein grozzer hort niht chleine,
chleinode di pesten.
Du verst zu vremdem gesten,
chumstu swachlichen dar,
sô wurdestu verspotet gar.
Du must in edelem gewande
rn âne schande.
Swa du danne hin cherest,
uns unde dich du erest .>
Des antwurt ir deu guote
mit suzzem senftem mute.
Si sprach: < des hab dehein mut,
daz ich sô vber mezzich guot
mit mir iemer gefuere.
ez wurde mein vngefuere,
ez wirt niemer getân.
Ez sol hie bei ev bestan,
ir sult sin pflegen beide,
daz mir iht herzen leide
dâ von iemer widervar.
Ir sultz ev bedev haben gar,
daz ir an mich vngesuchet.
Hohvart di got verfluchet.
Wizzet, des tun ich niht,
niemer ez von mir geschiht.
Ich wil diemutichlich varn,
daz ich die sele muge bebarn.
Ich ger won wazzer unde brot.
Begreif mich sust der tôt,
sô het ich mich viel bebart,
vür ich mit mit solcher hohvart .>
dô sprach der werde roboal:
 <
Ich teil dir eins, nû nim di wal,
wil du daz guot lazzen hie,
daz dir deu werdev muter lie,
sô must ouch du beleiben.
Ich lazze dich niht verchleiben.
Dar an dich rehte versinne.
Wille du varn von hinne,
sô vür daz guot mit dir gar.
Dâ von beleib oder var.
Du wele swelhes dir liber sei,
an du beleib uns hie bei,
oder du var, als ich dir
geraten hân, des volge mir.
Dir selben du an êren vrumest,
swar du alsô hin chumest
mit sô cheiserlichen wat.
Vnsanfte dir dâ missegat,
unde begunnen alle lute iehen,
ez sei durch laster niht geschehen.
Daz schein an der reicheit,
di man zu dir hât geleit.
Wurest aber du, tohter mein,
als dich leret der wille dein,
swar du denne chomest gevarn,
sô mohtestu niht bebarn
dînen lîp unde dîn êre.
Mant wirt dich muent sere
unde sprechen, du seist vm vngeschiht
verstozzen, swie des were niht.
Dâ von nach nimen rate tu,
dâ wil ich dich gerne vndern zu .>
Div süeze diemutichlichen sprach,
dô si sinen ernste ersach,
si sprach: < owe der sele mein,
mocht es mit vrlube sin,
ich vür gerne mit dimut,
ich vurht, ez sei mir niht guot,
ob ich mit der hohvart var,
got hêrre mich dar an bewar.
Ich weiz niht, welhes ich nemen sol,
mîn herze ist dâ von zweivels vol,
doch hân ich selbe mich bedaht,
du hast mîn zît her braht
in solhen triwen, daz ich dir
wil volgen, swaz du ratest mir
unde mîner lieben vrouwen.
Ich lazze mich willechlich schowen,
daz ich tun, swaz ir bede welt .>
Des vröut si sich unde der helt.
Si nigen ir schone beide,
si iahen: < dem herzen leide,
daz wir umb dich leiden hie,
dem leide wart geleiche nie,
daz leit uns leidet leben unde lîp .>
dô sprach daz vil getriwe wîp:
 <
O we der iemerlichen nôt,
daz niht enruchet mîn der tôt.
Was touch in der nôt mîn leben,
mir ist ein tôt in leben gegeben.
Ich leb unde pin rehte leben tôt,
iamers leben geit mir todes nôt.
We, daz ich niht ersterben chan,
was sol ich zeworte hân,
sô man mich umb dich vraget,
des lebens mich betraget?
Mir ist vnmer mîn leben nû.
Libev tohter, seit daz du
sô iemerlichen von mir verst,
dâ mit du vrovde mir beherst .>
daz was ir aller drier chlage,
vntz daz in ab gienc an dem tage
unde daz si dâ deu nacht begreif,
diu chlag in dannoch niht entsleif.
Nv was daz schef bereit gar,
dô hiez der vater bringen dar
von edeler spise vollen rat,
vische, huner, wilprat
ûz allerhande daz peste,
wand er vil wol weste,
was div vrouwe gerne noz.
Daz in choste niht verdroz.
Willechlich er ûz gewan,
als er sie verstuent daran.
Dâ mit si berihtet was was
unde ouch die zît wol genas.
ê ez wart dar in geleit,
dâ wart ez meisterlich bereit,
daz ez niht enwiht wart,
die weil si vür di iamers vart.
Wazzer, chlaret unde win
mues ouch in dem scheffe sin.
Daz wart mit weinen unde mit klagen
alles in daz schef getragen,
wan daz guot alleine,
golt unde edel gesteine,
daz was noch beliben dort,
des was ein vber mazich hort:
kleinode maneger slahte,
di besten, die yman mohte
in allen lânden vinden,
die truch man alle hinden
ouz dem huse unde niht vor.
Daz schuef der weise senator,
daz mans iht inne wurde.
Manege swere burde
wart von guote hin getragen
vf daz schef . nû hort ich sagen,
von dem gewande solch richait,
daz nie vrouwe wezzer chlait
weder ê noch seit gewan,
der liez er niht datz im bestan,
ez muest ir allez volgen mit,
daz warn veterliche sit.
Er vetert ir michels paz,
danne ir vater, wizzet daz.
Er was ir getriwer vil,
daz ich wol sprechen wil,
danne ir rehter vater was,
von dem si chume genas.
Nv wâren gar deu chleider chommen,
ûz den diu besten wurden genommen,
div richsten drev man drunder vant,
dar in gechleidet wart zehant,
der suzzen iuncvrouwen lîp,
daz tete daz getriwe wîp,
Benigna deu reine.
Mit manegen edelen steine
musen si geheret sin:
saphir, smaragde, rubin,
maneger ûf den chleidern lac,
der chost der chunich sich bewach
durch der iuncvrouwen lîp.
Nie baz bechleit wart ein wîp
denne disev cheiserliche magt.
Vil selden was an ir betagt:
ein samit lazur bla
verre braht ûz persia,
des was schon geheret,
groz vleiz dar an gecheret
von meisterlichen handen.
Er wurden in allen lânden
nie gesehen sô rehiu chlait,
als sie dâ wart an geleit,
deu süeze valsches vrie.
Rok unde sukenie
warn âne wandel.
Dar ob ein rîcher mandel
geworht von tiwerr chost,
manic edel stein dar ûf glost,
di hoher chraft niht wâren vri.
Edelporten von arabi
di wâren chostrîche,
die man meisterliche
begatert druf hât genat.
Dâ der gater zesamme gat,
dâ sein der nagel solde,
daz was ein bukel von golde,
dar inne ein edel tuwer stein,
der chostlich dar abe schein.
Ein saphir oder ein rubein
unde ie enmitten ein aerlin
von edelem golde von kaukasas.
Div veder guot hermin was,
swene swarze zobel guot,
di wurden dem chuninge hohgemut
von der ruzzen lânde braht,
dâ mit der mandel wart bedaht.
Bedenthalben vor zetal
ein gulden chet liht gemal
vor ouch durch den mandel gienc,
dâ mit man im zesamme vie.
Daz div cassel solden sin,
daz wâren zwen rubin,
edel, groz unde guot,
die leuhten als ein glossendiu glut.
Inzwan guldin aren
si meisterliche beborht wâren.
Der gortel ein edel porte was,
mit dem golde von kaukasas,
was er chostlich beslagen,
der zam ir wol zetragen.
Er was tousent mark wert.
Dâ vur het sin ze pfande gert
ein iude, wan dar ufe lac
manic edel stein, der tugende pflac.
Man trug ir dar ein vurspan,
daz pesser nie gewan
dehein cheiserinne.
Daz was mit grozzen sinnen
geworht ûz edelem golde
unde erleit, az ez solde
mit edelen guoten steinen,
grozzen unde niht chleinen.
Nv was deu vrouwe wol gechleit,
dô ward ir ûf ir houp geleit
ein tiwer chrone ûf blozzes har
deu über reichet daz ander gar,
deu bas sô chostlich bechant.
Ob etlich vürste het sin lânt
geahtet het der chrone enneben,
man hets im drume niht gegeben.
Nv was daz schef gar geladen,
div iuncvrouwe vorhte schaden
von ir vater gewunnen.
Si sprach mit in zu sinnen:
 <
Wir mugen niht lenger hie besten,
wir suln zu dem schiffe gen .>
dô vurt si mit im zetal.
Der edel vürste roboal,
die vrouwen unde den schefman
sach man ouch mit ir gan.
dô sie zu dem scheffe quamen,
die iuncvrouwen si namen
mit armen sis vmbe sluzzen.
Vil zehel si nider guzzen.
Iamer si bescheinten,
von herzen si weinten.
dô daz gesach der schefman,
mit in er beinen began.
Diu süeze vrouwe benigna
chuste die iuncvrouwen dâ.
Mit trourigem mut si sprach:
 <
O we, dîn grozzer vngemach,
der tut mir hiut unde iemer we .>
Ouz heizzer stimme si schre:
 <
Owe unde eya ey,
daz dirre iamer niht enzwei
mîn iamric herze wrîchet,
daz iamers swert durch stichet
mîn herze alle enmitten .>
Got begunde si biten,
daz ers erloste von der nôt.
Si sprach: < la mich den tôt
heint hie erleiden,
seint daz ich muez meiden,
libev suzziu tohter mein, dich.
Owe tôt, zweu sparstu mich,
daz lait mich des todes notet,
div nôt in leben mich totet .>
Si taten grozze chlage schin,
dô mues et ez alsô sin.
In daz schief hiez man sie gan,
daz wart nach ir zu getân,
gar vestichlichen ez du wart
vermachet, daz ir ûf der vart
niht mohte gewerren,
des lobtens vnsern hêrren.
Ein venster ward ir benant,
dâ si wol durch stiez die hant.
Daz was gemacht sô meisterlich,
daz diu maget tugentrich
wol ûf tete unde zu
beidev spat unde vru
sô sie chiesen wolt den tac.
Durch den gebresten sis niht pflac,
daz si niht lihtes hate.
Ir louhten vru unde spaten
in dem scheffe die sterne,
bedev groz unde chleine
als der lihten sunnen schin
von vinster leit si dô niht pein.
Hin vür deu süeze guote,
got nams in sine hute
unde sant ir ein solhen wint,
der sluc daz edel chuniges chint
ouz der teivel, biz ûf daz mer
slug er sie sunder her.
Dehein pfille sô snelle mê
von einem ambruste gienc,
als sie der wint danne treip,
in gotes scherm sie beleip.
dô si sei nimer sahen,
dô begunde in iamer nahen.
Der weise senator sprach:
 <
Nû nahent vnser vngemach.
Wie muge wir uns webaren,
wir solden mit ir sein gevarn .>
Gen der teifer er dô lief,
dâ in daz wazzer douhte tief,
unde wold sich ertrenchet hân.
dô erlief in der schefman
unde zoh in von danne wider.
Div vro enviel en unmaht nider.
Den schefman der nôt verdros.
Mit dem wazzer er sie begoz
unde half ir ûf, daz si gesaz.
Roboal tete lutzel was.
Sie chlagten sô senlichen,
daz in daz etrîche
mocht geantwurt haben.
Der schefman must si laben
mit dem wazzer, unde sprach zu in:
 <
War ist chomen evr sin,
daz ir alsus seit verzagt,
waz touch, ob ir iemer chlagt?
Si chumpt doch herwider niht.
War umbe bringt dir iuch enbiht?
Hêrre, ir sult versunnet sein.
Ez ist vbel an iu schein,
daz sol vil êren an iu stat
unde daz iuch aldiu werlt hât
wur den tiweristen man,
der vürsten ampt ie gewan.
Nû welt iu iuch verterben
unde an ev ersterben
alle ewer werdicheit,
div got an iuch hât geleit.
Wol ûf, wir suln von hinne.
Wirt man iwer hie inne,
sô werdet dir vermeldet,
des ir wol enkeldet
von dem chunige unde ouch ich .>
 <
Du hast wol gewarnet mich,>
sprach der erwere man.
Si stunden ûf unde gingen dan.
Mit grozzer chlage giengen si hin.
Der schefman gin ouch mit in
unde het si gar in sîner pflege.
Ofte trost er si ûf den wege
unde bats ir weinen lazen
unde weist si von den strazzen,
wege, die er wol chunde.
Der senator begunde
im danchen vleizichlichen.
Er sprach: < ich mach dich rîche,
sol ich dehein wile leben .>
Er bat im sine triwe geben,
daz er ez heimelichen truge
unde sein yman zu gewuge.
 <
Hêrre, des seit an angest gar,
daz ich mich unde iuch bewar .>
Alsô sprach der getriwe:
 <
Boes ist deu after riwe.
Mir geschah dar umbe sô we,
daz ich muez douher iemer mer,
oder ich verlier gar den lîp.
Sein sol holt mein selbes wîp
niemer werden innen.
Ir sult iuch wol versinnen
unde lat eur vnmezig chlagen,
daz yeman iht hab dâ von zesagen.
Tut sam iuch niht werre.
Gevreischet ez vnser hêrre
der chunne, sô hab wir gar verlorn.
Er rîchet an uns sinen zorn .>
dô er si braht an sin gemach,
nach vrloub der getriwe sprach.
 <
Nû pfleg iwer ihesus christ,
der ein trost vur trouren ist,
der gebiuv helfe unde rat.
Durch in ewer troweren lat .>
Sus schied er von in alda.
deu süeze vrouwe benigna
gab im gabe rîche
unde dancht im vleizichliche.
Si sprach: < wir sein dir iemer holt,
daz hastu wol umb uns versolt .>
Vro unde rîcher schied er dan,
tiwer er danchen began.
dô hup sich ein niwe chlage.
Nû nehent ez gegen dem tag.
Mit vngemach si rungen.
Gegen tag di vogel sungen.
Si ahten wenic vf ir sanch.
Der iamer in dâ vröud durch dranc.
Ir chlage der was alze vil.
Nû was ouch chomen daz zil,
daz div guote belaflor
ir vater het gegeben vur,
des choume het erbiten.
Des morgens vrouw chom er geriten,
wan einen chneht er zu im nam.
dô er in daz hous quam,
den chnecht er wi den rossen lie.
Alein er zu dem gadem gienc,
dâ er si inne lazen het.
Er wand, si waer an ir gebet,
als er si offte het vunden.
dô giench er an den stunden
in die chemmenaten.
Er wand, er wer weraten,
dô was ez inder alsô,
des gestund er vnvro.
dô er si dâ niht envant,
sô chert er wider zehant
unde gienc zu der vrouwen.
Die muez er iamrich schouwen.
Er sprach: < nû sagt an,
wie seit du alsus getân,
daz ir sô gar vertorbet sit,
daz mir grozze vnvroude git.
Sagt mir liebev vrouwe mîn,
waz mugen disev mer gesein?
Wa ist roboal mîn mac
unde mîn tochter, an der ie lac
aller mîner vrovden wal?>
Vil schier chom dâ roboal
unde enphiench in vleizechliche.
 <
Nû lon dir got der rîche .>
Der hohe were chunich sprach:
 <
Waz teutet eur vngemach,
daz ir vertorben seit sô gar.
Wert ir gelegen ein ganzes iar
gevangen, sô wer sein zevil .>
 <
Hêrre, der mer ich iuch niht hil,
daz mich an vrouden irret
unde allez, daz mir wirret.
ûf genade sag ich ev,
wan ir wol sô getrev,
daz ir dâ mit sampt uns chlagt,
ob ir rehte triwe tragt .>
Ze vuzen vil er im dô.
Er zuht in ûf unde sprach alsô:
 <
Durch got, sag an, was wirret dir,
waz angest hastu gegen mir,
daz du sust vur mich vellest
unde daz du dich gesellest
sô chlegelichem pine.
Was sint die chlage dine,
daz soltu mich wizzen lân.
Du solt dehein angest hân
gegen mir, swaz deu rede sie.
Wis gar an angest vor mir vri,
du unde mîn vrove dîn wîp.
Sorge unde angest von dir trip.
Sage mir durch di guote dîn,
wa ist deu libe tochter mîn?>
 <
Owe, des pin ich erschrach,
es hât mir niwe leit erwac,
wan ich chan iuz niht gesagen,
daz ist, daz wir beidev chlagen,
daz uns vngewizzen ist,
wa si sei, want seit der vrist,
daz ir iungest schiet von ir,
seind der zeit stund all ir gir
ûf chlag unde ûf weinen.
Wir chunden an der reinen
leider daz ervarn niht nie,
waz ir wurre oder wie.
Si sich sô vber gehabte,
an nihte si sich labte,
biz si an dem leibe gar verdarp.
Ir chlagende leit mir erwarp,
des ich iemer schaden hân.
Ez geschach nie deheim man
ein chint von solchen iaren
sô iemerlich gewaren.
Der iamers nam ich mit ir pfliht,
dâ von weiz ich, hêrre, niht,
wie ez vm sie ist gestalt.
Ob si sich habe ervalt
oder in der tiver ertrenchet.
Daran mîn sin mir wenchet,
daz ich pin der gewizzen vrei,
wie deu süeze vervarn sei.
Ob si hin sei gevarn,
dar an chan ich mich niht bebarn,
daz ich ev sô gesagen muge,
daz es mîner warheit tuge.
Ez ist der dritte tac,
daz ich anders niht enphlac,
wan suchens di vil reinen .>
dô begunden weinen
die vrouwe unde ouch roboal,
daz die zeher zetal
vber deu wange vluzzen,
daz si di bruste beguzzen.
dô der chunich daz vernam,
er wart im selber drumbe gram,
dô er sach ir vngemach.
Wider sich selben er dô sprach:
 <
Owe, ich arger woeswiht,
disiv schaemlich geschiht
ist von mînen schulden chomen.
Si hât den tôt von mir genomen.
Des muz ich iemer trourich sin.
Owe al der êren mîn.
Ich hân mich selber erslagen,
daz wil ich iemer mer chlagen,
di weil ich nû geleben mach .>
Des wegisten er sich schier verbach.
Wider si weide er dô sprach:
 <
Lat varen iuren vngemach.
Solcher dinge vil geschiht.
Ir sult vurbaz trouren niht,
ez tut mir we, seit ir vnvro.
Wizzet, ez ist chomen alsô:
sei hât hin gefurt ein man,
daz ist ê vil ofte getân,
des lat ewer trowern sin,
waz ob deu tohter mîn,
waer mit ir muter tôt gelegen,
sô mues wir dannoch vröuden pflegen.
Tut allez ewer trovren hin .>
Sust trost er si unde schiet von in.
Er tete als ein witzich man,
der sein laster helen chan.
Er dahte: < sage ich yman daz,
sô wirt mir deu welt gehaz .>
Nindet tete er deu geliche.
Er gewart et vroliche,
sô er was pi den luten,
daz yman mohte beduten,
ob im iht leit were.
Heimlich trug er swere,
diu in stach wirs dann ein dorn,
daz er sus het sein chint verlorn.
We, daz yman der dinge gert,
dâ von sein wirde wirt vnwert.
Daz er dâ minne suchet,
dar um er wirt verfluchet.
Swer an sich deu minne nimpt,
diu rehter minne misse zimpt,
deu minne ist anne sinne.
Ez mach niht heizen minne.
Wider di minne er dar an tut,
swer niht hât rehten minne mut.
Minne ez niht geheizzen chan,
der sich gerumen dehein man
vor den luten getar.
Diun minne ist âne minne gar.
Nû lege wir hie die rede nider
unde greifen an die ersten wider,
wie der iuncvrouwen geschach,
div vom vater vngemach
laid unde muse leiden vil,
an die ich wider chomen wil.
Nû merchet alle besunder,
ein auz genommen wunder,
daz mit ir tete ihesus christ.
Der wint sluch in churzer vrist
sô were ûf des meres wach,
daz nieman wol gelouben mac.
Er tete an im den geleich,
daz nû ist niht vnmugleich.
Gegen chriechen er si sluc,
daz was wunderleich genuc.
Nû beginnent manege iehen,
daz ez niemer mocht geschehen,.
dem daz gevert ist bechant
unde ouch deu bei ligenden lânt,
di dâ entzwischen sint gelegen.
Wil man die warheit rehte wegen,
sô ist ez gar vnmugelich.
Nû ist got sô chreftereich,
daz er tut wol, swaz er wil.
An des wages endes zil
het ers braht eins tages wol.
Dâ von nieman sprechen sol,
daz im niht vnmuleich sei.
Er was ir helflichen pei,
des was ir geverte guot.
Diu guot het suzzen mut.
Si sprach gern ir gewet,
daz vensterlein si ûf tete,
als daz schef eben gienc,
daz si den luft hin in lie
unde ouch den tac gerne sach
unde wi der sunne ir loufes pflac.
Darnach si sich rihte,
ze got si ir herze pflihte.
Dem dancte si innerchleichen
unde lobt den tugentreichen,
daz ers von schanden erlost.
An im stund nû gar ir trost,
daz got an ir bedahte.
Schier er sie brahte,
daz si ergetzet ward ein teil.
Si sluc der wint durch ir heil
gegen dem besten lânde,
daz yeman erchande.
Daz man noch nennet maien lânt,
daz ist vür daz peste erchant.
Daz yeman in der werlde weiz.
Dâ ist weder ze chalt noch ze heiz,
dâ wehset von edeler vruht
aller hande genuht,
waitze, reis, mandel chern
wehset in dem lânde gern.
Obz, oel, der peste wein,
der in der werlde mac gesein,
dâ von ist gar daz lânt reiche.
Nie dehein lânt sô wunnechleich
ward in alle der werde gesehen,
des ich all di hore iehen,
di dar inne gewesen sint.
Dâ enbegen sluch sie der wint.
Daz lânt ist alsus gestalt,
dar inne ist grozzer cheste walt.
Dâ wirt selten winder.
Diu weter sint dâ linder,
denne si sein anderswa.
Man vindet in dem lânde dâ
maneger hande gerete,
vische, wilprete,
des ist vil in dem lânde.
Nû was dâ sunder schande,
ein grafe des lândes hêrre,
den man bechande verre
von sîner hoher tugende
in seiner blunden iugende.
Er ez dar zu brahte,
daz man sin wol gedehte,
des was may genant,
nach dem noch heizet daz lânt.
Daz lânt ist veste unde guot,
vor aller vreise wol wehut.
An einer eingeht ez stat,
daz mer alum dar umbe gat.
Der vürste het dâ nahen pei,
ein ander lânt unde burge drei.
daz lânt ze mureie
het der schanden vreie.
Daz lânt ist guot unde gesunt.
Anderveil unde klamunt
het ouch der vürste wert,
der beide tugend unde êren gert.
In dem lânde ein burch stat,
diu ez wol an der hohe hât,
groz ze sehen unde guet,
dâ der vürste hohgemut
ofte dô mit house saz,
der gegen êren was niht laz.
Vnder der wurch ein stat leit,
veste guote unde weit,
dar inne sazzen rîter guot chlucch,
di tugende heten genuc.
ûf der burch ir maneger saz,
der nie tugende vber maz.
Diu burch ist griffon genant,
diu peste vber al daz lânt.
Schon leit si in dem mer,
vm sturm geb si niht ein ber.
Dâ enkegen daz schiffel cherte,
als ez der leiter lerte.
Genuc leite wâren dâ,
die liefen an die reise sa
unde namen des schiffeleines war.
Nû cherte ez rehte gegen in dar,
lenger unde ie naher was.
Di leute wolten ersichen daz,
waz es mohte gesein.
Si iahen: < ez ist ein schiffelin .>
Di andern iahen, ez were niht,
wan neiman niht dar inne siht.
Vil schier si churn die warheit,
wan ez gienc gen in bereit.
Zu in zihen si begunden,
mit hachen an den stunden.
Si wolden ez an daz lânt hân.
geheft, dô mohten ez drizich man
ab der stat niht erwegen.
dô begundens suchens pflegen,
wa ez vermachet were.
Si sprachen,: < ez ist sô swere,
ez ist dar inne hohez guot .>
Si wurden alle wol gemut.
Daz schef si vaste bunden,
snelle si dô vunden,
daz ez vermachet was.
Si brachen ez ûf, als ich ez las.
Diu vrouwe vorhte ir sere,
daz si verlur ir êre.
Di weil siz ûf brachen,
dô hort si, daz si sprachen
Chriech, daz vernam si wol,
daz nam si dô gar vur vol,
des het si gern ein teil,
daz was nû ir bestez heil,
daz si di sprache vernam,
dô man ir sô nahen quam.
Dâ si di leute ersahen,
dô begunden si von ir gahen
unde erschrachen von ir schone.
Daz was ein grozze hone.
Div süeze sprach zu in dô:
 <
Ir hêrren, wie tut ir sô?
Seit ir christenleute,
sô nert mich durch got hiute.
Den ich iuch hort nennen,
den rucht an mir erchennen.
Ich pin ouch sein hant getat.
Iwer triwe an mir begat
unde lat mich niht verterben sust.
Als liebe eu sei xptus ihesus,
habt iuch allez, daz ich hân
unde lat mich mit ev began
als ein armez betel wîp
unde mit verche nern den lîp .>
dô si daz erhorten,
si marchen an ir worten,
daz ez rehte umb si vür.
Di ir iglicher des swur,
daz si het rehte gesagt.
 <
Wie sei wir alsus verzagt,
daz uns erschrechet hât ein wîp.
Des ist gevnert vnser lîp.
Wir muezen sein uns iemer schamen,
unde ist doch deu schoenst benamen,
die menschen ougen gesahen ie .>
Hin wider iglichen dô gienc
unde enphiengen si minnenchlichen gar.
Si nammen ir schon ir rîcheit war.
dô is ir chleit ersahen,
gemeinichlich si iahen,
daz reicher chleit nie wart gesehen.
 <
uns ist schamlich geschehen,
gegen iu suzziv vrouwe,
iwer lihtiv an schowe
ist sô gar minnechlich,
dâ von sei wir wert allegelich,
daz man uns drumme bueze .>
dô sprach div vil süeze:
 <
Lat gegen mir ewren spot,
daz tut benamen durch got,
tut ewer triwe an mir schein,
lat mir iweren genaden sin,
alsô daz ich mîn êre
behalte, der vurht ich sere .>
dô giengen si zerate.
Si sprachen: < wir suln ez drate
enbiten vnserm hêrren hin.
Tu wir daz, sô hab wir sin .>
Ein bote wart gesendet dar,
der imz chunt tete gar.
dô der vürste daz vernam,
gar liplich er dar quam.
Mit maneger rîter hochgemut
gienc zetal der vürste guot,
zu dem schiflein er gienc,
gar liplich er sie enphie.
dô er ir groze schone gesach,
zu ir minnechlich er sprach:
 <
Vrouwe, welt ir her ûz zu mir?>
 <
Gern,> sprach si, < welt et ir.
Vf uir genade wil ich zu iu gen,
mit genaden ruchet mich besten .>
Er sprach: < ir sult an angest sin,
daz ir von den schulden mîn
niemer vngemach geschiht,
gen mir habt des zweifels niht .>
deu süeze racht im dô die hant,
dô hup ers ûz al zehant
unde weiset si mit im an ein gras,
daz geblumelt schone was.
ûz dem schiffe man dô truch
rîche gulter genuch,
von samit gultir materaz,
dar ûf der edel vürste saz.
Zu im er si satzte,
diu suzzen er ergatzte
mit minnenchlichem troste.
Von sorgen ers erloste.
Er sprach: < vrouwe, gehabt ev wol,
swas vriunt gin sînem vrunde sol
werben, daz tun ich gein iu,
sit ir gast baz bidiv.
Ich wil iuz doch erbiten alsô,
daz ir sin niemer wert vnvro .>
 <
Genade, hêrre, des sol mich
von ev genugen . nû muech ich
iu iemer wesen dinnesthaft,
sit iwer triwe hât die chraft,
daz ich alle der êren mîn
sunder angest mac gesin .>
Er sprach: < des nempt mîn sicherheit,
der swer ich ev einen eit,
daz ir gar angest sit
unde vröuden ewer zît
mugt al hie vertriben,
die weil ir welt beliben.
Swaz mit ewerem willen niht
unde mit guoter gunst geschiht,
des sit ir vmbe twungen .>
Des genate sie dem iungen.
Mit zuhten saz er pi ir,
wiz im enzundet wart sin gir
von der strengen minne.
Di betwanch im sin sinne.
Der werde schone sunder wart
von ir schone enzundet wart.
Ir lihten anebliche
brasten in minne strîche.
Daz was im ê geschehen nie.
Er gedahte: < here, wie
ist mir mîn dinch ergan,
sol ich sin gevangen man?>
In den gedanchen er dô sach saz,
daz er sin selbes vergaz,
want er was der chlare
noch gar iunch der iare.
Er was der schonist vber al daz lânt,
dô von er mey was genant,
an allen liden wol gestalt
was er unde zu vrouden balt.
Div süeze vrouwe in gern sach.
Minnechliche si zu im sprach:
 <
Getar ich iu gevragen,
sô lat iuch niht wetragen.
Ir dunchet mich sô churtus,
hêrre, chunt ir iht vranzvs?>
Er sprach: < vrouwe, daz chan ich wol,
gerne ich ez mit ev sprechen sol .>
Des was sie innenchlichen vro.
Si reten mit ein ander dô.
Alle, di dâ wâren,
die chapten an die chlaren
unde nams ir schone wunder
unde bruften doch dar vnder
die wundern grozze richait,
deu chostlich was an si geleit.
Alle gemein si iahen,
daz si nie gesahen
dehein wîp, deu sô gar
an ir het den wunsch vur war.
Der vürste dô zehande
einen boten sande
sîner liben muter.
Er sprach: < bot guoter,
sage der lieben muten mîn,
dâ sie vlezich muze sin,
daz si dise vrouwen wol
enphah, als si von rehte sol
unde daz sie zier vnsern sal
unde daz gesinde vber al,
sô si aller weste muge,
alstz vnser rîchen tuge.
Bit, daz si lazze schowen
schone ir iuncvrouwen,
daz si mit in her vür ge
gein ir, daz dîn ich iemer mer .>
Der bote warp di botschaft
redelich unde endehaft,
wan er was ein chnape guot chluch
unde chunde vuge genuc.
Er sagt der vrouwen mere,
wie dâ chomen were
eine vrouwe sô von reiner zuht:
 <
Got von wiplicher vruht
nie geschuf sô reinen lîp.
Si ist deu schonist vber elliu wîp,
div in der werlde ie wart gesehen.
mînem hêrren ist geschehen
grozze selde daran.
Wizzet, ez gesach nie man
halp alsô rîchev chleit,
alsô deu vil geneme treit.
Ez treit deu süeze klare
ein chron ob blozzem hare,
daz nie cheiser wart sô rich.
Si wer im vber chostlich,
sô rich unde sô guot si ist.
Dar an lit maneger speher list.
Dar zu hât die reine
von gold unde von gesteine
einen hort sô grozzen,
den man mac wol genozen
allen mînes hêrren guot .>
Sus sprach der wolgemute:
 <
Allez daz mîn hêrre hât
unde zu sînem gepot stat,
burge, stet unde lânt,
di im ze dienst sint bechant,
die wurden dâ mit vergolten gar.
Daz wizzet rehte vur war.
Dâ von mîn hêrre enbiutet iu,
want ir wart im ie getriv,
daz ir schone gewart gein ir,
daz ist sin bet unde ouch sein gir,
unde si wol enphahet
unde mit vrouwen gahet
gegen ir hin zetal,
unde heizet ziren wol den sal,
unde daz gesinde bereiten sich .>
 <
Schone gein ir daz tun ich,>
sprach deu vrouwe, < ich tun, swaz er wil,
des tunchet niht zevil.
Nû sprach durch got, nû sag mir mer,
wie ist deu schon chomen her?
Ist si mit grozzem here chomen?>
Er sprach: < dâ habt ir nie vernomen
ein geschiht sô selichlich,
mîn hêrre der wirt sendenrich.
Nû horet, ich wil eu wunder sagen,
sei hât der wint dâ her geslagen
in einen schiffe biz an die stat.
Manich man zu dem schiffe trat,
die ez erwegen niht enchunden.
Ze iungist sie vunden,
dâ deu tur hin in gienc,
die brachens ûf, dô erschrickten sie
von irre schone vber al,
sô schon ist sie sô liht gemal .>
Div vrouwe sprach: < wie mocht daz sin,
daz in einem schiffelin
waere sô hoh guot gelegen,
daz vnser lânt mocht wider wegen?>
Er sprach: < daz geschet ir wal,
mit iu ich niht striten sol .>
Er warb, daz man in werben hiez.
Div vrouwe des dô niht enliez.
Si tete, des sei ir sunne bat.
Sie hiez bereiten an der stat
daz gesinde unde den sal
unde hub sich mit den vrouwen zetal.
Mit ir gienc manich schone magt,
an den vil selden was betagt.
Schon sie gein ir gienc,
minnechleich si sei enphie,
die suzzen vrouwen lobesam,
als der reinen vil wol zam.
dô sach sie gar die worheit,
daz ir von ir was geseit.
Des begunde si im iehen,
daz sie nie het gesehen
sô schone kreature,
sô süeze unde sô gehure
unde sô rehte wol gezogen
an rehter vure niht betrogen.
guotlich si sei âne sach,
zu ir si minnechlichen sprach:
 <
Vrouwe, wir suln zehuse gan,
dâ iu gemach werde getân,
want ir habt vngemach erliten.
Ich wen, irs choum hât erbiten .>
 <
Vrouwe gerne, daz tun ich,
in iwer genade ergib ich mich.
Ich tun, swaz ir gepitet,
wizzet, daz ir mich nitet
ivres willen gar an mir
vrouwe mîn nach ewrer gir .>
Si stunden ûf unde gingen hin
in die burch . du chom gein in
rîter, vrouwen nd chnehte,
die sie wol nach ir rehte
enphiengen, als si wirdich was.
Diu vrouwe in dem palas
wiset dô die sitzen.
Si sprach: < zwar wir muzen
mit ein ander chosen,
mit suzzen worten losen .>
Si sich zu ein ander pflihten.
Den tisch hiez si dô rihten,
dar an si beide sazzen,
mit ein ander azzen.
Mit trinchen unde spise
pflach ir sô div weise,
daz sie ez gar nam vur war vol.
Sit tete ir rubechlichen wol.
dô si dô heten gezen,
dô wart ouch niht vergezzen,
si hiez bereiten an der stat
ein schone reine bazzer bat.
Dar in dô div schone saz.
Diu alt vrouwe niht vergaz,
si schuef zwo iuncvrouwen dar,
die ir mit vlizze namen war.
Seht, dô sleich sie hin nach,
dâ sie sei naket sach.
 <
Ach, du bist erchint,>
sprach, < wan dir nû erste sint
ensprungen deinev brustelin.
Daz er vnselich muze sin,
der dich sus verstozzen hât,
sein mach niemer werden rat .>
Mit der rede gienc sie von ir.
 <
Nach dînem willen soltu dir
schaffen allen dîn gemach,>
alsus die wise vrouwe sprach.
dô sie gebat het genuch,
ein badlachen man ir truch
weize unde chleine.
Daz legt an die reine.
Ein rîche bethe was ir bereit,
dâ leit sich an diu süeze meit.
Der vürste nam des guotes war,
daz deu vrouwe brahte dar.
Er sprach zu den rittern: < ratet an,
waz hie mit werde getân .>
Si sprachen: < man solz behalten
unde mit êren walten .>
dô truch man ez zehant
allez ûz an daz lânt.
Golt unde edel gestein,
groz unde niht chleine,
chleider unde chleinod rich.
dô sprachen si alle gelich:
 <
Wir nemmen daz ûf vnsern eit,
daz wir sô grozze rîcheit
nieme ensampt gesahen .>
Alsus si alle iahen.
Si sprachen: < hêrre, iur lânt
waer dâ gegen niht zephant .>
 <dâ mit zetun, daz saget mir .>
Er sprach: < nû was ratet ir?>
 <
Hêrre, daz welle wir ev sagen,
man sol ez in die burch tragen
unde in ein starch gadem legen,
unde suln der sluzel pflegen
die getriwen grauen beide,
Cornelius unde evfraide,
di sint sô mutes reine,
daz rate wir alle gemeine .>
Nach den graven wart gesant
unde an wurt in daz guot zehant.
Daz namens mit pflege dô,
des was der vürste maie vro.
Er hiez ouch daz schefelin
durch liebe der vrouwen sin
behalten vlizichliche,
dar ûf die tugentrîche
in sin lânt chom gevarn,
daz hiez er schone bewarn.
Der iuncvrouwen man schone pflac,
biz an den ohtoden tac,
dô chom si an ir schone wider.
Si was michel schoner wider,
denne si was gewesen ê
hundert valt oder mer.
Di vrouwe enbot ie sun hin:
 <
Sag im, es sei ein vremder sin,
daz er ein sô schone wîp,
diu hât sô ritterlichen lîp,
alsô lânge midet.
Wi daz sin iugent erlidet,
des muez mich grozze wunder nemen,
si mocht eim cheiser gezemen,
di im got in sin selbes lânt
hât ze vrovden gesant.
Daz er di will minnen niht,
daz ist an im ein vngesiht .>
Er daht: < si hât mir reht geseit,
ich pin dar an reht verzagt .>
Er enbot der iuncvrouwen,
ob er si solde schowen
mit vrloub âne swere,
ob daz ir wille were.
 <
Er sol gebieten vber mich,
swaz sin wille ist, daz tun ich,
daz mit êren mach gesein.
Des getrowe ich dem hêrren mîn,
daz er iht anders muste .>
Alsus antwurt deu guote.
dô vürste chom gegangen,
der wart wol enphangen
von der suzzen minnechlich.
Er sprach: < vrouwe tugentrich,
iwer suzez gruzzen
chan mir swere puzzen.
Sol ich zu ev sitzen?>
 <
Sô waer ich niht pi witzen,
ob ich ich iu niht gunde,>
sprach ûz rotem suzzem munde.
Zu ir er dô nider saz.
Ir durch luichtich schon er maz.
In ir lihten ougen brehen
begunde er vliczichlichen sehen,
biz er betwungen wart als ê.
Diu minne tete im aber we,
als si dâ vor hât getân.
Er sprach niht unde sach si wan an.
Vber lânc sprach er zu ir:
 <
Genade, vrouwe, erlaubet mir,
ein teil gein iu zesprechen wil,
chund ich mîn vuge brechen,
sô heizet mich swigen, daz tun ich .>
 <
dô vor sol got bewaren mich,>
sprach deu süeze wolgemut.
 <
Was ir sagt, daz tunckt mich guot .>
 <
Sô troest mein gemuete
vrouwe, durch wiplich guote,
wand ir mich habt betwungen,
mîn herze hât gerungen
mit vngemach sit der stunt,
daz ir mir erste wurdet chunt.
Sô hât mich ewer minne enzunt
unde mit ir strale sus verbunt,
daz ich niemer werde gesunt,
mich enheile mînes heiles munt,
ewer süeze minne.
Nû heilet mich, heilerinne,
wan al mîn heil an iu leit,
suzziu, heilet mich enzeit .>
 <
Hêrre mîn, wes mut ir,
daz lat mich wizzen gegen mir .>
 <
Swer minne saelich wîp,
bettwinget minnen senden lîp .>
 <
Ir sprechet minne, was ist daz,
des sult ir mich bescheiden waz.
Bin ich minne, oder hân ich die
zegebene, oder wie
sol ich iu weren minne?
Ob ich minne beginne,
wa sol ich sei heven an?
Ist minne wîp oder man?
hân ich diu zegeben iu,
sô waer ich gar vngetriwe,
ob ich iu denne gebe niht,
sô het ich niht mit triwen pflicht .>
 <
Vrouwe, mîner vrovden zil,
ir habt ir zegeben vil.
Swem ir sei welt mit willen geben,
der mach wol mit vrovden leben .>
 <
Hêrre, ir sult mir bescheiden,
daz lieb von dem leiden,
waz ich tu oder lazze,
bescheidet mich der mazze.
Geruth mich, hêrre, leren,
wi ich minne mit êren
unde ouch an sunde,
des gebt mir urchunde .>
Nv was ouch der uurste ein degen
unde het niht wibe noch gephlegen
unde was doch von minne enzunt
unde was im minne noch unchunt
von werchen . sus was er gemut,
sô reine was er unde sô guot.
Er het im daz gesetzet vur
von sines herzen willechur,
daz er wan einer wolde leben,
swenne im diu got wolde geben.
Dar ûf hielt er sich sô reine,
er wolt niht sin gemeine.
Als im div vrouwe gemont het,
daz sagt er ir an der stet,
waz diu minne chunde
unde wie sie verbunde
bediu man unde wîp,
di trugen minne wernden lîp.
Si sprach: < hêrre, nû sagt mir,
sit ir ouch verbunt von ir?>
 <
Ja zwar .> < wes schult ist daz?>
 <
Iwer, vrouwe .> < sô truge ich haz
iwerem werden libe,
wie zem daz einem wibe?
Ir habt daz wol gein mir versolt,
daz ich iu billich pin holt.
Wurde mir iwe von mir iht swere chunt,
dar an mîn triwe were verwunt.
Ich hân swert noch mezzer niht,
dâ von iu iemer leit geschiht .>
Er sprach: < ir gebt dem herzen mîn
wunden unde swere pin .>
 <
Hêrre guot, sagt an, mit wiu?>
 <
Vrouwe, nû daz sag ich ev,
iwer minne mich twinget,
wirt daz niht geringet,
sô muez ez sin mîn ende .>
 <
Owe, ich arm ellende!
Hêrre mîn, wi redet ir sô,
machet iuch mîn minne vnvro?
Zeweu gert ir, daz iu tut we,
des sult ir vurwaz niemer mê,
lieber hêrre, an mich gegern,
solt ich iu iures schaden weren,
daz wer ein vntriwe an mir,
gern ich ivres schaden verpir .>
 <
Neina selich vrouwe guot,
ir welt nidern mir den mut.
Nû trost durch iwer guote mich .>
 <
Gern, hêrre, daz tun ich,
sagt mir, wes ir gerne sit,
daz tun ich, ob ez alsô leit .>
 <
Vrouwe, lat ei bei geligen .>
 <
Hêrre, des wert dir niht verzigen,
ob ir sin geruchet
unde ez mit êren suchet.
Wizzet, ich hân mîn leben gegeben,
von dem wir iemer muzzen leben .>
Er sprach: < ich weiz nû erste wol,
wie ich gein ev werben sol .>
Si sprach: < hêrre, ob ich getar,
ich gemanen, sô nemet war,
gedenchet an iwer sicherheit,
wes ir swuret einen eit .>
 <
Vrouwe, ich hans veriezen niht,
wizzet daz iu niht geschiht
wider iwren willen, selich wîp,
sô were geunert gar mîn lîp,
ob ev ich geschehe,
des man zevalsche iehe.
Vrouwe, welt ir mich nemen ze ê?
Daz wil ich tun, wi izmir erge,>
sprach der edel vürste wert.
Si sprach: < hêrre, des ir gert,
daz tun ich, ob ir wellet
unde ob ez iu gevellet .>
Reinev minne was ir hort.
Si daht an sant paules wort,
daz uns ofte ist gesagt:
Er gihet: < ob minne ein magt,
diu sundet dar an niht,
ob ez mit rehte geschiht .>
Daran gedaht deu guote.
Si ruft in irem mute
got gar innerchlichen.
Si sprach: < got tugentrîche,
sol ditze mit dînem willen sin,
sô vuge ez nach den êren mîn .>
Der vürste sprach: < welt dir mich nemen?>
 <
Gerne, hêrre, wil ich iu gezemen,
ich pin des willen ev bereit .>
Des taten si dô sicherheit
unde vereinten sich sa.
dô ergiench ein chussen sa dâ.
Ir itwederz wart des andern vro.
Ze sîner muter gi er dô.
Div vrouwe gir an ir gebet,
als si dâ vor ofte tete,
wan got het sie vor ougen ie,
dâ von ir selten misse gienc.
Der vürste der muter sagte,
wie ir daz behagte,
er wolde nemen die vrouwen.
 <
Des wil ich got niht getrowen,
daz ez iemer geschiht,
sô werestu iemer mer enwiht,
nemest tu ein verchebest wîp
unde diu mit zouber hât den lîp.
Si ist verstozzen durch bosheit,
daz hab vf mîner sicherheit .>
 <
Neina, libiv muter, nain,
si ist sô tugenthaft unde sô rein,
daz im mit ir ist iemer wol,
der die suzzen nemen sol .>
 <
Du hast mir vil gesagt von ir
renicheit, wie stet daz dir,
ob du dâ wille vercheren?
Wi zimpt daz dînen êren?>
Div muter zornichlichen sprach:
 <
We, daz ich dich ie gesach!
Wie wild du dich verswachen
mit sô smechen sachen
unde dîn êre alsus kleinen,
wil du ein solich wîp nemen,
div von ir genozen
vm vntat ist verstozzen!
Wa gewur ein rein wîp ie alsô?>
Des antwurt ir der vürste dô:
 <
Muter, ir sit vngemut,
wer het ir geben sô hohez guot?
Ob si wer wandelware
unde sus verstoezen wer,
daz ist ninder dar an schin .>
 <
O we al der êren mîn,
wi wil du chrenchen dînen namen,>
sprach si, < du wil dich gar verschamen,
daz du tust solch vntat,
der allez dîn geslehte hât
itwiz iemer mere,
ez get dir an dîn êre,
daz wizze reht, ob du ez tust,
wan du dar umbe liden must,
daz dir tut an dem herzen we
nû gemut sin niemer mer.
Ich enbiut dem bruoder mîn,
dem werden oheim dîn,
von yspanien dem chunige wert,
der dîn zesehen ie hât gegert,
sit daz ich dich ie gewan.
Wi stet im unde mir daz an,
daz dich sus verchrenchest
unde dînem geslehte wenchest .>
dô sprach er: < vrouwe, wizzet daz,
gein wem ir cheret ivren haz.
Diu warheit ich iu sagen sol,
er gevalle viel oder wol.
Enphahe ich niemer ewren gruz,
wizzet, daz ez doch wesen muz .>
dô si sinen ernst ersach,
vor zorn si daz giht brach:
 <
Niht lenger ich beleibe hie .>
In grozzen zorn si von im gienc.
Nach ir gesinde si sande
unde macht sich ûf zehande
unde vur danne âne der stunt
unde di burch ze klaremunt.
Elyacha deu vrouwe hiez.
Der vürste des dô niht enliez.
Er sande boten al zehant,
nah al den sinen in diu lânt,
dih in zerehte horten an.
Grauen, vrien, dienstman,
swaz der in den lânden saz,
den allen wart gepoten daz,
daz si sô schon quemen.
Al si die briue vernemen
unde sich bereiten dar zugar,
daz si sô schone quemen dar,
als ez ir êren tohte,
als islicher weste mohte.
Der vürste wolde hohzit hân.
dô in daz chunt wort getân,
des vrouten si sich alle gelich
unde bereiten sich lobelich,
wand er het ez sô versolt,
daz si im alle wâren holt
unde im trugen guot gunst.
Si chert dar an alle ir chunst,
daz si sich schon bereiten
unde richlichen chleiten.
Rîter unde vrouwen
must man geleich schowen
gein des vürsten hohzit.
Nieman trug im dâ nit.
dô si schone wâren werrit,
dô wart im allen geseit,
daz alte unde iunge
heten ir samenunge
vor der stat anderveile,
deu leit von griffoun vier mile.
Vf einer heide breite
chomen si alle gereite,
diu schone geblumelt was,
churz grune was daz gras,
wan ez was in des maien zît,
sô deu heide in bunne leit.
Vf daz geblumelt velt
slugen si ûf ir gezelt,
biz si zesamen quamen gar,
dar nach schieden si ir schar.
Ir marschalch si dô vur sanden,
di in solden enblânden
vm die herberge in der stat.
Islich hêrre dô bat
sin gesinde mit zuhten sin,
oder si musen liden pin.
Si chunden zuht wol leren.
Nach tugenden unde nach êren
si allez ir dinch rihten.
Ir schar si schone schihten,
di soumar vor di orse nach.
Si riten schon, in was niht gach.
Ez vurten edel baeschlir
alle der hêrren wanir,
als islich hêrre was genant,
dar nach sin banir bas bechant
unde al er den schilt truc,
der wurt man dâ vil unde genuc.
Dar nach riten chnapen wert,
daz er ûf der selben vert vart
...er werlichen riter wart.
Vrouwen unde riter dar nach riten,
schone mit hoflichem siten.
Den riten videlere bî,
gar stoltz was deu masseni.
Ie mit einer vrouwen reit
ein edel riter gemeit,
der ir alle di stunde
die zît vertriben chunde
mit suzzen meren ûf der vart.
Sus riten si schone geschart.
Der vrouwn was vber al
wol vier hundert vber zal.
Wie islichiu were
gechleit, daz waer ein mere,
daz zelânc were zesagen,
dâ von wil ichs verdagen.
Die hêrren zohten schone nach,
herlich man si riten sach
mit werder massenie.
Grozzer schar drie
vurten sie mit chappen rich
von scharlach chostlich
unde richlich wâren gesniten,
an die mit den vrouwen riten
unde sie musen bewarn.
Sô wâren in den drin scharen
vunfhundert rîter oder mê.
Man gesach seit noch ê
sô vil leute geriten mê
sô zu herlichen alsam die.
Alsus riten si gein griffoum.
Man hort manege busun
vor in loute beln.
Die iungen riten snelle.
Vf ir ors dâ sazzen,
die wolten des niht lazen,
man muse sie neben den vrouwen
buhurdiren schowen.
dô der vürste vernam,
daz die masnie quam,
gegen ir er schon ûz reit
mit manegem rîter gemeit
unde enphiench si lipliche.
Der vürste tugentrîche
die vrouwen er alle erst enphie.
Sin tugent in des niht enlie.
Er enbutez in alsô,
des si alle wurden vro.
Die rîter enphiench er alle wol,
als man liebe geste sol.
Graven, vrien, dienstman
er hohe gruzzen began.
Mit vrouwden ritens in die stat.
Der vürste si alle bat,
daz si waeren hohgemut.
Des danckten sie dem vürsten guot.
Den hêrren was allen bereit
herwerge nach ir berdicheit
unde als ez im tohte.
Swes iemen erdenchen mocht,
daz zu wirtschaft horen sol,
des wurden si beraten wol
unde mê si danne gerten.
Di amplute si des werten.
Di vrouwen alle gemeine
his der vürste reine,
in die burch zu im varn,
die mues man erwerlich bebarn,
daz man ir nah ir willen pflac.
Der chost er gern sie webach.
dô si erweizet wâren,
Belafloren si klaren
sach man schone zu in gan.
Alle die chleider het si an,
in den si was chomen dar.
Ein chron ûf ir blozzes har
was gesetzet schone.
Vnder der rîchen chrone
si hoflich zu den vrouwen gienc,
di si gar minnechlich enphie
unde erbot sich in gar tugentlich.
Di vrouwen iahen alle gelich,
daz si gesehen nie schoner wîp,
diu sô gar des wunsches lîp
truge alsam deu süeze tete,
dâ pi si volle tugende het.
Die vrouwen alle besunder
namen ir schone wunder.
Ir zuht, ir tugend was sô gros,
daz nieman si zesehen verdroz.
Si chunde ez in allen erbiten wol,
daz namen si gar wur vol.
Der vürste was vnmuzzich gar,
er nam ir alle mit êren war.
Sin tugend in des niht erliez.
Die hohen hêrren er alle hiez,
mit im ûf die burch chomen.
Nû heten si noch niht vernommen,
wes er wolt beginnen,
daz trahten si in ir sinnen.
dô sich enphetet het ein islic man
unde ir chleit gestrîchen hân,
dô hiez man dar zetrinche tragen,
dô mus in allen wol wehagen.
Der werde vürste lobesam
di hohen er an sinen rat nam.
Er sprach: < ir hêrren, ich sag iu,
want ir wart ie getriv,
des sit ir mir gebunden.
Ich hân iuch hie vunden
in rehten triwen all mîn tag.
mînen mut ich ev sage.
War um ich nach ev gesant hân,
daz wil ich iu wizzen lân.
Mir hât got her in mîn lânt
eine vrouwen gesant,
daz schoner wîp ne wart gesehen.
Nû ist ez alsô geschehen,
daz ich sei ze ê nemen wo wil,
want si hât tugent unde êren vil
Dehein vrouwe ir nie mer gewan
Nû ratet alle mîn man,
waz iu dar an gevalle.
Dar über sprechet alle .>
Si sahen alle ein ander an,
nieman antwurten began.
Ze iungist einer vunder in sprach:
 <
Hêrre mîn, iu ist zegach,
warumbe ilet ir alsô?
Hutet daz irs iht wert vnvro.
Wie getiure wir iu geraten daz,
wir gewunnen sin liht haz
von iwren bruoder, dem chunige wert,
der mit iu hât gegert
hoher dinge, hêrre mîn.
Wer deu vrouwe muge sin,
der gewizen sei wir vrei.
Daz si ein edel vrouwe sei,
daz geloub wir ev wol,
nieman iuchs doch raten sol,
unde sage, hêrre, um weu,
unde misseginge dann ev,
sô zige man uns der schulden.
Sei es in ivren hulden,
sô ruchet uns des rates erlân,
wir chunnen uns niht behuden dar an .>
Der edel vürste tugent rich
antwurt in dô minnechlich.
Er sprach: < ir sult die vrouwen sehen,
daz lat durch mînen willen geschehen,
unde ouch ir guot, daz si hât braht.
hân ich mir danne vbel gedaht,
sô leid ich pillich iwren spot.
Si hât sô gar hin tze got
gerihtet alle ir sinne,
daz si werlicher minne
niht ger, obh ich sie lazze vri,
sô gar wont ir genade pi.
Si minnet got sô sere,
daz si ûf wertlich êre
gar ze niht ahtet.
Nacht unde tac si trahtet
nah dem himelrîche.
Ir tugende ist niht geliche.
Wizzet, muz ich mih anen ir,
daz si niht sol werden mir,
daz habt ûf den triwen mîn,
sô wil iemer mere sin
biz an mîn ende sunder wîp.
Sol mich ir reine suzzer lîp
niht werden zeteile,
si enzelt ir niht ze vnheil.
Ob ez niemer geschiht,
daz hât si wur niht,
sô reinichlich ist si gemut,
daz si ez niemer getut.
Wirt iu daz von iu geseit,
daz ez ev niht wol wehagt,
wan si ist doch gerne âne man,
sô reinen mut nie vrouwe gewan.
hintz ze got stet alle ir gir.
Wur war sult ir gelouben mir,
daz ich mich lânt unde liute
gar bewege hute
unde wil von dem lânde varn,
daz chan niman bebarn.
Wizzet, wer sie mînem bruoder chomen
als mir, er het si genomen
mit sô hohem guote,
als diu süeze deu guote gemute
noch hiute in mîner burge hât.
Der an ich mich durch ivren rat,
seit ez ev ubel gevellet.
mîn süeze ist nû gegallet
unde mîn vroude genidert.
Ich weiz, daz si mich widert,
alsô ist si gemut,
want si hât sô hohez guot,
daz minev beidev lânt
dâ gegen niht weren pfant .>
Si sprachen: < hêrre, wir sehen wol,
daz mans ev niht leiden sol,
sit iwer herze alsô stat,
daz ir sin niht welt haben rat,
sô suln wir euz raten ê,
denn wir ever iemer mer
zeherren solden enwern.
Ir sult uns ein bet gewern,
daz ir lat iwren vnmut,
dar an ir uns gar libe tut .>
Nû sprachen hêrren: < nû wol dan,
wir suln mit ev zu ir gan .>
Des was er in gehorsam.
Di werden er alle zu im nam
unde gienc mit in al zehant,
dâ er die suzzen werden vant
sitzen bî den vrouwen,
die mocht man gerne schowen.
dô si siu zu ir gende sach,
si stund ûf unde sprach:
 <
Sit got wille chomen unde mir .>
Si nigen alle unde danckten ir.
Ir durch liuhtich bliunde iugent
het sô gar vil hoher tugend,
daz man si neben ir schone maz.
Maneger sin selbes gar vergaz
von ir ampliche gar klar.
Sie sprachen: < hêrre, ir habt war,
got hât sinen vleiz geleit
an die wunnechlichen meit.
Daz wir nie vrouwen gesahen,
weder verre noh nahen,
an der wunsch leg sô gar.
Nieman vnder uns getar
iu daz mer wider raten,
als wir dâ vor taten.
Sie gevelt uns allen wol.
Vnser vrouwe si wesen sol .>
Di vrouwe sprach: < waz sagt ir,
get deu rede gein mir,
daz sol ev got verpiten .>
Alle di ez wider riten.
Si taten rehte daran.
 <
Ich entoug niht eim sô hohen man,
ich ein arm dirn gotes pin,
gehorsam alles sines gebotes.
Dem wil ich wesen vndertan
unde sinen willen began
als verre, als er webiset mich.
Ir sult wizen wol, daz ich
sô hoher dinge niht enger.
Got mich sîner genaden gewer.
Ir sult dem werden hêrren mîn
gewinnen nach dem willen sin
ein edel vrouwen wert,
als mîn vrouwe sin muter gert
unde dâ ir im ratet hin.
Ze vrouwen ich im vnwurdich pin.
Lat mich betragen mit armut
unde habt iu allez mîn guot.
Daz will ich willechlich verchlagen.
Ich sol mich hin vur betragen
ni wan mit mînen handen.
Ir sult zu disen lânden
dem vürsten eine vrouwe nemen,
der sich niht sine leute schemen.
Ich pin zevrouwen iu enwiht,
mit mînem willen ez niht geschiht .>
Der vürste sprach: < wi redet ir sô,
vrouwe, ir machet mich vnvro.
Ir sult iuch bedenchen paz,
wie stunde ewren êren daz.
Brechet ir ivr sicherheit,
gedenchet, dô ich ev einen eit
swur unde ir mir her wider
unde legt dise rede nider,
daz zimt wol ivren êren.
Ir sult niht vercheren,
daz wir ein ander gelobt hân,
daz sol willechlich ergan .>
Div vrouwe div chrone abe tete
unde gienc gein in an der stet.
Zu sinen vuzzen si sich bot.
Des wart er vor schame rot.
Si sprach: < hêrre tugend rich,
tut an mir genedichleich
unde erlat mich dirre dinge .>
Swaz hêrren an dem ringe
stunden, den erbarmde daz,
unde swas vrouwen dô saz,
di begunden sere weinen,
dô si sahen di reinen
mit weinden ougen geren,
daz man sie geruhte geweren,
des si den edeln vürsten bat.
Daz was wider ir aller rat.
Die hêrren sprachen: < vrouwe guot,
wie sit dir alsus gemut,
sind ir in solchem gelube stat,
wie stet, ob ir daz lat
unde ir iuch habt vertriwet.
War umbe ez iuch geruiet,
vrouwe, daz sult ir uns sagen
unde iures willen niht verdagen .>
Si sprach: < gerne daz tun ich:
Dâ hât sere weswaret mich
mîner vrouwen vngehab.
Die schiet in zorn hin ab
unde iah, nem mich der hêrre mîn,
sô mus er iemer sin
an êren ein verdorben man
unde ich hiet vntat getân.
Ich were von dem lânde
verstozzen umb houbt schande.
Sus iah mins heren muter.
Nimen sô rîcher unde sô guoter
wart, den ich sô wolde
nemen oder solde,
daz ich were sin itwiz.
Ich wil allen mînen vliz
legen an dem suzzen christ,
der mîner werche sicher ist.
Der weiz alle mîn vntat,
di mîn lîp begangen hât.
Dem wil ich dînen vurbaz,
vm anders niht lazze ich daz,
daz ich niht mannes nemen wil,
des dunchet eu luzel oder vil,
ouch gevellet uv ez niht wol,
dâ von ers pillich lazzen sol .>
Si sprachen: < vrouwe, ir sultz niht lân,
durch uns, wir sein ev vndertan
als vnser erbe vrouwen.
Lat iuch des willen schowen
gein vnserm hêrren guot .>
dô sprach der vürste hohgemut:
 <
Genade, vrouwe, nû nemt war,
ja hân ich libe unde leben gar
in iwer genade sus ergeben,
dach ich wil ewer eine leben,
alle die wile ich lebe,
wan ir sit mîner vrouwede gebe.
Ich hân iu lîp vur alliu wîp.
Ich unde ir sin ein lîp.
gedenchet, saelich vrouwe rein,
daz wir zwei sin doch ein,
als ist ez chomen mit sicherheit,
ez sei ev libe oder leit.
Ich hân iuch unde ir mich genommen,
wie mugt ir des widerchomen?>
Si sprach: < hêrre, des iehe ich iu,
sô lazze ich niht vmbe div,
dar ir iuch iht verchrenchet
unde iwrem chunne iht wenchet,
als nû iwer muter giht.
Di dunchet daz ein vngeschiht,
ob ir mich nû nemet, unde vnsin,
seit daz ich vertriben bin
wan umb mîn bosheit,
sô wurde ez eu her nach leit,
ob ir mich nempt, hêrre mîn.
Dâ von wir suln ez lazzen sin .>
 <
Neina, vrouwe, ret sô niht,
mîn herze hât mit nieman pfliht.
Ich pin iemer, swie ir welt.
Ich hân mich ev sô verselt,
daz ich von iu niht chomen wil
biz an mînes endes zil .>
 <
Hêrre, des sult iu enbern,
ir mugt wol hoher vrouwen gern
danne ich arme diern si
unde lat mich dirre dinge vri .>
Die hêrren alle iahen,
dô si irn ernst ersahen:
 <
Vrouwe, ir sit ze ckriege ein teil.
Ir sult tun durch iwer heil
unde ivres mutes abgestan .>
Si begunden naher zu ir gan
unde vielen ir zefuzzen dô.
Si iahen: < wir ligen iemer alsô,
ir muzet iu bedenchen baz .>
Div vrouwe sere daz entsaz.
Si mus rîter unde vrouwen
vor ir vuzzen beschowen.
 <
Nein, durch vnsern hêrren christ,
ich tun, swaz ev lib ist .>
Sprach si: < lat vngespotet mîn.
Stet ûf, ich sich wol, ez muz sin.
Seint daz irs mit êren gert,
sô sol mein hêrre sein gewert,
wan ich in seinen gnaden pin.
Got waiz aber wol, ich hân den syn,
Danne er het itwiz von mir mê.
Ich wolde mich betragen ê
vurbas mit mit mîner arbeit.
Ich pin des willen ev bereit,
reht als ir mir vor zelt
unde alles daz ir selber welt,
wil ich mit guotem willen tun .>
dô ergie ein minnechlechiu sun.
Ein vriuntlich chussen dâ geschach,
daz ez manch werder rîter sach.
Ich hân etlichen lântman,
waer ez im alsus ergan,
daz im ein vrouwe were chomen,
er het ir guot wur sie genomen.
Swi minnechlich si waere gebesen,
er wer wol minne halp genesen,
waer ot im daz guot beliben,
er het wol sine zît vertriben
mit den gebourinnen.
Er gert niht hoh ze minne,
als dirre werde vürste tete.
Nû was daz alle der werlde bet,
daz er die vrouwen nam zehant.
Nieman daz noch an im vant.
 <
Ich wil rîter werden ê,>
sprach er, < ê danne daz erge.
Ez sol an eines chnechtes arm
mîn vrouwe niemer werden barm .>
Des vrouten sich alle di sinen,
daz er sich chunde pinen
nach tugenden unde nach êren.
Si begunden danne cheren.
Der vürste unde alle sine man
mit urlup schieden dan.
Ze ir gesinde schieden wider.
dô enbot man ûf unde nider,
daz man sich bereite darzu.
Der vürste wolde morgen vru
rîter werden lobelich.
Des wurdens alle vrouden rich
unde lobten got der êren,
die er in wolde meren.
Nû gienc mit vrouden hin der tac.
Der vürste ir erwerlichen pflac.
Er gap in alle wirt schaft
von spise unde von trunchen grozze chraft.
Der tac hât ende, diu nacht was chommen.
Nû hetens alle wol vernomen,
was man des morgens wolde pflegen.
Sich pinet manic werder degen,
wi ers tete des morgens sô wol,
daz mans von im naeme vur vol.
Des morgens, dâ der tac erschein,
du wurdens alle des enein,
daz si sich zirten schone.
Nach werder wibe lone
dient manic rîter hochgemut.
Mit rîchen dechen guot
wurden deu ors gedechet.
Maneges herze erwechet
wart ûf hohgemute
durch werder wibe guote.
Mit maneger panir wol gesniten
si schon gein den vrouwen riten.
Mit drin grozzen scharen
chomens alls die engel gevarn
gegen maneger vrouwen chlar,
di mit wunechlicher schar
zechirchen riten gegen in.
dô stunt maneges riters sin
gegen der suzzen minne.
Etlichen sin vrindinne
het dâ schon gezimirt
unde sich selben gezieret,
alsô daz er sie gerne sach.
Ein herter buhurt dô geschach.
Si taten in we umb êre.
Ir herze gab in di lere,
daz si nach êren rungen.
Dise iene durch drungen.
Der buhurt was sô herte,
daz maneges schilt geuerte
mit ross emsampt dar nider lac.
Dâ er sich rube gar webach,
wan im geschach von treten sô we,
daz in des tages geluste niht mê
buhurdirens durch diu wîp,
wan in swar et gar der lîp.
Daz sin pain maneger durchel wart
an der engen durch vart.
Den vürsten man dâ schone sach
riten zuhteclichen nach.
Daz was dâ von, er was noch chnecht,
unde was daz pillich unde reht,
daz er die riterschaft vermeit
unde bî sinen chnappen reit.
Hundert chnappen gap er dô swert,
diu in des wol duhten wert
unde im dar zu gezemen,
daz si mit im naemen
schildes ampt unde riters reht.
Er wolde niht lenger wesen chnecht.
Tamburen, vloiten, seiten spil
hort man vor in dâ vil.
Busunen gaben grozzen schal,
daz diu stat dâ von erhal.
Di riter vrworten den lîp
durch diu suzzen reinen wîp,
daz mans in muse danchen.
Swaben, sachsen, vranchen
hetn ez choum als wol getân.
dô si die vrouwen sahen an,
die werden sich vur namen,
dô si ze munster quamen
unde hulfen den vrouwen werden
von den pfaerden ûf die erden
unde giengen mit in gezogenlich
di edeln riter mutes rich.
Belafloren die klaren
sach man alsô gewaren,
daz si dâ geviel in allen wol wis
an schon, an zuhten den bris.
In dem munster wart groz gedranc.
Got unde in die messe sanch
ein wischolf reinichlich gemut,
der was chiusch unde guot.
dô diu messe ein ende het
unde er den segen dô getet,
dô gier, dâ dar vürste stunt
unde tete al den liuten chunt,
wi hohe unde wie heil waere
riters leben were
unde was die dienten dâ mit,
diez trugen mit rehtem sit.
Daz chunde er wol den luten
maisterlich beduten.
Zehant segent er in daz swert
unde mit im den di des wâren wert.
Di wihet er alle mit im dâ,
hundert chnappen di er dâ
rîter macht lobelich.
Der chleit envollen wâren rich,
reht als er si selber truc.
Si wâren rich unde guot genuch.
dô deu riterschaft geschach,
di riter man ilen sach,
dô si an den stunden
ir ors verdechet vunden.
Dar ûf si snelle sprungen.
Dâ wart mit hurt gedrungen
gegen dem vürsten, dâ er gienc
mit den sinen, di man enphie
mit ein buhurt herten.
Sumeliche riter nerten
die vrouwen, der si pflagen,
di sich dâ gar bewegten.
Buhurdirens unde tatens niht,
wan daz si heten in ir pfliht
di vrouwen unde riten mit in.
Daz douht si ein hoh gewin,
daz di suzzen chlaren
vor stozen angest wâren.
Der vürste ûf sin ors saz.
Den schilt er eben an sich maz
als er gelimet waer an in.
Vf hohgemut stund sin sin.
Daz ors mit den sporn er nam.
Di sinen taten alle sam.
dô er mit sprangte.
Den buhurt er wenich wanchte.
A voi, wi der werde reit
nach brise unde nach werdechait.
Der edel was noch sunder part.
Nie maler sô chunstich wart,
der in entworfen het was,
als dô er ûf dem ors saz.
dô gebuhrdiert wart genuch,
dô zoh man den degen chluch
ir pfaert, dâ si ûf sazen.
Die riter niht vergazzen,
sie buhurdirten als ê
unde taten im umb êre we.
Der buhurt an der nider vart
sô grozze unde sô herte wart,
daz etlich ors dô gelach.
maneges ouch verbuges pflac.
Di vrouwen den buhurt sahen.
Den ritern si brises iahen
unde ouch grozzer arbeit.
Maneger vrouwen was dâ leit
umb ir vridel, den si sach
durch sie liden vngemach.
Biz in die burch der buhurt gienc,
des wart durch stozzen manic chnie
in dem grozem gedrenge,
wan deu durchvart was enge.
Si wâren herzenlichen vro.
Vf den hof erweizten si dô.
Ir zuht in die lere gab,
daz sie die vrouwen huben ab.
Die chnehte deu ros zugen dan.
Dâ wart in allen chunt getân,
si solden varen ezzen.
Des mac man niht vergezzen,
wan daz ist guote nach mude.
Maneger hande blude
was dâ gestreut durch gemach.
Der vürste si alle gerne sach.
Itlichen hêrren nach sin art
wert gesidel gegeben wart.
Die riter man schone satzte.
Ir mud man sie ergatzte.
Zu islichem riter saz
ein schonev vrouwe, deu mit im az.
In hoher wird si sazzen,
gar vrolich si azen.
Vf die tische man vur sie truch
von spise alles des genuch,
des man ze wirtschaft gerte.
Schone man des werte
bediu wîp unde man.
dô man die tische danne nam,
dô wart ein tantz gemachet wit.
Mit vrouden triben sie hin ir zît.
Shone was gezirt der tantz
mit maneger schonen vrouwen glântz.
bî den ritern gemeit
gingen, die richlich wâren gechleit.
dô sie tantz heten genuch,
zu swev islichem sin wille truc,
des vant er dâ volliu stat.
Si taten allem trouren mat.
Maneger handen vrouden spil
was dâ mit rehter vure vil.
Mit vrouden wâren dise unde die,
biz ez ûf den abent gienc.
dô wurden den ritern aber braht
ir ors mit dechen wol wedaht.
Mit den vrouwen di dâ riten,
ze churchen . dâ wart niht vermiten
buhurdiren unde ringen.
Ein schar di andern durch dringen
sach man hurtelichen.
Dar chomen ouch die tugentrîchen.
Belaflor deu guote.
Der vürste in hohem mute
chom schone mit den sinnen.
Der chunde sich wol pinen
nach tugende unde nach êren.
Er begunde sich cheren
an allen dingen dar nach,
dâ von man im daz peste sprach.
Sin riten was sô riterlich,
daz im dâ niht was gelich.
dô sie zechirchen quamen
unde die vesper vernamen,
dâ wart ein rinch gemachet wit.
Den vürsten duhte des nû zît,
daz im daz wol gezeme,
daz er di vrouwen neme.
Der bischolf si zesamen gap.
Dâ was manich chrumber stap,
dô diu heirat geschach.
Der vrouwen man gemeine jach,
dô sie gewart sô wiplich,
daz nindert lebt ir gelich.
Des musten alle die iehen,
die zuht unde schon chunden spehen.
Der vürste zu der vrouwen sprach:
 <
Ez sol eur vngemach,
selich vrouwe, ein ende hân.
Hie stent alle mine man,
vor den gib ich iu hute
beidev lânt unde lute .>
Des danchte im deu guote
mit rein suzzen mute.
dô hup sich vroude unde schal
von den sinen über al
unde vrouten sich der êren,
di in got wolde meren.
Ein bumgarte lit
vil nach rosse laufes wit
vnder der wurch, dâ wurden in
sedel gemachet ûf den sin,
daz arm unde rîche
dâ azzen alle geliche.
Hey, wie wol ez doch stunt.
Die vürsten des nû wenich tunt,
daz si sô offen ware sin.
Ez ist in ein swere pin,
swa si suln pi luten vil.
Ir deheiner ez nû liden wil,
daz er sich lazze dringen.
Si chumen niewan twingen,
den sie solden vroude geben.
Di muzzen von in in chumber leben.
Des ist vroude vertorben gar,
nieman sich gevreuen tar,
als man hie bephor tete,
dô vroude triwe unde êre het.
Daz chumpt von den hêrren,
di sich chunnen êren verren,
unde von den luten vlihent
unde sich ze walde zihent
unde habent zeworte laide.
en ist pi den luten leide.
Des tete dirre vürste niht.
Er het mit rehte vure pfliht
unde was gern pi luten.
Des musen in vrouwen triuten.
Di tische wâren nû bereit,
dô chom der vürste gemeit
mit vrouwen unde mit ritern geriten
schon in vurstlichen siten.
Des man im muse danchen wol.
Si wâren alle vröuden vol.
Dise buhurdirten,
di andern ir lîp zirten
unde warden mit vrouwen geil,
wan an den lit der vrouwden teil.
Schone riten si geschart.
Den vrouwen wol gedient wart.
Vil varnder lute man dô sach.
Maneger von den wappen sprach,
daz man chroiren nennet,
an den man daz erchennet,
daz sie die deche zerrent hin,
wan dar an ligt ir gewin,
der dâ wart vil von in zefuret.
Nû was ez nindert noch geruret.
Alrest hup sich die hohzit an.
Dâ rait manich werder man
durch guotiv wîp nach brise.
Manege süeze wise
hort man von vogelsange dâ,
want si riten ysa
gein dem boumgarten,
dâ ir die chnechte warten.
Hie vor sie erbeizten nider
unde hiezen deu ors ziehen wider.
Hin in si gingen gemeinichlich.
Der boum ir chleide wâren rich.
Gar wunnechlich si grunden.
Gelaubet wol si stunden.
Di este gar wâren gedechet.
Ouch het sich schone enblechet
daz süeze blat wiz unde rot,
daz den ougen süeze bot.
Die sidel wâren gemachet wit.
Nv was ez ouch ezzen zît.
Der vürste selbe satz si dô
alle gemein, des wâren si vro.
Swas armer leute dar quam,
ze vlizze er der war nam
unde satzte si selbe mit sîner hant.
Spise, pfenning unde gewant
hiez er in miltechlichen geben.
Dar um gechronet wart sin leben,
daz er sich vber di armen
chunde wol erbarmen.
Des wart sin heil gemeret
unde ouch hoch geeret
von got unde von den luten.
Sin herze im chunde bediuten,
war an er daz peste tete,
des vlaiz er sich an aller staet.
Hin wider an sine stat er gienc,
dâ er sin vrouwn sitzen sich lie,
zu der er vurstenlichen saz.
Alrest div süeze mit im az,
Belaflor div chlare.
Div was von solher gebare,
daz si den luten allen
muse wol gevollen.
Di hêrren heten sich wol verdaht,
daz si mit in heten braht
ir huswrowen reine.
Di azzen mit in gemeine.
Mit den was chommen manic schone meit,
die wunnechlich wâren gechleit,
die bî den ritern sazzen
unde ouch mit in azen.
Ez wart nie lute baz gephlegen.
Des het sich gevlizzen der degen,
daz man in allen gabe genuch
mit zuhten man ez vur siv truch.
Wilpret unde vische,
des wâren alle die tische
envollen wol beraten.
Genuch si alle haten,
von trinchen unde von spise.
Der tumbe unde der grise
musen dise hohzit loben,
ob si an witze niht wolten toben.
dô man gaz hate,
dô was ez ein teil spate,
daz deu nacht vertreip den tac.
Der vürste maneger tugend pflach.
Des besten vleiz er sich ie.
Von einem er ze dem ander gienc
unde erbot ins sô minnechlich,
daz si wurden vrouden rich
unde ez vur wirde enphiengen.
Di spillute ir ampt begingen
an den selben stunden,
sô si peste chunden.
Von den wart dô grozzer schal.
Si vrouten sich alle vber al.
Rîter unde vrouwen
muse man bî vroude showen.
Die hêrren sprachen zu dem vürsten dô:
 <
Hêrre, wie tut ir sô?
Ir sult ze gemache varn.
Ihesus christ muz iuch bebarn .>
Si namen urlup unde vuren dan
beidev vrouwen unde man
ze herbergen an ir gemach.
Dâ in nach mude ruhe geschach.
Dem vürsten was deu nacht niht leit.
Vf di burch er dô reit
mit sîner vrouwen schone.
Si truch noch die chrone
vf blozem haren alsam ê.
Daz geschach vurbaz niht mê.
dô si wâren erbeizet,
deu minne het in gereizet.
bî der hant er si vie,
gein der chemenaten er gienc,
dâ ir bette bereit was.
süeze blumen unde gras
was vil dar umbe gestreut.
Ir islich sich der andern vröut.
dô si zebete quamen,
di chamerere deu liht namen
unde stacten si an di wende.
Si wâren sô behende,
daz si niht lenger dâ beliben.
Vuge unde zuht siv danne triben.
Di iuncvrouwen musen dan
unde liezen nieman dâ bestan
niwan si beide.
Daz was in doch niht leide.
Div tuer er selbe sparte,
mit vlizze er daz bewarte,
daz man iht irret dâ.
Zu der suzzen gienc er sa.
Sie sprach: < liber hêrre mein,
wir suln an vnserm gewet sin,
ê wir iht beginnen.
Dâ von wir heil gewinnen.
Wir suln vnsern hêrren piten,
der durch uns den tôt hât erliten,
daz er uns behute
durch sine grozze guote,
daz uns iemer misse ge,
unde ouch daz wir vnser ê
behalten muzen alsô,
daz wir gesten vor im vro
an dem iungisten gerihte
vor sîner angesihte
durch sine tugende manic valt,
unde daz der tivel deheinen gewalt
vber uns gewinne.
Nû haben wir di sinne,
wi der guote tobias
bî sînem wibe genas
von sînem reinen gebet.
Wie der tivel ertotet het
siwen man, wan er beleip.
Mit sînem gebet er vertreip
den tivel, alsô sul wir got
biten, daz des tivels spot
iemer ûf der erde
an uns ervollet werde .>
Zehant er von ir dô gienc,
dô vil si nider an iriv chnie.
Got si innerchlichen bat,
daz er durch sine trinitat
ir lîp, ir leben bebarte
vor dem widerwarte,
der gern den menschen chrenchet,
daz er von got wenchet.
Der vürste sprach ouch sin gewet.
Mit rehter andaht er daz tete.
Di guoten er ofte an blicte.
Er sach wol, daz si rihte
hinz got all ir gir.
Er stund ûf unde gienc zu ir.
dô er si an ir andaht ersach,
minnechlich er zu ir sprach:
 <
Des gewetes ist nû genuc .>
An daz bete er sie truch.
Dâ was dehein rede wider.
Er legte sich zu ir nider
unde zoch ir ab daz hemde.
Nû was in beiden vremde
daz gewesen ein her.
Si heten beide niemer
minne gephlegen piz an di stunt.
Si was in noch gar vnchunt,
wan si wâren bedev magt.
Vor scham was deu süeze verzagt,
daz si zitern pi im lac.
Der riter ouch scham niht verphlac,
doch lert in sines vater art,
daz er ein teil palder wart.
Ein sune ergie dô minnenchlich.
Dâ von si wurden vröudenrich,
dâ sie liplichen lagen
unde suzzer minne pflagen.
dô er wewant ir reinichheit,
daz si was ein reinev meit,
dô wart der riter nie als vro,
als er was unde sprach alsô:
 <
Vrouwe, mîner vrouden trost,
wol mich, daz du mich erlost
hast von sorgen die ich het.
Sit ez alsô umb dich stet,
des vreu ich von herzen mich.
Wol mich, süeze, daz ich dich
sô rehte minnechlichen hân.
Wol mich, daz ich dich ie gewan,
daz tut mir innerchlichen wol.
Wol mich, daz ich minnen sol .>
Diu suzzivcheit der minne
durch vloz ir beder sinne,
daz si ein ander gelich
bediv minten innerchlich.
deu nacht sev dô duchte niht zelânc,
piz si erschracte der vogelsanc.
Der süeze schal chunt in den tac,
dâ lîp bei libe lieblich lac.
In den sorgen si erschracten,
dâ sie die vogel wahten.
Diu nacht het ende genomen.
dô wâren in die burch chomen
rîter unde vrouwen
unde wolden ir hêrren schowen.
In der burch wart vber al
von vrouden wunechlicher schal.
dô daz husgesinde vernam,
daz deu madine dô cham
mit solcher vrouwede schalle,
dô giengen ouch alle
die iuncvrouwen drate
gegen der chemenate
unde ouch der chamerere,
ob ir dâ durft were,
daz si weren bereit.
Nû heten ouch sich angeleit
der here unde die vrouwe.
Als in des meien towe
leuhtet diu lihte rose,
sus leuhte diu lose
mit rotem glossendem munde.
Di chust er an der stunde
mer danne drizich stund,
dâ von im vil wart vrouden chunt.
dô gienc er unde tete ûf die tuer
unde gienc zu sînem gesinde hin vur.
Minnechlich er siv enphie.
Di iuncvrouwen er hin in lie
zu ir werden vrouwen gan.
Dar an ir libe was getân.
Der helt was vro unde wolgemut.
Er tete, als der widerbe tete tut
unde leit deu besten kleider an,
di er inder mohte hân
unde gienk zu sinen gesten.
Di hohsten unde die besten
gein im schone giengen.
Gar erlich si in enphiengen.
dô sie in an sahen sô vrouden rich,
dô wâren si mit im alle gelich
vro unde guotes mutes
unde versahen sich wol guotes.
Ir aller vroude wart dô groz,
nieman vrouden dô verdroz.
Swaz ze vrouwden dâ gezoch
unde dâ von vngemute vloch,
des pflagen dise unde die.
Die riten, die tantzten hie.
Sie heten aller vrouden wal.
Des vrouten si sich vber al.
Zwelf tage diu hohzit werte.
Swer dâ gabe gerte,
di man dâ heizet variunde diet,
schone man die alle beriet.
Man gab in gabe rîche
unde sô miltechliche,
daz alle di varende iahen,
daz sie nie gesahen
hohzit sô wol volendet.
Swer dâ wart gesendet,
dem wart sô hohe dâ gegeben,
daz er deste baz mohte leben.
Diu hohzit wol wolendet wart.
Nû trahten vf die heim vart
die geste alle gemeine.
Der edel vürste reine
In allen dancte sere.
Er sprach: < guot unde êre
teil ich mit ev iemer
unde gesweich iu niemer,
all die weil ich mach geleben.
Beide leihen unde geben
wil ich iu mit milter hant .>
Des genaten im zehant.
Die vrouwe erbot ins alle als wol,
daz si namen von ir vur vol.
Div süeze minnechliche
gab chleinode rîche.
Den hêrren unde den vrouwen
lie si sich willich schowen
êren unde guotes
unde williges mutes.
Den iuncvrouwen gab si alsam
chleinode, div in gezam.
Den ritern si alsam tete
unde was daz gegen in ir bet,
daz siz mit wirde enphiengen.
Ir zuht si iuch begingen,
daz si ir dancten vlizichlich
unde ir schon alle gelich.
Si wâren ir zevrouwen vro.
Vrlup namens alle dô.
Diu hohzit sich slizzen began.
Der vürste mit in reit von dan
wol eine mile von der stat.
Got er ir aller pflegen bat
schon unde lobesam.
Er urlup von in allen nam.
Wider ûf die burch er reit.
Wirschaft unde werdicheit
nam er sich vollechlichen an.
Sinen hof er setzen began,
daz man zuht unde êre
unde rehter vroden lere
dar inne ze allen ziten vant.
Mit vride stalt er sin lânt.
Vrliuge unde haz er shlihte
unde schuef guote gerihte,
daz man ninder anderswa
sô guot geriht vant als dâ.
Des stunt wol zelobe sin leben.
Er chunde wol miltechlichen geb
unde doch sô, daz er niht verdarp.
Vm êre er zallen ziten warb.
Div vrouwe ez ouch alsô schuf,
daz ûf ir der lobes ruf
von allen luten gelach.
Sô hoher tugende si pflach,
den luten si sich chunde
wol lieben zallen stunden.
Dâ von si grozze gunst gewan.
Der vürste sei minnen began
von tage zetage hie baz unde baz.
Diu rehte libe si besaz,
daz sô vereinet was ir mut,
daz ietwederz douhte guot,
swaz daz ander begie.
Zwei libe mit ein ander mê
gelebten sô minnechlich.
Ir beder liebe stunt gelich.
Ir weder ja, ir beder nein
was gar gelich unde gar en ein.
Nû vuget ez sich sô,
dâ von si wede burden vro,
daz div vrouwe wart swanger.
Daz hal si niht lânger.
Ir hêrren si ez sagte.
Wie ez im behagte!
Si sprach: < lieber hêrre mîn,
wizze, ich trag ein chindelin.
Nû gib mir daz botenbrot .>
Er sprach: < piz an mînen tôt
gib ich dir allez, daz du wil,
wan du pist mîner vrouden zil .>
Der lieben mere vröut er sich.
Er sprach: < mîn süeze libe, nû sprich,
dallez daz du wil gegen mir,
daz tun ich iemer gegen dir .>
Si sprach: < lieber hêrre mîn,
des danch ich den tugenden dîn.
Daz ez dir gevellet wol,
des ist mîn herze vröuden vol .>
Er sprach: < sô gehelfe mir got.
Dâ rede ich gar sunder spot,
daz lieber mir nie geschach.
Wol mich, daz ich dich ie gesach.
Des danche ich got iemer
unde gewench im niemer
dinstes durch dîn guote,
sit er mir mîn gemute
hât in hohe wirde praht .>
Ez was ir beder
hintz got gar reine.
Si lobten in gemeine.
Swaz in geschach ze guote,
daz trahtens in ir mute,
daz daz niwan vur von got.
Dar umb behieltens sin gebot.
Si taten, als di wisen tunt.
Darnach ez vnlânge stunt,
daz im boten sande
von yspanie dem lânde
sin oheim, der chunich von chastel,
der gegen manheit ie was snel.
Der edel chunich hohgemut
sand im chleinode guot
nach sîner wurde werdichlich,
div envollen wâren rich.
dô der bote chom geriten,
der vragte nach poten siten,
wa er an der stunde
des lândes hêrren vunde.
Daz volch in dô lerte,
daz er gegen grissoun chere.
Dâ vunde er benamen in.
dô cherte er des endes hin.
dô er chom in di stat,
zu dem vürsten er sich wisen bat.
dô weist man in dô er in vant.
dô gienc er vur in al zehant.
Als der vürste daz vernam,
daz sins oheims bote quam,
zuhtichlich er gegen im gienc.
In hoher wirde er in enphie.
dô in der bot ansach,
mit grozen zuhten er dô sprach:
 <
iu enbeutet iuch dienst unde gruz
mîn hêrre, ob ich nû sprechen muz.
Ewer oheim der chunich wert,
der iuch zesehen hât gegert,
sit nû iwer nam ie wart bechant
unde hât ev pi mir gesant
die chleinode nach vriundes siten
unde heizt iuch vreuntlichen piten,
daz si iu iht versmahen
unde siv ruchet enphahen .>
Gein sînem gruze er schone neic.
Danchen er dô niht versweic
unde sprach zu dem boten dô:
 <
Sag an, ist mein oheim vro?
Gehabt er sich an dem libe wol?
Des ist mîn herze vrouden vol .>
Der pot sprach: < er ist wol gesunt,
hêrre mîn, unde tut eu chunt,
daz im die heiden habent widersagt.
Dar um hât er mich her geiagt.
Im hât widerboten dar
von marsiles der chunich chobar
unde der vogt von baldach,
an dem der heiden chraft ie lach,
unde mit im zehen chunige rich.
Di wellent in gewaltichlich
suchen in sînem lânde
mit rowe unde mit brande.
Daz sult ir im helfen weren,
daz in die heiden iht verheren.
Wizzet, daz er des niht wil lân.
Er welle die heiden bestan
mit offenbarem strite.
Nû sult ir in der zite
chomen, als er getrouet ev.
Er weiz wol, daz ir sit getrev,
des mant iuch mîn hêrre
ewer genaden verre
unde was ir im schuldich sit,
daz ir im chomp an den strit,
daz ir iweren triwen gehugt
unde chompt im, sô ir beste mugt .>
Der vürste antwurten im began:
 <
Ich tun allez, daz ich chan
durch den liben oheim mîn.
Nû sagt mir, wenne diu zît sol sin,
dar nach wil ich gesprechen mich,
wi ich sul vertigen dich .>
Der pot sprach: < hêrre, ich tun.
Ez get ûz vride unde sun
vber zweinzech wochen.
Niht lânger ist er gesprochen .>
dô sprach der vürste hochgemut:
 <
dîn mere mich hohes mutes tut,
daz ich dâ hin varen sol.
Daz tut mir innerchlichen wol,
daz ich vinde riterschaft .>
 <
Ia, der uindet ir dâ di chraft,>
sprach der bote: < daz habt ûf mir .>
Der vürste sprach: < dar um wil ich dir
vil gerne geben daz beten brot .>
Der bote sich im zefuzen wot.
dô er den wilen an im ersach,
zuhtichlichen er zu im sprach:
 <
Sit ir riterschefte gert,
sô ist mîn here wol gewert
an iu sines willen gar.
Vrolich ich nû hinne var .>
Der vürste hiez sin pflegen wol,
als man werden poten schol,
unde sande vil drate
nach allem sinen rate.
Dem sagt er deu mere,
wie sînem oheim were
von den heiden widersagt:
 <
Sprechet, wie eu daz behagte.
Der hât gesant vm helfe an mich.
Swaz ir mir ratet, daz tun ich.
Tut mir iwer triwe schin
unde rat mir nach den êren mîn .>
Si sprachen an der stunde
mit gemeinem munde:
 <
Hêrre, daz ist vnser rat,
daz ir helfet unde helfe lat.
Daz rat wir alle wol.
Nieman ez wider raten sol,
want wer iu sîner helfe nôt,
er hulf iu biz vf den tôt .>
Er dancte des rates in.
Er sprach: < wol mich, daz ich pin
an iu mînes willen gewert.
dô ir ouch riterschefte gert,
des pin ich innerchlichen vro .>
Zu sîner vrouwen gienc er dô
unde sagt ir div mere,
waz im enboten were.
Er sprach: < trutine mein,
nû la dir niht leit sin,
daz mir der chunic enboten hât,
mîn oheim, unde gib mir rat,
waz dir dar an gevalle wol.
Gerne ich dir des volgen sol.
Hore, waz er mir enbot.
In get an ein groziv nôt
von der starchen heiden schaft.
Di wellent in suchen mit grozer chraft.
Nû sucht er triwe unde helfe an mich.
Suziv vrouwe, nû sprich,
waz dîn rat sei dar an,
daz solt du mich wizzen lân.
Sol ich beliben oder varn.
Dar an dîn rat mich sol webarn .>
 <
Ey lieber hêrre, daz la sin,
waz toug dir der rat mîn.
Dâ pin ich alze chranch zu.
Swaz dîn wille sei, daz tu,
dâ mit du wird unde êre
beiagest, daz ist mîn lere.
Mir ist dîn vart von herzen leit.
Aldoch durch dîn werdicheit.
Sol ichs wider raten niht,
swie leide mir daran geschiht.
Beleibest tu, sô zeiht man mich:
du hetest dich verlegen durch mich.
Dar umbe muz ich raten dir.
Du solt aber wol gelovben mir,
Ob ich dir iht anders iehe,
daz ich dich gern pi mir sehe.
Des sol niht sein, nû var dahin.
Vnser hêrre gebe dir den sin,
daz du iht vergezzest mîn.
Nû tu an mir dîn triwe schin.
Got gebe dir sige unde selden vil.
Dar umbe ich got piten wil
iemer all di wile ich lebe,
daz er dir chraft unde sinne geb.
Got laz mich geleben den tac,
der ellev dinch wol über mach,
daz du mir wider chomes gesunt .>
dô chust er sie sa zestunt
wol hunderstunt oder mer.
Er sprach: < mir tut von herzen we,
mîn reise, süeze, wan durch dich.
unde doch dar under vrev ich mich,
daz ich sol riterschefte pflegen.
Ez vuret sô manegen werden degen
der heiden vogt von waldach.
An den ich mich versuchen mach.
Vf riterschaft stet al mîn sin gir,
vrouwe, dâ sol durch dich von mir
riterschaft werden getân.
Daz solt du, vrouwe, ûf mich hân.
Sô wirt doch nach prise geriten
durch dich, daz wirt niht vermiten.
Nû gehab dich, mîn suze lieb.
Ich het mich selbe vur einen dip,
ob ich iemer vergeze dîn.
Des soltu sunder an angest sin .>
Er chust si unde gienc dannen
wider zu sinen mannen.
Nach der rate er sande
boten alzehande
in siniv bediu lânt
den besten, die im wâren bechant,
unde hiez ich in chunden herwart.
dô der bote bereit wart,
der vurt die brief vberal
in diu lânt ûf unde zetal
unde sagt in allen geliche,
daz si riterlichen
alle weren bereit
als ez tohte ir werdicheit.
Si solden herverten
gegen riterschaft gar herten
gegen der heidenschefte,
diu mit heres chrefte
wolde gegen yspanie varn.
Daz chunde nieman bebarn.
Si wolden wusten daz lânt.
 <
Dar um der chunich hât hergesant,
daz wir im suln zehelfe chomen .>
dô daz die iungen heten vernomen,
die wâren vro der boteschaft.
Si dohte si gar endehaft,
daz sie solden den lib
vrbaren durch deu wîp
mit riterschaft, des warens si vro
unde bereiten sich dô,
sô si beste mohten.
Die alten ouch betrohten,
daz si sich bereiten wol,
daz es der vürste neme vur vol.
Si wâren im willich der vart.
dô gar daz her bereitet wart,
dô sampten si sich alle
mit vrolichen schalle.
ûf ein grune heide breit
manich riter gemeit
gar riterlich zesamene quam.
dô daz der vürste vernam,
der chom ouch durch schowen dar
unde nam ir vlizichlichen war
unde gruzt si minnechlichen,
der helt ellens rîche,
unde danct in zwein ende
mit gruze unde mit gebender hende,
als noch der werde biderbe tut,
der durch sin êre teilt sin guot.
Der bote chom mit in geriten,
der wart mit vriuntlichen siten
von in allen enphangen wol,
als man werde boten schol.
dô daz der werde vürste sach,
zu dem boten er dô sprach:
 <
Nû rit zu mînem ohem hin
unde sag im von mir, daz ich pin,
daz sihstu wol, ûf der vart .>
Dem boten dô bereitet wart
gerutiv pfert unde niv chleit.
Des wart er schone bereit.
sînem oheim er dô sande
gegen yspanien lânde
chleinode genuch,
div wâren wert unde chluch,
unde die dâ seltsin wâren,
der chunde er wol wâren
Er sprach: < sag dem oheim mein,
unde ich welle sin riter sein
unde daz ich mit mir bringe dar
eine riterliche schar,
vunfhundert riter hohgemut
unde darzu hundert schutzen guot,
den ein riem gepreste niht,
als selbe hie dîn ouge siht,
di wir aus disen allen wellen,
di man vur die chechen muz zelen .>
Der bote vrolichen sprach:
 <
Got weiz wol, daz ich nie gesach
sô willige riter allsam die
in deheinem lânde dort noch hie.
mîn hêrre ist wol an iu gewert
alles daz sin herze gert.
Ir seit sein vriunt, daz sich ich wol,
der er got iemer danchen sol .>
er nam urloup unde vur hin
vf snel gevert stunt sin sien.
Der vürste vur ouch in die stat.
Seinen ratgeben er bat
mit im reiten alle gemeine
unde chom sins dinges vbereine
beide umb ditze unde umb daz.
Er mit in ze rate saz.
Seinen hof, div lânt er stalte,
daz er iunge unde alte
von im namen alle vur vol
unde in gevallen muse wol.
Den getriwen grauen beiden,
Cornelio unde effriaden
enphalch er sine vrouwen.
Er sprach: < nû lat mich schowen,
alle iwer triwe an ir.
Ir chunnet niemer liber mir
gedienen an der vrouwen mîn,
dâ von lat ius enpholhen sin,
als ich iu getrowe.
Wizzet, mir ist mîn vrouwe
lieber danne ich selbe sei.
Der liebe wird ich niemer vri .>
Si sprachen: < hêrre, des seit gewert.
Alles des ir an uns gert,
daz sol vor allem rehte sein.
Wir tun iu triwe unde dinst schein
an vnser lieben vrouwen guot.
Div ist sô reinichlich gemut,
daz wir ir gern wellen pflegen
unde alles des gegen ir erwegen,
daz dinst unde triwe heizen mac.
Des gewench wir niemer tac .>
Der vürste in danchen began.
Er sprach: < alle, die ich hân,
die sulen der liben vrouwen mîn
mit triwen dinsthaftic sein .>
Hie mit urloubt er sich.
Er sprach: < ich lach laz dir mich
unde vure dich süeze mit mir.
mîn herze laz ich hie pi dir,
daz dine in mir versigelt ist.
Mit dîner guote du mir pist
ein schilt vur all der veinde neit.
dîn guote mir vil trostes geit .>
Div vrouwe sprach gar senlich
mit truben ougen zeher rich:
 <
Dem nieman mach geligen niht
unde der in ellev herze sieht,
der erchennet wol an uns beiden
daz sennichliche scheiden.
Du gihts, du vürst mich mit dir hin.
Dâ pei ich sunder vröuden pin
unde last dich, hêrre, hie pei mir.
Waz vröuden hân ich sus mit dir?
Swie du mîn herze besezzen hast,
doch pistu mînes libes gast.
Owe, meiner senden nôt!>
Ir chlare ougen wurden rot
von piter weinen, daz si tete.
Mit armen ers vmvangen het
unde chust sei wol tausent stund
an ir viur varben munt
unde sprach: < libev vrouwe mîn,
la durch mich dein weinen sin.
Got muez dîn hiute unde iemer pflegen .>
Sus schiet von ir der werde degen.
Vrloup er von in allen nam.
Hin reit der vürste lobesam.
dô sein deu vrouwe niemer sach,
sie chniet nider unde sprach:
 <
Got, vater der ellenden,
geruch mir vrolich senden
her wider meinen liben man,
der von dir, here, nie gewan
dehein zweiuelhaften wanch .>
Von chlage si sô chraunch,
daz si vnmehtich viel nider.
Der grauen einer hub sich sie wider
vf unde sprach: < wie tut ir sô,
vrouwe, ir machet uns alle vnvro
mit iwer vnmezigen chlage!>
Si sprach: < owe, hêrre, ich trage
gar senechlichen smerzen
an mînem herzen .>
Ir sagt ir herze den vngemach,
der ir seit den vngemach.
Si chlagt vurbaz ie mer unde mer
unde chlagt alsô ser,
daz all di pi ir wâren,
trorich musen gewaren.
Ir beste churzewile daz was
daz bat unde las
umb ir hêrren emzichlich.
Nû horet, wie der vürste rich
gefur mit den sinen.
Er begunde sich pinen
vf riterlich gevert.
Den seinen er allen werte
vnfuge unde vnmazze.
Er hub sich ûf di strazze
mit sinen ritern, die der helt
ûz allen den selben sinen het erwelt.
vunf hundert der wâren,
die in der zite iaren
wol wâren, daz si riterschaft
mohten getun mit guoter chraft.
Der edel vürste rîche
vur gar beratenlichen
beide mit chost unde mit wer.
dô er chom zu dem mer,
zehant schift er sich an.
Von im manich schef man
wart rîcher des guotes.
êren rîches mutes
was der vürste unde minnechlich.
Nie wart gesehen sin gelich
an tugenden pi sîner zît.
Sin herze was gar an nit.
Ir gevert was gar guot.
Des wâren die helde wolgemut.
Eben giengen in di winde,
guot weter linde
heten si ûf al der vart.
Gar selich ir geverte wart.
dô si daz lânt ersahen,
dô gegen begunden si iahen,
dô sie begriffen daz lânt.
Dâ an cherten si zehant.
Des wâren di riter alle vro.
An daz lânt si vuren dô
unde slugen vf ein wit velt
beide ir hute unde ir gezelt.
dô man geherberget hate,
Du burden si zerate,
daz si dâ legen stille,
daz were ir aller wille,
biz si lânt erchunden
unde die straze erfunden.
Der rat in dâ allen
muse wol gevallen.
Vil churz wile si dô pflagen,
alsus si dâ lagen
biz an den driten tac.
Nieman trourens dô pflac.
Si heten churzwile dâ vil,
maneger hande riter spil.
Nû was ouch der bote chomen
ze yspanie . dô wart vernomen,
daz nû der chunich ze velde lac.
Der bote triwen unde sinne pflach.
Er hub sich aldar zehant,
dâ er den werden chunich vant.
Vur in er mit zuhten gienc.
Der chunich wart der rede vro
Der chunich in vleiszichlich enphie
unde vragt in der mere,
wa sin oheim were.
Der bot sprach: < daz sag ich ev.
iu wart nie vriunt sô getriv.
iu enbeutet innerchliche
sin dienst der tugenrîche,
der werde grave maye.
Sô tugenthafter laye
wart nie bî sîner zît gesehen .>
Alsus der bote begunde iehen:
 <
Hêrre, ev sendet pi mir
dise chleinode, daz ir
iu div niht versmahen lat,
wan er ev siv gesendet hât
wan durch rehte vriuntschaft.
Sin triwe hât gegen iu di chraft,
daz er ev niemer abgestat,
di weil er sin leben hât.
Hêrre mein, nû nemt war:
Er chumpt unde bringet mit im dar
vunhundert riter, daz nie man
sô wol varnde riter gewan.
Dise sint biderb unde hohgemut.
Dar zu hundert schutzen guot.
Die bringet er ev mit im her.
Vf ritterschaft stet gar sin ger.
Nie rîter sô wol mutich wart
als der edel ist sunder bart .>
Der chunich wart der rede vro.
Zu dem boten sprach er dô:
 <
umb deu mere rich ich dich
iemer, des gewart ûf mich.
Du must ir iemer geniezen,
des sol mich niht verdriezzen .>
Der chunich alzehande
hohe boten sande
dem werden sîner swester sun.
Von samit ein guot pavilun
sand er im, di was wol gesniten,
grozziu rîcheit niht dar an was vermiten,
unde manich yspanisch ors guot
sand er dem vürsten hohgemut,
unde hiez sin ûf den wegen
mit chost sô richlichen pflegen,
daz in allen niht gebrast.
In daz lânt chom nie dehein gast,
den man sô man gerne sach alda,
dô si chomen ze galatra.
Als der chunich daz vernam,
die hohisten er zu im nam.
Gegen im er riterlich reit
mit manegen riter gemeit
wol ein tageweide.
Vf einer breiten heide
si zesamen quamen.
dô die chrîchen vernamen,
daz der chunich chom gin in,
vf hohen mut stund ir sin.
Vf ir ors si sazzen,
der sporn si niht vergazzen.
Gegen im si chomen riterlich.
dô siv der werde chunich rich
sahe als die engel gegen im varn,
er sprach: < wol mich mîner swester barn
ist ûz der rechte minne erborn.
Diu minne hât im niht verborn .>
Den werden er dô schon enphie.
Sô minnenchlichez gruzen nie
wart von zwein hêrren geschehen,
daz von in muse dâ geschehen.
 <
Nv wis got willchommen unde mir,>
sprach er . < ich muz danchen dir,
der triwen, di du an mir tust.
Neve, dâ von du mich must
iemer dienstlichen hân,
die wile mir got der lebens gan .>
Die riter enphie er alle wol,
als man libe vriunt sol
unde erbot inz alsô,
daz si der verte wurden vro.
Mit einander si dâ riten
schon mit vriuntlichen siten
gegen deu herberge zehant.
Ir marschalche wurden vur gesant,
daz man si schone legit
unde ir mit êren pflegit.
Dem werden grauen wart gegeben
herberge dem chunige enneben
dô in daz her wart vernomen,
daz die geste solden chomen,
die hohen ritern alle
gegen im mit vrouden schalle
unde enphiengen wol die geste
unde sie allerpeste
inz erbiten chunden.
Daz taten si zu allen stunden.
Die heiden niht verre lagen,
die grozes heres pflagen.
Mit zehen starchen scharen
si heten gedacht, si wolten varen
vber al die christenheit.
Daz was den christen geseit.
Die heten sich ouch gesampt dar.
Vunf riterliche schar
het der von yspanie lânt.
Manegen werden sariant,
die durch got dar wâren chomen,
die heten daz chrutze genomen.
Der chunich het vnverzagten mut.
Er gab in willechlich sin guot.
Er vurt si alle mit solde.
Swer den nemen wolde,
er wer arm oder rich,
den versolt er gar richlich.
Der vride niht lânge werte.
Manich riter dô gerte,
als hungerigez veder spil.
Der wâren ze peder seiten vil,
die dar chomen durch riterschaft
mit werlicher riters chraft.
Der chunich nam ze den pesten rat.
Er sprach: < seit ez an vride stat,
sô ratet, waz iu dunchet guot
vm der heiden vber mut,
die sich des vermezen hant,
daz si ellev christenlânt
wellent vber riten.
Den sule wir vnderstriten.
Wir suln des hân gedingen,
daz uns helfe gelingen
vnser hêrre ihesus christ,
der durch uns gechreuzet ist,
durch den wir ouch daz chreuze hân.
Vf sinen trost sul wir bestan
die heiden menlichen.
Nû ist daz himelrîche
offen . der hie geliget,
der hât ewichlich gesiget .>
Die hohen sprachen alle:
 <
Hêrre, swaz ev gevalle,
daz sol ouch uns gevallen wol.
Billich man sich rihten sol
gegen den heiden mit her wer,
die gegen uns ligent mit grozzem her.
Wir sein durch got ous chomen
unde haben daz chreuze genommen.
Daz sul wir leiden alsô,
daz vnser sele werden vro .>
Die heiden lagen sô nahen,
daz sie die vil wol sahen
unde alle ir gelegenheit.
Manich riter gemeit
die versuchen gerten,
etlichen mans gewerte.
Manicher wart sin ouch verzigen.
Si musten mit meisterschefte ligen.
An vrloup nieman ouz reit.
Daz waz den iungen riter leit.
umb schiltwach schuf man dô,
des was der graue maye vro.
Zu dem chunige er dô gienc.
Sein rede er manlich âne vie.
Er sprach: < lieber ohoem mein,
nû tu mir dine triwe schin
unde enphilhe die schiltwart mir,
daz dine ich iemer gegen dir .>
Der chunich sprach: < des sol niht sin.
Durch got, la die pete sin dein,
wan dir ist vmbechant
beide gemerche unde lânt.
Du solt ez niht vur vbel hân,
wir suln die lântlute lân
heint der schiltwache pflegen .>
dô sprach der vnverzagte degen:
 <
Neina, lieber oheim mîn,
nû laz mich ir doch einer sein.
Swem du mir geist ze howet man,
dem pin ich gerne vndertan .>
Der chunich wider in dô sprach,
dô er sinen ernst ersach:
 <
Des du bitest, des sol ich gern,
ich wil dich willechlichen gewern,
dar ûf daz du dich webarst
unde gewerlichen varst .>
Vunfhundert riter gewegen
schuf er zu den chunen degen
unde sin banir,
die heten manliche gier.
Die het der chunich im ûz erwelt.
Des dancte im hohe der helt.
Der chunich gebot in allen daz,
daz si im barten noch paz,
denn ob er selbe were dâ.
Die riter sprachen alle: < ja,
wir muzen bî im tôt geligen
ê der riterlich gesigen .>
Der grave in danchen began.
Einen swarzen vanen bant er an,
dar in ein chreuze von golde,
dar vnder er striten wolde.
Die sinen wâren ouch bereit.
Hin riten die helde gemeit.
Tusent riter hohgemut
unde zweihundert schuzen guot.
Ir wartlute si vursanden,
die wol die lânt erchanden.
Den stapften si riterlichen nach.
Schier ein wartman ersach,
daz die heiden wâren chomen.
Die heten ouch sich vür genomen,
wol mit driu tusent mannen.
Ir einen si sanden dannen
unde enbutens den ritern hin,
daz die veinde riten zu in.
Der grave an der stunde
si vaste manen begunde.
Er sprach: < ir hêrren, gedencte daran,
waz got durch uns hât getân,
der uns von helle roste
an dem chruze erloste.
Die sinen er noch nie verlie.
Vnder des zeichen sul wir hie
lobelichen streiten .>
dô sprach an den zeiten
die edeln riter vnverzagt:
 <
Ez wert maneges macht bechlagt
nohe heint von vnsern handen.
Die von der heiden lânden
sint chomen vf vnsern schaden her,
die sulen daz wider spel niemer mer
dehein ir vriundinne sagen,
was si êren an uns beiagen .>
Die wanir gab man in die hant
einem riter, was palwin genant,
der nie zegeheit wegie.
Sin herze stunt nach êren ie.
Der wartman wider rande,
dâ er sin gesellen vande.
Zwelf ir aller wâren,
die manlich gewaren
chunden unde riterlich.
Si riten dem wol gelich,
daz si schaden wolten tun.
Si heden weder vrid noch sun.
Die heiden heten ouch vurgesant
ir wartluten, den wart bechant,
daz die veinde riten gegen in.
Daz douhte si ein hohgewin.
dô si chomen sô nahen,
daz ein ander sahen,
der heiden was ein teil mer,
doch sprancten die getouften ê.
Der christen islicher stach
den sinen, daz man in sach
vnder dem orse ligen dâ nider.
Zehant vluhen di andern wider
unde sagten ir geverten mere,
wie ez in ergangen were.
Daz chlagten si sere.
Si vorhten vlisen ir êre.
Die christen niht verre iagten nach.
In was zu den liginden gach.
Der viengen si dannoch dri,
der islich sin amie
het dar gesendet riterlich.
Daz wâren hoch chunige rich
unde wunechlich gezimirt
unde als die engel gezirt.
Die vinge dise wart man
unde viurtens zu dem graven dan.
dô ers alsus chomen sach,
zu in er vrolichen sprach:
 <
Ir sult got wilchomen sin.
Iwer werdicheit ist wol schin
an disen dingen . des ivren lîp
sulen iemer tivren diu wîp .>
Die wartlute sagten inzehant,
wie ez umb die vinde was gewant.
Niht lenger wart dâ gepiten.
Nach in wart riterlich geriten,
biz si den vinden sô nahen
chomen, daz si si sahen.
Die wâren mer dan halp verzagt,
wand in wâren posev mere gesagt,
daz si ir huplute heten verlorn.
Daz was in leid unde zorn.
Die christen vaste zu drapten.
Zu einander si sich habten.
Als si in einander weren gestechet,
ir ors wâren wol verdechet.
Riterlich si sprangen.
Der heiden ein teil wanchten.
Die dâ vluhen, die chamen hin.
Die andern sprancten gegen in.
Die christen ir schar durch prachen.
Si slugen unde stachen,
der heiden dâ sô vil dar nider,
die niemer mer chomen wider.
Der grave meye tete ez sô wol,
daz mann dar umbe loben sol.
Swa sine wâren chummerhaft,
die lost er mit sîner chraft.
Von sinen maenlichen slegen
be leip dâ manich werde degen.
Die heiden wurden sigelos.
Maneger dô die vluht chos.
Sere si verzagten.
Die christen nach iagten.
Si hulfen manegem zu dem grabe
unde vingen ûf der vluht abe
manegen hohen emeral.
Der heiden wurden vber al
vunfhundert gevangen.
Der strit was ergangen
wol nach gotes êren.
Des lob begunde sich meren.
Die getouften dô niht lenger piten.
Wider ûf daz wal si riten
unde suhten her unde dar
unde namen ir geverten war.
Swa der deheiner was gelegen,
den liezen si niht vnder wegen.
Si enfurtens mit in danne.
Manich edel castelân
si den heiden namen.
Vrolich si wider kamen.
dô in daz her wart vernomen,
daz si sô vrolich wâren chomen,
des vreuten si sich alle gelich.
Der chunich enphie si werdichlich
unde was ir gelingen vro.
Diu mere sagten si im dô.
Si sprachen: < hêrre, iu sei geseit,
daz ir vons graven manheit
den sick haben gewunnen.
Daz uns die heiden entrunnen,
daz macht nie wan sin eins lîp.
Bei vnsern ziten nie dehein wîp
bewar alsô werden degen.
Manich riter ist gelegen
von sin eines handen.
ê sie von uns wanden,
dô tete er in mit slegen sô we,
daz si vnser enbiten niht mê .>
Der chunich der mer vröut sich.
Er sprach: < oheim, nû wol mich,
der mere, di ich hor von dir.
Die gewent gewisse lere mir.
dîner hohen werdecheit,
diu dînem leben ist bereit .>
Der grave dô mit zuhten sprach:
 <
Ier ist mit lobe gegen mir ze gach,
daz doch nindert an mir ist.
uns hât geholfen ihesus christ.
Der hât uns den sich gegeben.
Von dem hab wir leib unde leben.
Si sprechent wan gegen mir ir zuht.
Es ist geschehen der heiden vluht
von den werden ritern dîn.
Daz hab ûf di triwe mîn
unde zevodrist von got.
Ir sult alle lân den spot,
daz es von mir sei geschehen.
Wir suln wan got der êren iehen .>
Der chunich nam di rede vur vol.
Si geviel ouch in allen wol.
Der chunich die gevangen pat
vuren in ein stat,
div nahen dâ pi was gelegen
unde hiez ir nach ir rehten pflegen.
Nv wâren ouch die heiden chommen
geflohen . dô daz wart vernomen
in daz her vber al,
dô wart von chlage grozer schal.
Diu sagten in diu mere,
wie ez ergangen were.
Si sprachen: < uns hât ein man
vil nach aln den schaden getân.
unde lebt ie der rennwart,
sô ist er chomen an dise vart .>
Als si daz gesagten,
die heiden nach verzagten.
In tete schand unde laster we.
Div chlage wart grozzer vil dan ê
von allen, di dâ wâren.
......
Nû sprachen: < wir suln nû varen
der christen iemer mere.
Swaz machmet nû dîner habe
unde apolle unde terrigant,
die sulen alle sin gemant,
daz wir daz laster rechen .>
Si begunden ûf brechen
di herberge an den ziten.
 <
Ez get nû an ein striten,>
sprachens alle geliche.
 <
Wir sulen riterliche
disen schaden wider tun.
Wir sulen niemer vrid noch sun
gewinnen mer mit den christen.
Si chunnen es niht niht erlisten.
In geschehe von uns we,
daz etlicher niemer mer
dâ heim daz wider spel gesagt,
waz er an uns habe beiagt .>
Si wapent sich schir.
Vil vremder panier
wurden an gepunden.
An den selben stunden,
dô si sich ûf machten,
pusune vil erschracten.
Si slugen si ze zehen scharn.
Man sach si riterlichen varn.
Rennere si vur sanden,
die solden in enblânden,
daz man zechen heizet,
daz man die veinde mit reizet.
Wol zehen tausent der wâren,
die solden der veinde varen.
Die christen wâren ouch bereit.
Den heten ir wartlute geseit,
wie die veinde gebarten.
Schone si sich scharten.
Vunf riterliche schar
heten si, die wâren gar
vnuerzagtes mutes.
Des leibes unde des guotes
sich durch got heten webegen.
Graue maye, dem vröuden degen
div erste schar enpholhen wart
diu riterlich was geschart.
Der werde sich al zehant
willichlichen vnderwant
unde was sin von herzen vro.
Er stapt unde mant si alle dô,
daz si an got gedehten
unde manlichen vehten.
 <
uns ist offen daz himelrich.
Nû stritet hiut willichlich
durch vnsern hêrren ihesum christ,
der vnser vor rehter ist.
Gedenchet edel riter guot,
daz ihesus durch uns hât sin blut
willichlich vergozzen,
unde seit vnverdrozzen,
im iwer veht zebiten.
Er chan iu hohe mieten.
Swer hiut hie ververt,
dem ist daz himelrich beschert .>
Si antwurten an der stunde
mit gemeinen munde:
 <
Hêrre, ir sult an angest sin,
wir wellen stritens pin
leiden durch vnsern heren
unde swaz uns magt gewerren,
des welle wir uns durch got bebegen .>
Des dancte in vlizechlich der degen.
Nv chom gegen in der chunich chobar,
der wolt den sinen ouch striten vor,
von marsilis der rîche.
Den bestunt riterliche
der edel grave maye.
Sô tiwelicher leie
ninder lebt bî sîner zît.
Nû hup sich dâ der erste strit.
Die christen an ein ander manten.
Die heiden si an ranten.
Swie doch grozzer wer ir schar,
der grave maye nam wol war,
wa der chunich selbe reit.
Den sin tyost dâ niht vermeit.
Der heiden chunich ouch niht enslief.
Die sinen er vaste anrief.
Er leimt schone an den schilt.
Sin tyost war ouch al dar gezilt
mit neide vf des graven lîp,
den schone gezimirt het ein wîp.
Nû rantens bede ein ander an,
dise zwene piderb man.
Der graue maye den chunich stach,
daz ez manic riter sach,
verre ûz dem satel vf daz gras.
Swie chostlich sin zimir was,
doch muse vallen im wurden chunt,
unde ward allda zeferich wunt
Manich riter entsetzet wart.
An der enge durch vart,
dâ si an ein ander ranten an.
Daz wart sô riterlich getân,
von in ze beden siten,
daz muse lobe striten.
Gar lute diu sper erchracten.
Vil setel lere machten
die getouften an den stunden.
Die heiden ir hêrren vunden
ligen mit vngemache
vnder swerem dache.
Etlich gewapent ors lac
vf im, dâ er vnruebe pflach.
In beschuten dô die sinen.
Die christen die chunden sich pinen
nach êren an dem strite.
Tief wunden wite
wurden dâ von in geslagen,
dâ von man noch mach mer sagen.
dô daz die heiden ersahen,
die begunden dar gahen.
Mit ir geruten scharen
sach mans riterlich varen.
Die christen ouch niht lenger biten,
die chomen riterlich geriten.
Der strit wart ob dem chunige stent
unde bedenthalb an chumer gent,
daz si an ein ander wihten niht.
Die heiden namen laster pfliht,
daz der eder chunich rich
vor in allen lac chummerlich.
Dem wolten si geholfen hân.
Daz werte manich werder man.
Mit cholben unde mit swerten
manegen si gewerten.
Des er an si het gigert,
des ward er stritichlich gewert.
Manich hoch heiden gelach
bî dem chunege, der den tac
chlagte, daz er dar was chomen.
Manegem wart daz leben genomen.
Die christen liten ouch dâ nôt.
Der gelag ouch etlicher tôt.
Die heten aber hohen trost.
Als schier er was des lebens erlost,
sô vür die sel gein himelrich.
Dâ von si striten willechlich.
A voy, wie graf maye strait.
Swa er in dem streite reit
in dem gedrenge ûf unde nider,
als der hagel daz obez tut,
ze gelich weis der riter guot
nider ors unde riter sluch.
Sein ellen in dar ûf truech,
daz er nach breise chunde
ringen zaller stunden.
Si namen all sin eines war,
sô hurtichlichen er die schar
durch reit mit hertem streite.
Er mach mit selben ich snelle wite.
Swenne erz vand enge,
er wert wol an der lenge.
Er nam an sîner chraft niht abe.
Er vuedert manegen zu dem grab;
swer gegen in mit were quam,
daz leben er in schir benam.
Di heiden loute schreiten:
 <
In manegen lânden weiten
wart disem valânt nie
geleich gesehen, der uns hie
hiut allen vnsern schaden tuet.
Er ist niht menschlich gemut.
Swer gegen im mit streite chumpt,
ich wan, uns allen daz niht vrumit.
Ob wir in alleine
bestunden, ez toht uns chleine.
Er ist ob uns allen ein her.
Gegen im touch niht vnser wer.
Er ist ein schovr, swa er vert.
In hât vnser got ernert,
swer im niht begegent,
der hât sich wol gesegent .>
Nv was ez vber den mitten tac.
Der grave sluch sô manegen slach,
daz maneger dô verlos sein lîp,
den niemer mer gesach sein wîp.
Di heiden woren wol halp verzagt.
Der grave het alda beiagt
den lop ze beiden siten.
Man gesach in manegen zeiten
dehein streit sô herte nie.
Alrest ez an ir chumber gienc.
Die christen striten sere.
Die heiden vorhten ir êre
verlisten unde werten ouch sich.
Manegen slach unde stich
musen di christen von in dulden,
daz si wol vider gulden.
Von in wart manic emeral
tôt gevalt ûf daz wal.
Der graue sein niht selbes vergaz.
Er tete ez ie baz unde baz.
Die heiden er dô vluhtic tete.
Appollen unde machmet
wâren ir hilfe alda geschant,.
wie dike si wurden genant,
die heiden verzagten.
Die christen nach iagten,
bis vur ir herberge hin.
dâ ir vil entrinnen hin.
Dâ inne wart ir sô vil erslagen,
daz man si daz noch horet chlagen.
Der strit was ergangen.
Der hohen wart vil gevangen.
Des wâren die christen wolgemut.
dô wart genomen sô hohes guot,
dâ von si alle gelich
wurden chreftich reich.
Si riten ûf daz wal wider.
Swa ein christen lac dar nider,
ûf dem man dô ein chreuze vant.
Alsus si alle wurden bechant.
Die namens unde bestatens wol,
als man lieben vreunten sol
nach rechter christenlicher ê.
Manegem tete von herzen we
sines liben vreuntes tôt.
Des wurden vil der ougen rot.
Die christen vuren wider zehant,
dô man die herwergen vant.
Dâ die heiden warn gelegen,
dâ wolden si gemaches pflegen
unde riten der vinde schaden.
Ir charren, ir saumer wurden geladen
mit der heiden guote.
Des was in wol zemute.
Des was vnmazzen vil
Nieman ouz der mazzen zil
chom dar durch cheinen raup.
Ez was in als ein staup.
Si dancten got der êren,
der er in chunde meren,
daz si gesiget haten.
Den chunich si alle baten,
daz sie die heiden sô über riten,
daz si sev iemer mer vermiten.
Wan ispanie der chunich wert
sprach: < swes ewer wille gert,
des pin ich alles ev bereit.
Daz habt ûf mein sicherhait .>
Die lânt si busten begunden
an den selben stunden.
Si gewunnen burge unde stet.
Waz man dâ gesiget het,
des tanck man ûf der erden
nieman wan dem werden
groaf mayen den suzzen,
der wol chunde gruzen
arm unde rîchen
unde chunde sô tugentlichen
den leuten sich erbiten.
Di hohen alle riten
dem chunge, daz er in pete,
daz er bei im staete
belib in dem lânde.
 <
Den heiden zeschanden
sol er bei uns beleiben,
sô muge wir vertreiben
die heiden mit gewalte.
Ein riter nie gevalte
eines tages sô manegen man,
als der werde hât getân.
Dâ von ist sein beliben guot.
Er hât riterlichen mut.
Sein herze hoher êren gert.
Er wer tausent lânde wert .>
Alsô sprachens alle geleich.
Von yspanie der chunich reich
antwurt unde sprach:
 <
Hie ich wol selbe sach
seine riterliche tat
daz er hie begangen hât.
Ir rat mir lehte darzu.
Se helfet mir, daz er ez tue.
Ich gib ev alles, daz ir gert,
ob er mich de pet gewert,
daz er pei uns beleibet hie,
des wart dehein man vroer nie.
Ich wil mîn lânt unde lute
sô vil geben heute,
daz iu sin alle genugen muez .>
Des nigen si im ûf den vuez.
Div rede gewihs vntz an in.
Er sprach: < sô het ich niht sin,
solt ich gedinet hân durch guot.
Alsô stet niht mein mut.
Oheim, dir ist der rede vnnot.
Wize, daz ich piz ûf den tôt
dir meines dinstes wird pin bereit.
Des tun ich dir sicherheit,
ob duz niht gelaubest mir.
Ich chum dir helfechlichen schier
als dehein dein dienstman.
Dâ habt deheine zweivel an.
Wir sulen heim ze house varen.
Die heiden chunnen ir êre bebarn
von uns niemer mere.
Wir haben in all ir êre
alhie abgevangen.
Ir er ist zergangen .>
Der rat geviel in allen wol.
 <
Billich man im volgen sol,>
sprachens alle gemeine.
 <
Sein rat, sin tat ist chleine reine .>
Du huben si sich von der stat.
Du er gegeben het den rat.
Si vuren vrolich.
Si wâren alle rîche
von den striten warden.
Nach christenlichen orden
wâren bestat ir toten gar.
Hin vur die christenliche schar.
Du si ze yspanie chomen,
vrloup si alle namen
unde vuren heim zelânde
dâ man si wol erchande.
Der grave ouch urloubs gert,
des man in noch niht gewert.
Der chunich sprach: < des mac niht sein,
wert lieber oheim mein.
Ruhe ein wile hie pei mir,
daz wil ich iemer dînen gein dir .>
Er gewert in sîner gewer,
swie vngern erz tete.
Er het ez dâ sô wol getân,
daz er den preis muse hân
ob allen, di dâ wâren.
Dar zu chund er geparen
sô diemutichleich, als ob er
het verstochen dehein sper.
Er lie sich sunder rume eben,
sam nie niht von im wer geschehen.
Der chunich unde ouch di sinen
chunden sich dar ûf wol pinen,
daz si im puten êren vil.
Nû waz ez chommen piz ûf daz zil,
daz er niht lenger solde
beleiben, noch ê wolde.
Den chunich er urlaubes pat.
Er sprach: < ist des dehein rat,
ich muez dich heim varn lân.
Sô wizze, alles daz ich hân,
daz wolde ich halbes dar umb geben,
aldi wile ich solde leben
daz du pei mir soldest sein.
Nû nim, liber oheim mein,
alles, daz hie gewunnen sei,
dez sol uns niht beleiben pei,
an gevangen unde an guote.
Daz ziuch in dîn hute,
unde darzu alles, daz ich hân,
daz si dir allez vndertan .>
Der grave sprach: < nû welle got,
sô verdient ich gotes spot.
Daz weren wunderlichen dinch.
Wiz, daz ich ein sterlinch
des guotes niemer gefuer mit mir.
Daz sol allez beleiben dir.
Swaz du hast, daz gewinne ich wol .>
Dem chunige wurden di ougen vol,
daz si sich solden scheiden.
Die scheidunge vnder in beiden
geschach sô liplich.
Der edel chunich rich
in vnmazzen vngerne lie.
Nû horet, wie ez im dâ heim ergie.
Des tages, dâ er von huse schiet,
als im sein menlich ellen riet,
dô lie er sein weib rein weip
deu im was lîp als sein leip
swanger ze der selben zeit.
Div enliez nie seit,
si gesegent in nacht unde tac.
Anderr churzweile si niht enphlac,
wan daz si sprach ir gebet.
Diu süeze daz sô lânge tete,
biz ir zal ein ende nam
unde ez an die zeit quam,
daz si eines schonen sun genas
der âne wandel schone was.
Des wurden alle die leute vro.
umb einen boten warb man dô,
den man dem graven sande
gegen yspanie dem lânde,
der im sagte mere,
wi ez ergangen were.
dô der bot gewunnen wart,
der wart schon ûf die vart
bereitet wol mit êren.
Der solt niht wider cheren
niwan an der stunde,
dâ er den grauen vunde.
Cornelius unde effraide,
die getriwen graven peide,
hiezzen briefe schreiben
von in unde von ir weiben.
Si taten als die getriwn tunt.
Ir beider brief alsô stunt:
 <
Hêrre tugentrîche,
wir enbiten ev innerchliche
dienst mit rehter steticheit,
des wir ey iemer sein bereit,
unde danchen ew liber hêrre guot,
daz ir uns alsô rein gemut
enpholhen hât ein reines wîp,
diu sô rein ir suzzen lîp
behuet vor aller missetat.
Sô vil si reiner tugende hât,
daz si uns manege vröude geit.
Si churzet uns die sweren zeit.
Wier dun ev an ir chleine,
wan si ist sô reine,
daz si uns mit ir reinem leben
chan selicheit unde vrouwde geben.
Got hât evch wol mit ir gewert.
Ir habt an ir, swes ir gert.
Si benimmt uns manege swere.
Wir enbiten iu libev mere.
Dar umb gebt uns daz botenbrot.
Si ist enbunden von ir nôt
unde ist ein schons suns genesen,
der wol mit êren mac wesen
vnser erbe hêrre.
nahen oder verre
wart nie gesehen schoner chint.
Des vreunt sich alle die hie sint .>
Div vrouwe ir brief sus scriben hiez,
div sich an got ganterlich leben liez.
 <
Hêrre, mîner vrouden gebe,
von dir ich in vrouden lebe.
Liep vor allem libe mir,
vil liplich lîp ich enbeut dir
minn unde minechlichen gruz.
dînes willen ich iemer muez
mit willen dir vndertenich sin.
Dein will ist gar der wille mîn.
Swaz du wilde, daz wil ouch ich.
Dein lieb hât sus enzundet mich,
daz ich der liebe wirt nimer vrei.
Swaz du wild an mir, daz sei.
Der liebe wird ich niemer erlost.
Hêrre mîner vrouwden trost,
libev meren beut ich dir.
Got hât dir gegeben unde mir
von sinen genaden ein chindelin
nach dir gebildet hêrre mîn,
daz ich durch dich vil treute.
Di mere ich dir enbeute.
Bistu vro, daz ist mein lîp
vrouwer, denne ie werde wîp.
Gehabest tu dich, hêrre wol,
des ist mîn herze vrouwden vol .>
Nv was der bot bereit gar.
Si sprach: < lieber pot nû var
snelle unde chum schire wider
unde lege dich niht vnder wegen nider
durch dehein dînen mut.
Swer sendet boten guot,
der vudert alle sin êre.
Dar an gedenche sere.
Salomon der weise man
gesprochen hât, dâ gedench an,
wand ez noch geschriben stat:
als der rouch den ougen schat
uns als der ezich den zenden,
alsô chan er sich schenden,
der bose boten sendet
wan er sinen vrum wendet .>
Der bote hohes mutes pflac.
Er sprach: < allez daz ich mach
nach êren gewerben,
dar umbe muz ich sterben
durch iuch unde durch di vrouwen mîn.
Des tun ich willechlichen schein .>
Er douht sih gar volchomen.
dô er die botschaft het vernomen
unde er gar was bereit,
dô nam er urloup unde reit.
Dannen chert er an der stunt
vf die burch ze klaremunt,
dâ sin altiu vrouwe ûf saz.
Ach, het er uermiten daz,
wan grozzer schad dâ von geschach.
dô deu vrouwe den boten gesach,
den enphie si gar guotlich.
Er sprach: < vrouwe seldenrich,
ir sult daz botenbrot mir geben.
Got hât geziret ewer leben.
mîn hêrre hât ein schon sun .>
Si sprach: < daz wil ich gerne tun .>
Den boten si vragen began.
Si sprach: < lieber pot, nû sage mir an,
wie gehabt sich deu tohter mîn
unde ir libes chindelin?>
 <
Vrouwe, wol .> < des lob ich got .>
Daz was aber gar ir spot.
Si sprach: < pot, wa wil du hin?>
 <
Gein mînen hêrren stet mîn sin.
Swa ich den vinde
unde von sînem chinde
im sô libev mere sagen,
div im muze wol behagen .>
Er wolt danne geriten hân.
Si sprach: < des wirt niht getân.
Du solt heint beleiben,
di zeit mit uns vertreiben .>
dô sagt er ir zehant:
 <
Vrouwe, ez sint brief gesant
bei mir, di ich vuren muez .>
 <
Du verburchest mînen gruz,
beleibest tu heint niht mit mir,
unde pin iemer mer gein dir
mit verchen unde mit rate.
Ez ist nû sô spate,
daz ich des lasters neme pfliht,
ob du pei mir beleibest niht.
Reit morgen, swie vrue du wil .>
Er sprach: < vrouwe, des ist ze vil,
daz ir sô lânge pitet mich.
Hie ich beleibe, swaz holt ich
dar umbe schaden enphahe.
Dester baz ich gerne iahe .>
Diu vrouwe hiez sin pflegen wol
unde schuef, daz man in gar vol
mit edelem weine vulte,
daz er wol verdulte.
Von sinen sinnen er dâ von schiet,
als ir vntriwe gerit.
Dâ von er trunchen gelach,
diu vrouwe boser liste pflac.
Si stal im die briue gar
unde leit im ander briue dar.
Der graven briefe stund alsô,
des manich herze ward vnvro:
 <
Hêrre, wir enbiten iu,
wand wir iu willich sin getriv,
unde wanden ie iwren schaden.
Wir sein mit zorn vber laden
gegen iu, daz ir ein solch wîp
uns habt enpholhen, diu iur lîp
gemailt hât mit vntat.
Bei der man zwene pfaffen hât
begriffen an der hantat.
Daz was vnwert geselleschaft.
Manec vnfuer hât si getân.
Wie solt wir bei ir vrouwde hân?
unde ist eines wolfes genesen.
Dâ pei welle wir niht lenger wesen.
Dar umbe tut ir, swas ir wellet,
sus habt dir iuch gesellet.
Ez ist billich, daz im missegat,
swer solch dinch tut an rat .>
Der vrouwen brief alsus sprach:
 <
Hêrre, daz ich vngemach
von dir enphahe, daz hân ich
wol gedinet vmbe dich.
Ich pin schuldich gegen dir.
Ich wil, daz wol erteilen mir.
Du hast sein reht, swaz du mir tust,
wan du itwiz leiden must
von mir durch meinen bosen leip,
wan nie boeser wart dehein wîp.
Dâ von geschiht mir billich we .>
An dem brief stunt niht mê.
dô der bote erwahte,
der sich ûf machte.
Div vrouwe chom gegangen dar
unde braht im mit ir gar
beidev pfenning unde gewant.
Si sprach: < pote, nû wis gemant,
daz du daz alsô bebarst,
swenne du her wider varst,
daz du her wider chomest zu mir.
Des wil ich iemer danchen dir .>
Er sprach: < libev vrouwe mîn,
ir schult gar an angest sin,
daz ich des enlazze niht.
Wizzet vrouwe, ez geschiht .>
Si sprach: < des sei dein pfant mîn leben.
Dir wirt dar um von mir gegeben,
daz du verst iemer dester baz,
geselle mein, unde tustu daz .>
Ein eit er ir dô swur.
Des vröut si sich . hin er vür.
Er was stolzlich gemuet,
daz er dâ het gewunnen guot.
Hin reit der bot . vnweise,
der im die tat breise,
die er alda begangen hât,
der tut daz an mînen rat.
Eilen er begunde,
sô er beste chunde.
Het er daz in seiner pflege,
daz er rait die nahen wege.
Sin gelingen was er vro.
An sein gelube daht er dô,
daz er sich soumen solde niht.
Er daht: < ist ein vngeschiht
an mîner vrouwen getân,
daz ich mich sust versoumet hân,
daz wil ab ich ervollen wol.
Eines tages ich reiten sol,
daz ich in zwain tagen hin
wer choum chommen . sus stat mîn sin .>
dô enwesse er vil der mere,
daz er lasterbere
brief ûf di vrouwen sin
vurte, di dar umbe pein
vn angest muse leiden.
Des wolt er niht vermeiden,
daz seit ergie ze leide.
dô er vunf tage weide
alsus eilende reit,
er chom ûf ein heide breit.
dô chom gegen im her
sein hêrre den erchant er.
In erchande ouch sin hêrre,
dô er noch was verre.
Sein triwe lie er erscheinen.
Er rande von den seinen
gegen im verre ûf den plân.
Wol er in gruzzen began.
 <
Nv wis got willechommen unde mir.
Lieber bot, nû sage mir,
waz diu maere mugen sin.
Wi gehabt sich deu vrouwe mîn?>
 <
Hêrre, diu gehabt sich wol
unde ist aller vrouden vol.
Ir schult mir geben daz botenbrot.
mîn vrouwe iu pi mir enbot
ir dinst unde libev mere,
unde ob ir seit sunder swere,
sô hât si libes unde vrouden vil.
Noch mer ich ev sagen wil.
Ir habt dâ heime, des ir gert,
iuch hât got eines sun gewert,
daz nie wart schoner chint gesehen .>
 <
Sô ist nieman sô wol geschehen,>
sprach der grave al zehant:
 <
Silber, ros unde gewant
gib ich ze botenbrote dir,
daz du sô libev mere mir
du hast von mîner vrouwen gesagt.
Des ist vil vrouden mir betagt .>
Dem hêrren gab er zehant
die briue, di im warent gesant.
Owe, daz er sie niht verlos
wan dâ wurden vrouden los,
swas leute in sînem lânde was.
dô er die brieue gelas,
im wart vor leide alsô we,
daz er über sich selben schrei:
 <
Waffen, liber hêrre got,
wi hân ich sô grozzen spot
ie gedinet umbe dich.
Owe, daz die heiden mich
niht habent ze tod erslagen.
Nû muz ich iemer mere tragen
laster scham mit sender nôt.
Owe, daz ich niht pin tôt,
daz chlag ich dir vil suzzer christ.
mîn leben mir vnmere nû ist .>
Von chlage leit er vngemach.
Daz har er ouz dem houbet brach.
Vor leide er ab dem pferde viel.
daz wasser im auz den augen wiel
Sein selbes leip trug er niht neit,
dem tete er iammer wende zît.
Daz mer was im dâ nahen.
Dâ gegen begunde er gahen.
Er wol sich ertrenchet hân
gelich als ein tobender man.
Die seinen ranten alle dar zu:
 <
Sicha, waz mein hêrre tu,>
sprachens alle gemein.
Si sahen, daz der reine
sich selbe wolde toten.
Daz chunde si eilens noten.
Si vilen von den rosen nider
unde zugen in von dem mere wider.
Si sprachen: < hêrre, was ist daz,
daz ir ev selben solhen haz
tragt, daz ir iuch toten welt?
Wa habt ir hêrre iuch geselt
ze sus getaner vngetat?
Waz, hêrren, gab ev den rat?>
Ze dem boten sprachens si zehant:
 <
Der tevel hât dich her gesant.
Was mere hastu uns her braht?
Ia, daz dein ie wart gedaht!
Du werst wol des todes wert.
Man solt durch dich dreizich swert
stechen umb dise botschaft .>
 <
Neina, durch die gotes chrafft,>
sprach der bot, < sô helf mir christ,
daz er an schult beswert ist.
Ich hân im libe mer gesagt.
Sol er dar umbe sein verzagt
von vrouden, daz ist mir vnchunt.
mîn vrouwe ist vro unde wolgesunt
unde hât ein chint, daz dehein man
schounern sun nie gewan .>
Si sprachen: < seit ir dar umbe vnvro?>
 <
Nein, im ist nindert sô,>
sprach der graue an der stat.
Schreibgeziug er im geben bat
unde screip einen brief mit sîner hant
unde sant den boten wider zehant.
Er selb beleib in sender nôt.
Den graven er alsus enbot:
 <
Ich enbeut iu hêrren peiden,
Cornelio unde effranden,
triwen dienshaften gruz,
unde wizzet, daz ich ev iemer muz
guotes willen staete sein.
Ich pit iuch durch den willen mein,
daz ir di vrouwen piz an mich
wol behaltet, des ger ich.
unde swes si genesen ist,
daz sult ir vntz an di vrist
behalten, vntz ich chom aldar.
Nach iwren rat ich dâ mit var .>
Anders niht enbvt er in.
Dâ mit der bot hup sich hin.
Der hêrre gar vnmazzen chlagte,
daz gar daz volc verzagte.
Toblich er gewarte.
Daz gewant er ab im zarte,
daz er beleip gewandes bloz.
Di sinen ez zesehen verdroz.
Offte er sich in daz har vie.
Die hende man im niht lenger lie
beleiben vngebunden.
dô sprachen an den stunden
alle, die dâ wâren:
 <
Sô iemilich gewaren
gesahe wir nie sô werden man .>
Si vurten in gepunden dan.
Owe, daz iman sô wirbet.
Dâ von gar verdirbet
beidev vroude unde êre.
Der bot sol iemer mere
vervluchet sein unde geschant.
An deu beidev werden erchant,
daz er solcher site pfligt,
daz er durch mite sich bewigt,
daz peidev laster unde schande pirt
unde daz er von trinchen wirt,
daz er sin selbes vergizet.
Dâ von er übermizzet
beidev triwe unde zuht.
Daz brufet iamer hafte suht.
Swer den boten sendet,
der vrum unde êre wendet
unde schaden mit laster meret,
der wirt willic gevneret,
als von disem boten ergie.
Owe, daz man in ie
ze boten gesande,
wan er vil vröuden wande,
dâ von er wer pillich verlân.
Von im manich herze gewan
trowren unde seuftens zuch
unde iamers insigel druch.
Er brust an der wider vart
dâ von ez vil boser wart.
Sin tumpheit in lerte,
daz er aber cherte
wider gegen klaremunt,
des manich herze wart verwunt.
We, daz er daz niht vermeit!
dô er in daz hous reit,
dô ward er schon enphangen.
Diu vrouwe chom gegangen,
div vngetriwe elyacha.
Zu dem boten sprach si sa:
 <
Nû wis got wille chomen!
Du hast mir zweivels vil genemen
mit dîner chunfte her zu mir.
Des wil ich iemer danchen dir.
Lieber bote, nû sag an,
wie gehabt sich der werde man,
mîn sun grave maye?>
 <
Dâ gehort ir dem geschreie
nit niht gelich, daz er hât.
Ich weiz, wiez vm die briue stat.
Zehant als er die gelas,
dâ ich sô lânge pei im was,
des was ich nach an schaden chomen.
Man wolt mir hân den leip benommen.
Sô iemerliche er gewarte,
daz har er ouz zarte
unde viel von dem rosse nider.
Dâ enchunde ich niht gesprechen wider.
Si gaben mir alle die schulde.
Der erbarb ich choum ir hulde,
daz si mein hulde rede horten daran.
mîn hêrre selber schriben began
einen brief mit sîner hant.
Dâ mit ward ich von danne gesant.
Wie ez im ergangen sie,
der gewizzen pin ich vri
unde weiz dâ von niht mer,
wan daz man in gevangen dâ her
vurt als ein tobenden man .>
deu vrouwe daz vnder reden began.
Si sprach: < wa ilestu sô hin?>
 <
Gegen chrîchen ich gesendet pin
mit einem brief, den vur ich .>
Div vrouwe sprach: < nû gewer mich
unde wis heint hie pei mir .>
Des gewer er sei schir
unde leit sich inz geslunde nider.
Daz gerav si bede sider.
Di vrouwe vil vntriwe pflach.
Vil weinens si sich gegen im wach
unde macht in trunchen aber als ê.
Dar um geschach im seit vil we.
Ir vntriwe si sere hal.
Den brief si im aber stal
unde leit im einen anderen dar,
daz des nieman wart gewar.
Dâ von grozzer schade geschach.
Der selbe brief alsus sprach:
 <
Ich enbiut iu hêrren beiden,
Cornelio unde effraiden,
ob ir triwe gegen mir ieht,
zehant als ir den brief an seht
unde als libe ev sei der leip,
daz ir daz chint unde mîn weip
verteilet an der stat.
unde wart, ob ir daz lat,
ich tote ev wib unde chint
unde alle, die iu gebunden sint
mit deheiner sippe chrapft,
die musen des todes geselleschaft
leiden unde ouch ir mit in.
Iwer deheiner chumpt sein niht hin.
Ich hah iuch dar umbe
alsus diu êren tumbe .>
Irs suns brief vercherte,
hey, was si iamers merte.
Der wot des niht wart innen.
Er warp mit vnsinnen,
daz er sich sus trenchen lie,
dâ von vröuden vil vergie.
dô er erwachte, dô west er niht,
der vngetriwen geschiht
div an in geschehen was.
Dâ von er choum seint genas.
Sin tumpheit bruft herzen leit.
Er nam vrloup unde reit.
Div vrouwe in schone werte
noch mer dann er gerte,
rich chleinode guot.
Des ward er stolz unde hohgemut.
Vrolich er dannin schiet.
Gegen grifo er geriet.
dô er in die stat quam,
dô man sine chumpt vernam,
die werden im engege giengen.
Vrolich si in enphiengen
unde vragten in der mere,
wa ir hêrre were.
Er sprach: < daz geloubet mir,
er chumpt wol gesunt schir.
Den mugt ir wol vragen,
wil ins niht wetragen.
Er chan iu baz gesagen dann ich.
Swes ir in vraget, des wart ûf mich .>
In wart niht mer von im geseit.
Vur sich er ûf die burch dô reit
unde erbeizt unde gienc zehant,
dâ er di grauen bede vant.
dô enphiengen in vlizichliche,
die grauen tugentrîche.
Er gab in die brief dar
unde sagt in deu mere gar,
die in ir hêrre enboten het.
Er sprach: < waz an dem brief stet,
daz sult ir laisten an der stat,
sô man in gelesen hât .>
dô deu vrouwe het vernomen,
daz ir bote were chomen,
zuhtichlich si dar gienc.
Mit grozzen vrouden si in enphie.
Der bote ir niht dancte
des gruzzes unde wancte
vngezogenlich von ir.
Si sprach: < durch got, nû sage mir,
waz mugen die mere sin?
Wie stet ez umb den hêrren mîn?
Lebt mîn lieber hêrre?>
Er sprach: < der ist niht verre
unde ist gesunt unde gehabt sich wol.
Von dem ich iu niht sagen sol.
Ir habt ez sô geschaffet niht,
daz ich ev welle von im iht
weder guot noch vbel sagen .>
 <
Sô wil ich niemer mer gechlagen,>
sprach sie, < swie ez mir erget,
seid mînes hêrren dinch wol stet.
Ich weiz in sô guoten
unde sô rein gemuten,
daz ez mich alles dunchet guot,
swaz mir de süeze gemute tut .>
Dâ mit sie hin wider gienc
zu ir vrouwen unde lie
alle ir nôt an ihesum christ.
Si sprach: < hêrre, seit du pist
ein vater der armen,
sô la mich dir erbarmen
unde denche an mîn ellende,
hêrre christ, unde wende
mîn sunderhafte nôt.
Sol ich nû leiden den tôt,
daz ich die sel alsô bewar,
daz si ze vinstern hant ir var.
Hilf mir zu der zeswe dîn
unde laz ouch dir bevolhen sin
mînen hêrren, swie ez mir erge,
mir gesche wol oder we .>
Des bat si mit weinen
Iesum christ den reinen.
Die graven betrahten daz.
Der bote zu in gesaz.
Wer in lesen mohte
den brief, der dar zu tohte.
Der grave cornelius dô sprach:
 <
Dem werden man ie chunste iach
meiner vrouwen chappellân,
der sol in lesen, wan erz wol chan .>
Nach dem werden wart gesant.
Der chom, dô ers vernam, zehant.
Si stunden ûf unde enphiengen in gegen
unde gaben im den brief hin.
Den enphie er schone unde neik den
unde dem hêrren sinen segen,
der in het gesendet dar.
Er brach im ûf unde nam si war.
Heimlich er in vber las.
dô er besach, was dar an was,
ouz der hant er in warf.
Er sprach: < deu botschaft ist starch .>
Chraft unde varbe im entslaif.
In daz har er sich greif
unde roufte sich sere.
 <
Owe nur iemer mere,>
sprach er, < der houpt schanden,
we allen chriechsen lânden
vmbe ditz mort, daz hie geschiht.
Go hêrre, nû vertragen sin niht.
Oder wer hât den rat getân,
der vngetriwe von yspan.
Wer er danne beliben dort,
daz in die heiden heten ermort,
daz wurde niht von mir gechlagt .>
Die vrouwe bede wâren verzagt
von sîner chlage vnmeslich.
Si sprachen: < hêrre tugent rich,
wie gewaret dir alsô,
daz ir sô gar seit vnvro?
Waz bedevtet ir dâ mit,
daz si ir sô iemerliche sit
erzeiget mit vngewere
unde iuch an ivren har
mit ungefuge rechet,
daz ir gar ouz brechet
unde sô biterlich weinet?
Waz ir dâ mit meinet,
daz sult ir uns wizzen lân .>
 <
Daz wirt niemer getân,>
sprach er, < daz habt niht vur zorn.
Sô het ich mîn ampt verlorn
unde sagt ich iu dâ von iht,
nimer ez von mir geschiht.
Ich enlise ev niht den brief .>
Von in er weinunde lief.
Die graven nam des wunder.
Den boten si besunder
vragten der mere,
was an dem brief were.
Der bote antwurte vorhtechlich:
 <
Got weiz wol von himelrich,
daz ez mir ist vmbechant.
mîn hêrre in mit sîner hant
schreib, dô er mich sande .>
Die graven alzehande
vragten in dô vurbaz.
Sie sprachen: < nû bescheidet uns daz,
wie stund sin gemute?>
 <
Mit grozzer vnguote.
Er het sich selber nach erslagen.
Ich chunde iu niemer gesagen,
wie iemerlich er chlagte .>
dô daz der bote gesagte,
die graven sprachen: < ez stet niht wol.
Den brief man uns lesen sol,
dâ enist dehein rede wider .>
Si sanden al zehant hin nider
nach einem schreiber in die stat.
Der chom, als in der bote bat.
Vur die graven er dâ gienc.
Trorichlich man in enphie.
Si wâren mit vngemute.
Si sprachen: < durch iure guote,
gerucht uns den brief lesen .>
 <
Gerne, hêrre, daz sol wesen .>
Bescheidenlich er in las,
alles daz, daran was.
Daz sagt er in zedeute gar
unde ward ouch selbe vröuden bar.
dô si daz vernamen,
von in selben si dô quamen
vor leide unde vor grimme
unde schriren mit louter stimme:
 <
Waffen über ditz mort!
Wie hât ûf ûf uns der schanden hort
dirre morder gverbet.
Wirt dise vrouwe verderbet
mit sô mortlicher tat,
alle vnser after chuniste des hât
iemer mere schande.
We leuten unde lânden!
Wir uberwinden es nimmer.
Ez ist ein etwas iemer
allen kriechischen lânnden.
We der houpt schande!>
Daz har si ûz zarten
ouz barte unde ouz swarten.
Si wolden sich ertotet hân.
daz chom ir weder wîp an.
Die chomen schier geloufen dar
unde namen ir vngehabe war
unde entwanden si der nôt,
daz si in iht taten den tôt.
Si sprachen: < waz ist ditz chlagen?
Durch got, geruchet uns sagen,
wi ir alsus gewaret
unde iuch selben beharet.
Daz solden tun wan chranchev wîp.
Ir habt doch bede riters lîp,
daz ir iuch doch wol enthalden mugt.
Iwer manheit gehugt
unde lat sô wiplichez chlagen.
Dâ von wir mit iu verzagen .>
dô sagten si in die mere,
waz in enboten were.
Sie sprachen: < wir muzen
die reinen vrouwen suzzen
toten unde ir chindelin.
Daz sol niht ein iamer sin?
Seht daz git uns chlagende nôt.
uns ist vur geleit der tôt.
unde laz wir die vrouwen leben,
sô muz wir uns dem tode geben,
uns unde iuch unde vnser chint
unde alle, die uns sippe sint
an dem zehenden spane,
die tut man ouch âne
des lebens lesterliche.
Man wil uns sicherliche
schemelichen henchen.
Daz muz uns vroude chrenchen
unde bitter chlage noten.
Wir lizen uns gerne toten,
mocht daz hohgelobte wîp
dâ mit behalten den lîp.
Mohte si dâ von genesen,
sô muse wir des todes wesen.
Sô ist der botschaft niht alsô.
Dâ von sei wir sô gar vnvro
unde muzen trouren iemer mer,
owe unde iemer mer we .>
Sprachen die gravinnen:
 <
Wes wil man beginnen
mit dem reinisten wibe,
die ie von muterlibe
geworen wart . unde sol man die
wan umb ir reines leben hie
sô lesterlichen morden,
owe, wie sei wir worden
zelaster unde zeschanden.
Wir mugen in disen lânden
disen mortlichen spot
niht vber winden . suzzer got,
nû riht vber uns die sunde
unde laz in abgrunde
unde sinchen alle gemeine,
sit daz deu süeze reine
sol von uns werden gescheiden .>
Si taten an in beiden
groz vnmaze mit chlage.
dô gab ein slac den andern slage
stete mit vousten in die brust.
Si heten dehein gelust
ze dem leben, wan zuo dem tode.
Si sprachen: < uns muez mit sode
die vroude abchomen, die wir
gehabt haben daher mit dir .>
Igelechiu sprach zu ir manne:
 <
We, bes peitet ir danne,
sit uns der tôt ist vür geleit,
sô sei wir iu nû bereit.
Sô lat uns lenger niht leben.
Geruch dem ein ende geben,
ê wir vnser vrouwen tôt
ansehen, wir wellen der marter nôt
gerne vur si liden.
Ir sult daz gar vermiden,
daz ir iuch iht maeligt an ir .>
Si sprachen: < gern daz tu wir .>
Ir chlage wart dâ vereinet:
geroufet unde geweinet
von in viern dâ vil geschach.
An hare, an antlutz man sich rach.
Ir chlage wart nie gehoret gelich.
Si chlagten sô piterlich,
daz ez die vrouwe vernam.
Schire si loufinde quam.
Vor leide sie erchracte.
Ir herze in ir erschrahte.
Si sprach: < durch got, nû sagt an,
waz ist ev allen viren getân?
Ir waret doch nivlichen vro.
Wie gewaret ir alsô?
Waz mugen disiu mere sin?
Durch got, lebt der hêrre mîn?
Ich wene wol, er si et tôt,
oder er leidet sust grozze nôt .>
 <
Nein, er leider,> sprachen si,
 <sô waere wir vnmutes vri.
Heten in die heiden erslagen,
daz wold wir niemer chlagen.
Ey, wer er versunchen
oder in dem mer ertrunchen,
des mohte werden guot rat.
Sus er uns mit iammer lat
unde mit houpt haften schanden
in allen disen lânden .>
Si sprach: < hêrre, war umb ist daz,
daz ir im sit sô gar gehaz
unde im sô sere vluchet?
Daz hât mich gar ersuchet.
Nû saget mir benamen durch got,
wie hât er laster unde spot
ûf iuch geerbet als ir ieht?
Er was iu doch ie gereht!>
 <
O we, saelich vrouwe mîn,
nû lat die rede von im sin,>
sprach der grave cornelius.
 <
Er hât uns verwundet sus,
daz wir niemer werden gesunt.
uns hât der morder verbunt
noch tiefer dann in den tôt .>
Si sprach: < durch got, sagt mir die nôt.
Helt mich sein lenger niht .>
Si sprachen: < vrouwe, daz geschiht.
Wir suln iuch toten unde eur chint,
oder alle, die uns sippe sint,
die sol man toten unde vnser wîp
unde sol uns schaentlich den lîp
nemen, ob wir daz lazzen.
Sô muz wir sein verwazzen
unde elliu guoten dinch verseit.
Ob iu iemer herzen leit
von vnsern schulden wider var,
wir muzen den tôt ê gar
liden, swaz vnser ist.
Alsô helfe uns ihesus krist .>
Div vrouwe guotlichen sprach,
dô man ir der mere veriach:
 <
Durch got, nû vluhet im niht,
wan ez mir pillich geschiht.
Ich hân ez vmbe got verdient wol.
Nieman im darumbe vluchen sol .>
Die graven sprachen beide:
 <
Owe dem herzen leide,
daz wir umb iuch muzen tragen.
Daz mug wir niemer mer vol chlagen.
Dâ von man im wol vluchen mach.
iemer sei verflucht der tac,
an dem der morder wart geporn.
Sol wir iuch von im hân verlorn,
verfluchet sei deu weile,
daz in der heiden pfeile
unde ouch ir lânzen hant vermiten.
Wer sin verch alda versniten,
sô waer wir dirre angest vri,
die uns hie wont zwivaltic pi .>
Si sprach: < owe, wie redet dir sô!
Ir mach mich dâ mit vnvro.
Durch got la die rede sin.
Der vil liebe hêrre mîn
ist hie gar vnschuldich.
Sit wan durch got gedultic
vber iuch selben, des ger ich,
unde totet vür vorhte mich,
wan man hât mîn lihte rat.
An iu sô vil êren stat,
daz iwer het mîn hêrre schaden,
wurd er ewer hie entladen.
Dâ von ist ez bezer vil,
daz ich wol erteilen wil,
daz man mîn leben ende,
ê daz man hie verswende
alle mînes hêrren êre.
Wan eines bit ich sere,
umb daz arm chindelin,
daz von dem reinen libe sin
chomen ist, mach daz genesen,
daz lat in iwren hulden wesen.
Lat mich eine den tôt
leiden unde die marter nôt,
wan ich in pillich leiden sol
unde ob ez ev gevellet wol.
Muge daz niht genesen, sô tut
mit uns, swaz iu dunchet guot
unde daz iu enpholhen sin.
Ir sult vngemaches vri
von mir beliben iemer.
Ich gestate des niemer,
daz man iuch vur mich tote.
Deheines vnbildes ich iuch note.
Tut, daz iu wol gevalle.
Wir muzen sterben alle,
swenne uns gotes botschaft chumt.
Ewer leben vil hoher vrumpt,
denn mîn armes wibes.
Ich pin sô chranches libes,
daz man lihte mein enbirt.
Nieman erblos von mir wirt.
Ouch gebent mir urchunde
mîn vil grozze sunde,
daz ich ez wol verdinet hân,
swaz mir armer wirt getân.
Ich pin ein sô schuldich wîp,
daz mîn vnselich lîp
billich sô buz enphahen,
verteilen oder hahen,
swie ir mich toten wellet
unde swie ez ev gevellet,
des chan wider sprechen niht,
wan daz ez billich mir geschiht .>
Die graven sprachen: < nein durch got,
daz iht alle der werlde spot,
ûf vf uns umb ditz mort gelige,
daz der tivel iht gesige
an uns, daz sul wir vnderstan.
iu wirt niemer niht getân
von uns, daz geloubet.
Man muez vnse diu houbet
abslahen allen,
daz lat ev wol gevallen.
Vrouwe, wir haben uns eins bedaht.
Daz schef, daz iuch hât her braht,
in dem sult ir von hinnen varn .>
 <
Wie welt ir denne iuch bebarn,>
sprach si, < sô vurht ich iwer,
sit daz dar umbe sô tiwer
mîn hêrre hât gesworn
unde wert ir von mir verlorn,
daz verchlag ich niemer mer .>
 <
Owe unde iemer we,>
sprachen die vrouwen beide,
 <von disem herzen leide
muzen vnser herze bresten,
unde sul wir vnser besten
vroude an iu verlisen,
wir suln den tôt ê chiesen .>
Sich hub aber ein niwes chlagen.
Si heten sich selbe nach erslagen.
Vil zeher si chunden wechen.
Nieman chundes volrechen
die chlage, die si haten.
an in selbe si taten
wunder mit slahen unde mit weinen.
si vmvingen die reinen
unde truhten sie an sich.
 <
We dir tôt, wa soumpst tu dich!
Chum her, nim uns alle hin.
Al hie lit dîn hoh gewin.
Du tust nach dînem alten sit,
swa man dich wol unde gern lit,
dar enchumstu niemer.
tôt, tu pist et iemer
vmbescheiden, als man seit.
Du tust manegem herzen leit
unde chumst an vil manege stat,
dâ man dich nie hin gewat
unde dîn liht enbere;
dâ tustu herzen swere .>
Die graven zu der vrouwen
sprachen: < nû lat uns schowen,
waz iu wol gevalle.
Welt ir, daz wir alle
den tôt liden, daz wir tun .>
Si sprach: < durch got, ratet mir,
waz ir welt, daz tun ich.
Bewart niwan dar an mich,
ê ir in dehein nôt
chompt, ich wil ê nemen den tôt .>
Si sprachen: < vrouwe, lat daz sin.
Wir wellen durch iu leiden pin
unde swaz uns geschehen chan .>
Sie hiezen sei mit in dô gan
in eine chemenaten,
dâ si inne haten
ir guot groz unde chleine,
golt unde edel gesteine.
Sie sprachen: < seht, daz sult ir
mit iu vuren, daz welle wir,
wan ez van reht iwer ist .>
Si sprach: < sô helfe iu ihesus christ,
nû nehabt des deheinen mut,
daz ich ditze hoh guot
iemer gefur von hinne,
sô waer ich niht bisinne.
Ez sol alles beleiben ev,
wan ir sit sô gar getriv,
daz ich ev sein vil wol gan .>
dô sprachen die wisen man:
 <
Wir sanctens ê ins meres grunt,
ê dan ez der mort hunt
vertet mit andern wiben.
Sin sol hie niht beliben.
Vrouwe guot, nû seit bereit.
Ir sult anlegen die chleit,
in den ir her chomen seit.
Nû bereitet iuch, sein ist zeit.
Seint wir uns sein hân bewegen,
sô sul wir wan eilens pflegen .>
Der vart si sich bewegte.
Daz gewant si an legte,
daz si an ir dar brahte.
Mit sampt in si gahte.
Ir gewert man sere hal.
Si gingen mit ir zetal,
dâ si daz schef vunden.
Daz hizen si an den stunden
mit edeler speise laden vol.
Daz nam deu vrouwe vur vol.
Daz guot man allez dar in truch.
Nû was gepiten dâ genuch.
Die vrouwen si hizen drin gan.
 <
Ir mugt niht lenger hie bestan .>
Daz chint si ir satzten in die schoz.
Der schefman nah ir zu sloz
unde vermacht ez als ê.
In tete ir danne scheiden we.
Mit grozzem herzen leide
namen si dâ beide
vrloup von der reinen
mit vil grozzem weinen.
Hin vur diu süeze guote.
Got nam si in sine hute.
Der sand ir einen guoten wint.
Der sluch si unde ir chint
snelle von ir ougen hin.
Si sprachen: < war chom vnser sin,
daz wir mit ir niht sin gevarn.
Wie welle wir uns nû bebarn
vor spot unde vor schanden?
Ez wirt von allen lânden
ûf uns ein vinger zeigen.
Wir sin vor got die vaigen.
Man sagt uns billich schuldich .>
Si wurden sô vngedultich,
daz si sich wolden ertotet hân,
wer ez niht snelle vnder stan.
Die lute chomen geloufen dar
unde namen ir grozze chlage war
unde zugen siu von dem wazzer wider.
Den vielen si vnder den handen nider.
Si sprachen: < durch got, was ist daz,
wie sit ir iu sô gehaz,
daz ir iuch selben woldet hân
ertotet, zwene sô wise man,
die wir hân in den lânden.
Wolt ir iuch in ewigen schanden
iuch selben hân gevellet,
daz ir wert gesellet
dem verrater iuda?
In witzen sit ir worden gra
unde tut sô chintlichen doch.
Beitet ein weile noch,
ja chumpt iu wol vngenot
der vil biterliche tôt.
Ez ist ein vnmezich zorn,
swer daz tut . dâ von verlorn
muz sel unde lîp iemer wesen.
Habt ûf, ir mugt gern genesen.
Sagt uns, waz ev werre.
hât ev vnser hêrre
enboten solchev mere,
daz ir welt die swere
an iu selben rechen?
Welt ir mit schanden brechen
iwern riterlichen lîp bris?
Dar zu sit ir alle ze wis.
Lat varen ivren swachen mut .>
Ez wâren edel riter guot,
die siv straften alsô.
Die graven anwurten dô:
 <
Ir habt uns rehte geseit,
west aber ir daz grozze leit,
daz uns an vnserm herzen
muz iemer mere smerzen,
alle die weile wir leben.
uns hât der morder vergeben,
der vnser hêrre solde sin,
daz leider vbel ist worden schin.
Sô wir eu beginnen sagen,
sô muzt ir mit uns chlagen.
Daz wizze wir wol, des lat ir niht,
sô iemerlich ist diu geschiht .>
 <
Nû durch den gechreuzten christ,
sagt uns rehte, was daz ist .>
Sprachent iene al zehant,
die sie des todes heten erwant.
Die graven in dô sagten,
daran si niht verdagten,
wie ez alles chom unde gelach
biz an den iemerlichen tac,
unde waz er in enboten het.
 <
Nû seht, wie vnser dinch stet .>
 <
Durch got, sag an, habt ir ez getân?>
 <
Nû wie getorst wir daz verlân,
sô strenge als erz uns gebot .>
 <
Wie, unde waer wir alle tôt!
Was mordes ist alhie geschehen!
Sul wir niemer mer gesehen
die hohgelobten suzen?
Dar umbe wir muzen
mit iamer iemer mere wesen.
unde wer sie von iu genesen,
ir het doch gedinget wol.
Sust sei wir iemer iamers vol .>
Sich hube ein iemerlicher schrei.
 <
Owe unde eya hey,>
schriens all geliche.
Daz arm unde rîche
chommen alle dar geloufen.
Slahen unde roufen
begunden si sich alle
mit iemerlichen schalle.
Sie waffen vber sich schriten.
Die graven an der ziten
bider ûf die burch giengen.
Die vrouwen si niht enphiengen
vor iamer unde vor laide.
 <
Wa ist vnser ougen weide,>
sprachen die vngemuten.
 <
Wir meinen die vil guoten,
vnser liebe vrouwen.
Wer solt iu vrouwen getrowen?
Wa habt ir sie lazzen?
iemer sit verbazen,
ob ev von ir iht sei geschehen.
Man mac ez an iwer varbe sehen,
daz ez niht reht umb sie stat.
Wer hât ev gegeben den rat?>
Die graven sprachen mit weinen:
 <
Wir haben die suzzen reinen
erslagen unde ir chindelin.
O we, sô muz wir iemer sin
gelastert unde gehonet.
Div werlt wer gar gechronet
mit ir einer tugende.
Owe ir blunder iugent.
Wie hât sie die verslizzen!
tôt vil vngewizzen
chum unde nim uns mit dir hin .>
Si wurden bede âne sin,
daz si vielen en vnmaht.
Si daz lait dar zu braht,
daz sie niht heten gegeben
ein ey umb ir leben.
dô daz die graven sahen,
si begunden gahen
unde labten si mit dem wazzer dô
unde wâren mit sampt in vnvro.
Die warheit si in niht sagten.
Ir geverte si verdagten.
Daz taten si umbe daz,
daz si ez helen dester was.
Dar um ilten si mit ir hin.
Daz taten si ûf den sin,
daz si ez haelen dâ mit.
Ez ist maneger vrouwen sit,
daz si niht versweigen mugen.
Zelângem helen si niht tugen.
Ez wart verslozzen sô ir munt,
daz siez nieman taten chunt,
den lieben noch den leiden,
wie sie wâren hin gescheiden.
Si iahen et, si waer erslagen.
Dâ von wart sô grozzes chlagen,
daz dâ von diu burch erhal,
unde in der stat vber al
wart von iamer chlage groz,
dâ siv dâ von des lebens verdroz.
Si sprachen alle gemeine:
 <
Owe, daz uns deu reine
sô iemerlich enzuchet ist.
Daz chlage wir dir, hêrre christ.
Vnser hohen vrouden hort
ist hie iemerliche ermort.
Daz solt got gein uns rihten,
als gein boswihten
Wir solden alle des todes iehen gern.
Wolt der tôt uns gewern,
sô waer wir vil selichlich geporn.
Wir haben schande vur er erchorn.
Wir leben unde sin êren tôt.
In diser chlagebern nôt
lebe wir lesterlichen.
Wir mugen uns gelichen niht
zu yeman der êre hât,
sô laster waere ist vnser tat.
Wir sin an êren gar geschant .>
Daz mer vber elliv lânt
erschal von disem mort schir.
Si sprachen alle: < nû sul wir
trahten vmbe ditzen mort,
wan ûf uns geleit daz mort,
wie wir ez wider tun mugen,
daz man dâ bî vnser gehugen
alle, di dran schuldich sint,
daz deu vrouwe unde daz chint
sint ermort sô iemerlich.
Dâ von schul wil alle gelich
gein im trahten iemer
unde daz der morder niemer
vnser hêrre hie werde
vurbaz ûf chriechischer erde.
Wir enbern sin nû wol.
vürsten reht im billich sol
werden wider teilet,
sit er sich hât gemeilet
mit sô hoher missetat,
die er alhie begangen hât
an sînem reinen wibe.
We iemer sînem libe
unde sin eines chindelin,
daz niht schoner mohte sin,
daz er dâ hiez toten ouch.
Er rehter helle schergen gauch!
hât im den rat sin oheim gegeben,
sô muzen si beide leben
mit schanden iemer mere.
Entnihtet ist ir êre.
We daz ir ie wart gedaht,
ist uns von yspanie braht
alsô iamer wernder nôt solt.
In suln niemer werden holt
aliv wiplichiv wîp.
Verfluchet si ir peider lîp .>
Nû wâren dise biderbe man
bede vnschuldich dar an,
daz man in anschulde truch,
haz unde vintschaft genuc.
We, warumbe tut man daz,
daz yeman dem andern haz
treit von sagunden dingen.
Dâ von muz misselingen
manegen werden widerben man,
der sein niht verdienen chan.
Nû merchet grozzes wunder.
Von islicher stat besunder
begunden si sich des erwegen,
daz man unde wîp sich wolden legen
zevelde mit alle ir her.
Alsô chomen si mit her wer
gein ir hêrren zornichlich.
Zi wâren alle zorns rich
unde gar vngedultich,
unde was er doch vnschuldich
unde vri vor aller missetat.
Sin herze gab im ie den rat,
daz er misseswende vloch.
Sin dinch ê ie nach êren zoch.
Nû weste der arme hêrre niht,
der houphaftigen geschiht,
deu im daheim was geschehen.
Dar umbe man in muse sehen
manegen tac mit leide.
dô er chom ûf die heide,
dô ersahen die sinen
manegen schilt schinen
unde leut vil gein in chomen,
die heten sich dâ vur genomen,
daz si wolden striten.
Dise niht lânger biten.
Si bereiten sich zehant.
Boten wurden vur gesant,
die in solden ervaren daz,
wem si waeren gehaz,
daz si sô veintlichen riten.
Die boten dô niht lenger piten,
si gahten balde dâ hin.
dô sie chomen gein in
unde in geriten sô nahen,
daz si rehte sahen,
daz ez vreunde wâren
unde doch in den gewaren,
daz si striten wolden,
mit dem si niht solden
tun deheinen vngemach,
der boten einer dô sprach:
 <
Ir hêrren, waz sol daz sin?
Welt ir iwren hêrren pin
alhie mit strite vugen?
Mach des die zuht genugen?
Ez ist ouz der mazze zil.
Wir haben iu strites zevil.
Ir mugt wol iwer chriegen lân.
Hie mac strites niht ergan.
Hie ritet ewer hêrre .>
 <
Hin dâ von uns verre,>
sprachens alle gemeine.
 <
Er ist sô gar vnreine,
von sîner grozzen missetat,
die er alhie begangen hât,
daz wir sin wellen enbern
ze hêrren . er muz uns gewern
strites hie vnt ûf den tôt.
Wir vuge im al solhe nôt,
daz in deu tat muz reuuen.
Wir wellen vnser triwen
al gein im ledich sein.
Daz wirt an im noch hiute schein .>
Die boten sprachen: < nû sagt an,
waz hât er hie missetan?
Wir wizzen daz wol vur bar,
daz er ist gar schanden bar.
Sin lîp wegie nie missetat.
Der werde begangen hât
mit strite solich êre,
daz man in iemer mere
biz an den iungisten tac
loben muz . ze baldach
getet ez nie her gahmuret
sowol, sam er ez dâ tete
in dem strite, dâ wir
gewesen sin . nû sult ir
uns disiu mere chunden,
war umb ir iuch welt sunden
mit strite an iwerem hêrren.
Ir welt gar verwerren
iwer êre unde iwer zuht.
Ez ist ein groziv vngenuht .>
Sie sprachen: < daz welle wir ev sagen,
daz ir müzet mit uns chlagen
iemer alle die weile ir lebt.
Wie sich der haz hab erhebt.
Er unde sin oheim uns hant
geerbet ûf ditze lânt
iemer iamer bernde nôt.
Wir wern gerne alle tôt,
ê uns der iamer wer geschehen.
Ob wir der warheit muzen iehen,
sin oheim im gab den rat,
daz er hie geschafet hât,
daz wir wol chlagen muzen,
daz man die reinen suzzen
vnser vrouwen hât ermort.
An der lag vnser selden hort,
unde dar zu sin einiz chint.
Alle, die nû lebendec sint,
die suln im haz dar umbe tragen,
daz sie von im hie sint erslagen .>
dô daz die boten erhorten,
si erschrachen von ir worten
unde schriren lout: < ach, owe,
we unde iemer mere we,
sul wir die reinen hân verlorn,
sô wirt si niemer mer geporn,
mit der wir ûf der erden
ir hie ergetzet werden.
Ir sult doch wizzen vur war,
si si sint bediv vnschuldich gar.
mîn hêrre unde der chunich wert,
von castel des herze ie gert
êren unde triwen.
Si muz in iemer riwen.
Wirt er ir todes innen,
von allen sinnen sinnen
wirt er sie chlagunde sere.
Ir hêrren, durch iwer êre,
Nû arquant si niht dar an,
uns hât den schaden getân.
Der bose bote unde der tumbe
haben iweren zorn.
Den sol man hahen dar umbe.
Haltet iwern zorn.
Wie sin dise verlorn
alle vmbe dise vngeschiht?
Der vürste weiz sein noch niht.
Im solz nieman sagen durch got .>
Daz heten dise vur spot
unde iahen, daz er waere
vil gar ein mordere
unde ein sô vmbilich man,
 <daz wir sin wellen rat hân
ze hêrren in den lânden.
Von sinen houpt schanden
mac er niht vnser hêrre wesen.
Wir lazen in niemer genesen.
Den lîp ei er uns dar umbe lat .>
Der bischof huge von der stat
chom mit pfaffen vil geriten
unde warp vride mit sempten siten.
Der wart im ofte verseit,
doch er sô lânge zwischen in reit,
daz er des niht wolde enbern.
Si musen in vrides gebern.
dô wâren si ouch sô nahen chomen,
daz si ze halse heten genomen
die schilde an den stunden
unde heten ûf gebunden
die helm alle geliche,
die helde ellens rîche.
Der bischolf vnderstund ez sa
unde braht sie zu ein ander dâ.
dô sie zesammen quamen
unde disiu mer vernamen,
daz ir vrouwe waere tôt,
dô hup sich iammer unde nôt.
Div chlage wart under in sô groz,
daz manegem daz blut schoz
ouz nasen unde ouz munde.
Von des herzen grunde
chlagten alle gemeine,
daz eine steine
mohte hân erbarmet.
In was gar erwarmet
herzenlichev riwe.
Des twanch si ir triwe.
Der vürste wolt sich hân
ertotet, het man in lân
die hende vngebunden.
Er sprach: < ich hân nû vunden,
iemer iamer wernde nôt.
All mîn vroude ist hie tôt.
Ist mir mîn reines wîp erslagen,
got here, wie maht du vertragen,
daz du mich lenger leben last.
Ich lebe unde pin doch lebens tôt gast.
In iamers wunden ich swebe,
sit ich mit iamers noten lebe.
tôt, sô nim dîn reht an mir.
tôt, nû chum unde tôt mich schir.
mîn leben ist mir noch nieman guot.
Ich lebe unde ist gar tôt mîn mut.
Waz touch ich zeleben mê.
We unde we unde iemer we.
Wie sol ich gewaren?>
Alle di dâ wâren,
die musen weinens mit im pflegen.
Si chlagten nie wan den degen,
sô laidichlich er gebarte.
Manich riter ouz zarte
daz har ouz dem barte.
Den werden si bewarten,
daz er im niht tete den tôt tete.
Maneger mit im arbeit het.
Sus riten si mit leide hin
gein griffoun, dô chom gein in
von der stat wîp unde man
unde wolden sev ersteinet hân.
Der bischolf unde die sinen riten
unde musen aber umb vride biten.
Er sprach: < ir hêrren, nû sagt mir
durch ewer zuht, waz welt ir
an iweren hêrren rechen?
War umbe welt ir brechen
an im iwer triwe?
Er hât alsolhe riwe
vmbe dise gemeiliche geschiht,
daz man im niemer gesiht
vrolich weder nacht noch tac.
Daz er niht ersterben macht,
daz hort man state chlagen.
Er wolt gern sin erslagen,
daz si leben solde.
Dar um er sterben wolde.
Daz nim ich ûf die triwe mîn,
daz ist an sînem libe schein,
den er gar verterbet hât.
Dâ von ir vndpilde begat
unde ouch sô grozze vnmazze,
daz ir im welt die strazze
weren in sînem lânde.
Ez ist ein houp schande,
ob ir ez reht welt verstan .>
Si hiezen wider in gan
die vrouwen alle geliche.
 <
Hêrre vil tugentrîche,>
sprachens zu dem bischolf dô:
 <
Nû war umbe ist er vnvro,
sit daz ers geboten hât?>
 <
Den wan ouz iwren herzen lat.
Daz geloubt mir vur war,
daz er ist vnschuldich gar,>
der bischolf weinunde dô sprach.
 <
Nieman den iamer gesach,
den er an sich selben leit,
sô iemerliche der werde chleit,
daz si alle verzagt hant,
die dâ mit im vmbe gant.
Im chan nieman trost gegeben.
Er nam im selbe gern daz leben,
ob man im liez die hende.
Die sint im gebunden.
Man vurt gevangen in dô her .>
dô sprach dirre unde der:
 <
Hêrre, wir horen an iu wol,
daz man iu billich volgen sol.
Swes ir gert, daz sie geschehen.
Sit daz wir iuch horen gehen,
daz er daran vnschuldich si ist,
des lob wir ihesum christ .>
Vnder des si zu in riten.
Dâ wart striten gar vermiten.
Die helm si abbunden
unde liefen, dâ si vunden
ir hêrren . mit grozzem weinen
enphiengen si den reine.
dô er siv weinunde chomen sach,
dô erhub sich grozzer vngemach
an im unde aber niwe chlage.
 <
We dem iemerlichen tage,>
sprach er, < an dem ich wort geporn!
Wie hân ich arm man verlorn
aller mîner vrouden trost!
Wie pin ich vroude unde libe erlost.
Nie man sô unsaelic ward.
We, vervluochet sei dy vart,
die ich von hinnen hab getân!
Dâ ist mir misselungen an.
Owe tôt, waz totest tu?
Chanstu toten, daz tu nû.
Tote mînen verqualten lîp,
sit du mir chind unde wîp
sô iemerlich benomen hast.
Dâ von ich iemer mere gast
bin aller vrouden worden.
Du tust nach dînem orden
mit dîner vnbescheidenheit.
Du geist nach herzenlibe leit.
Des hastu mir zevil gegeben.
Owe, wer neme mir daz leben,
der mocht gevarn nummer baz.
Vor got si im vergeben daz .>
Er sprach: < ist man vnder iu
sô biderbe unde alsô getrive,
daz er mich vuder ûf den re?>
Si schriren alle lute: < we .>
Grozzen iamer si beschainten.
Si chlagten unde wainten
von des herzen grunde.
Deheiner sich niht chunde
des weinens enthalten.
Si musen iamers wolten.
Alsus ritens in die stat.
Der bischolf si alle bat,
ir beinen unde ir chlagen lazen.
Er sprach: < ir sult iuch mazen
alsô wiplicher sit,
div iu wont alle chalge mit .>
Zu in er vurstlichen sprach:
 <
Ir hêrren, vart an ewern gemach,
ich wil des hêrren selbe pflegen .>
Er erbeizet nider unde der degen.
Der arbeit er sich bewach.
Mit grozzen triwen er sin pflach
unde mit suzzen troste.
Die hende er im ûf loste
unde ringt im sein gemute.
Er sprach: < durch ewer guote
lat varn ivern swachen mut.
Swaz ir nû dar umbe tut,
sô enmugt dirz niht erwenden.
Dâ von sult ir enden
iwer chlag unde iwer leit.
Ez schat ewern werdicheit .>
dô die graven peide,
Cornelius unde effraide
sine chunft vernamen,
zehant si dar quamen
unde brahten den brief mit in dar.
Si sprachen: < morder, nû nemt war,
waz ir uns hât enboten.
Ir werdet dar umb versoten
einen chetzer gelich .>
dô sprach der vürste zuhtichlich:
 <
Ich leide gern, swaz ir mir tut
unde wolt got, het ir den mut,
daz ir mich woldet toten
oder deheiner marter noten,
sô het ein ende gar mîn nôt.
Ich nim gern von iu den tôt .>
Zehant vielen si in an
unde wolden in zerizzen hân.
Der bischolf in dâ nerte.
Der werde sich niht werte,
reht als er were schuldich.
Er was gar gedultich.
Swaz man im tete, er niht ensprach,
wan an im selben er sich rach.
dô die graven sahen daz,
daz er im selben was gehaz,
si stunden vnder sahen in an.
Si sprachen: < ir geschanter man,
waz wolt ir in ditze lânt?
Wie habt ir iuch unde uns geschant?>
Der bischof sprach: < ir tut gar
groz vnbilde wur bar
unde ouch gar vngezogenlich
unde iwren triwen niht gelich.
Wizzet, daz ich in des wol
berede, als ich ze rehte sol,
daz er deheine schulde hât
an dirre grozzen missetat,
diu alhie geschehen ist,
sô helfe mir ihesus christ .>
Di graven an der stunden
im anwurten begunden
unde buten im den brief dar.
Si sprachen: < hêrre, nû nempt war,
waz an disem brief stat
unde wie er uns enboten hât.
unde hab wir denne missetan,
des welle wir gern ze puzze stan,
Hêrre, nach iwrem rate .>
Man braht den brief drate.
Den las er selbe sa zehant.
Er sprach: < den brief hât mîn hant,
sô helfe mir got, niht geschriben.
Owe, wa ist er beliben
der bote, der den brief her braht.
Ia, daz sein ie wart gedaht!>
Er wart herzenlich vnvro.
Zu den graven sprach er dô:
 <
Ir unde mîn vrouwe sant mir doch
zwene brief, di hân ich noch.
Div nempt unde heizt sev lesen,
ob ich muge schuldich wesen .>
Der bischolf die brief enphie
unde las iu mit zuhten die.
Swaz er geschriben vant dar an,
wainunde sagen er ins began.
dô daz die graven erhorten,
si erschracten unde ertorten
vorn zorn unde vor laide
daz si ir hêrren beide
heten sus missehandelt.
Ir varbe wart verbandelt.
unde sprachen: < sô werde wir geschant,
ob iu die brieve sein gesant
von vnser vrouwen oder von uns.
Wir wâren sô vro iwres suns,
den ev got sô wunnechlich
gab, daz wir vroudenrich
wâren alle gemeine.
deu süeze vrouwe reine
ev mit suzzen worten enbot,
daz ir gaebt daz beten brot
unde manege süeze botschaft,
diu wol bant der triwen haft.
dô stuenden vnser brieue sô,
daz wir von herzen wâren vro,
daz ir uns sô rein ein wîp
enpholhen hetet, diu ir lîp
behutet ze aller stunde
vor missewende chunde.
Nû sint die brief vercheret
unde wir hoch guneret.
Des muez wir iemer traurich wesen.
Wir wizzen wol, het ir gelesen
die brief, als si hie wurden geschriben,
sô waer wir sunder leit beliben.
Hêrre guot, nû seh wir wol,
daz ev nieman weizen sol,
ob ir gar seit vngemut.
unde swaz ir uns dar umbe tut,
des get iu benamen nôt.
Wir leiden billich den tôt,
wan uns zegach gewesen ist
unde sol deheiner hande list
ernern vor ivren handen.
Ir sult ez billich anden .>
Dâ mit si vilen vür in nider.
dô zuht ers ûf zehant wider
unde sprach: < iu wirt hie niht getân.
Ir seit vngemach erlân
von mir, wand div schuld ist mîn.
Disen lesterlichen pin
leid ich gar billichen.
Ich hân die tugentrîchen
von mir selben hie verlorn.
Owe, waer ich nie geporn,
daz waer ein schade chleine.
Hie belaflor diu reine,
waz hoher tugent an dir lac.
Swa man ie wibes tugende wach,
dâ wach diu dine verre vür.
dîn tôt ist mînes todes spur
unde iemer iamerhaftiu nôt.
Owe, unde wer ich vür dich tôt.
Owe, suziv belaflor,
von dir nû vrouwde swebt enbor.
Div ist versigen in iamers grunt,
dâ mir niemer wirt chunt
vroude, êre noch gemach .>
An im selben er sich rach
mit vnmazlicher chlage.
Er sprach: < we dem iamers tage,
an dem ich schiet von house.
Waer ich iemmer chlouse
vermouret nû, daz waer mir
vil bezzer denne daz ich nach dir
muez iemer mit noten sin.
Ey herzen libey vrouwe mîn,
wie bistu mir alhie benomen.
Sagt mir durch got, war ist chommen
der vber mordere,
der her hât braht deu mere.
Ich mein der morhaft pot,
daz er verfluchet sei vor got,
wan ich pin von im êren vri .>
Die graven sprachen: < er ist hie pei .>
 <
Nû heizet in gewinnen mir .>
Si sprachen: < hêrre, daz tu wir .>
Nach dem boten man sande.
Den braht man zehande
vur in aldar gevangen.
 <
Du must benamen hangen,>
sprachen die graven an der stat,
 <oder du must ûf ein rat.
Man sol dich rat brechen.
Dar gegen sol nieman sprechen,
wan du morder uns hast
brach, dâ von wir iamers last
muzen tragen iemer mer.
Dar umb geschiht dir vil we .>
Der vorhtige pote sprach:
 <
Durch got, lat iuch niht sin zegach.
Sagt, waz ich hab begangen,
dar umb ich sol hangen.
Ir tut mir armen chnehte,
daz waiz got wol vil gar, vnrehte,
daz man mich ratbrechen sol.
Der elliu herze erchennet wol,
der waiz wol, daz ich vnschuldich pin.
Durch got, nû sag mir ewren sin,
waz ir meinet hie mit .>
Die graven sprachen ouz zornes sit:
 <
Waistu morder des niht?
Nû sag an, arger boswiht,
wan du mocht doch niht genesen,
wa pistu morder gewesen?
Wer hât die brief vercheret,
dâ von wir sin guneret
unde vnser vrouwen verlorn hân?
Nû sag an, wer hât daz getân?>
Der bote sprach gar vorhtichlich:
 <
Got weiz wol von himelrich,
dô ich hie von house schiet,
daz mîn reise niht geriet,
wan ûf daz houz ze klaremunt.
Dâ tete ich mîner vrouwen chunt,
daz mîn vrouwe eins schoen suns
waer genesen . unde sol daz uns
verraten hân, des weis ich niht .>
 <
Owe der iemerlich geschiht,>
sprach der vürste an der stat.
 <
mîn muter mich verraten hât.
deu ubel valântinne!
War taet du dinne sinne,
schalk, daz du chertest dar?>
Er sprach: < durch got, nû nemt war,
ich wand, daz si waere
iu getriv unde gewere.
Waz solt ich des getrowen
an einer sô hohen vrouwen,
daz deu iemer getaete
solich mort unde vnstaete
unde het ich mich des hinz ir versehen,
sô mocht ez niemer sin geschehen.
Ich het dise reise wol vermiten.
Ich waer ê tausent meil geriten
unde benamen piz in den tôt,
ê mîn vrouw in solhe nôt
waer chomen von mînen schulden.
Hêrre, ich sprich ez in hulden,
wie sold ich des erdenchen mir,
daz si di vntriwe immir
hiet, daz si verriet ir chint.
Alle die werden, die hie sint,
die suln daz an schriben
ze bilde allen wiben.
Ich mut zegenesen niht.
Swaz mir dar umbe geschiht
nach iwerm willen, daz lid ich.
Swie ir heizet toten mich,
des pin ich gern gehorsam .>
All daz volch wunder nam
der morthaften herzen sere.
Nû sprach dirre unde der:
 <
Benamen, ich hietz ouch getân.
Man sol den chneht leben lân.
Man sol ims niemer gewizzen .>
Der vürste begunde reizen
ab im gar deu chleider.
Er sprach: < ach, owe leider!
Nû muez dez mort schaden mê
werden hie, wand ûf den re
wirt gefuret, der noch lebt.
Ach, wie iemerliche lebt swebt
mîn herze in iamers unden.
Ez wirt mit hohen sunden
gemeiligt deu sele mîn.
Nû dar, deu mir getrev sin!
Ich man iuch iwer triwen.
Lat iuch, helde, riwen
dise mortlich geschiht.
Nemt mit mir des laster pfliht
unde sit ûf unde vart mit mir .>
Si sprachen: < gern daz tu wir.
Swaz ir gepitet, daz sol geschehen.
Man muz uns in dem willen sehen,
daz wir eu gern sein gereit,
zerechen iwer herzen leit .>
Niht lenger wart dâ gepiten.
Gegen klaramunt si dâ riten.
Der bote reit mit in ouch dar.
dô des deu vrouwe wart gewar,
daz ir sunne dar queme,
si macht si gar geneme.
Si leit sich schone gein im an.
Mit ir vrouwen gienc si dan
vntz ûf daz tor si gein im gienc.
Vil vleizich si in enphie.
 <
Wis got wilchomen unde mir,>
sprach si . des antwurt er ir.
 <
Niemer werde dir schanden puz,
wan dîn gruz ist iudas gruz,
als er mit vrides gruos
braht vrliuge unde vnsuzze.
dô er christ mit chuss enphie,
dar umb er sich selbe erhie.
Reht als muz ouch dir geschehen,
vor got du nimmer wirst gesehen,
wan alsus du gruzest mich.
Judas tievel der hât dich
besezzen, du verborthev haut.
Du pist des vbeln tievels braut,
du gotes morderinne.
Weder triwe noch minne
hât dîn herze noch dîn lîp.
Du pist ein tievel unde ein wîp.
Du aller wibe schande,
du unchousche der valânde.
Du toterinne der êren.
Du chanst wan schande meren.
Sag an, war sint die brieue chommen,
di du dem boten hast genomen,
der durch triwe cham zu dir?
Nû hinde, die bringe balde mir.
Di hastu lesterich vercheret
unde uns in tôt verseret .>
 <
Sun hêrre, was diu rede si,
der gewizzen bin ich vri.
Ich weiz umb deheinen brief .>
Der sun si mit zorn an lief
unde sprach: < sô wizze, daz ich
daz swert gar stiche durch dich .>
Vor vorhten si erschrakte.
Daz herze in ir erchracht.
Si sprach: < vil getriwer sun mîn,
tu an mir dîner genaden schin.
La dir niht sein gein mir ze gach.
Nû bait, ich wil gen dar nach .>
Mit ir er hute sande dar in,
daz si die brieue niht taete hin.
Die brieue si snelle brahte.
dô si dem sune nachte,
si lie sich an diu chnie zetal
unde viel vor im enchruze stal.
Si sprach: < sun, erbarme dich
genedichlichen vber mich.
Entwiche deinem zorn.
Ich pin diu verlorn,
wirt dîn zorn mir bechant .>
Die brieue nam er ir ûz der hant
unde las siv alle dri.
Vor vrouden der vrei
mer danne dristunt er si las.
dô deu rede sô süeze was
unde sô gar minnechlich,
dô wart sin herze iamers rich
unde chlagt sô chlagelichen,
daz im begunde entwichen
sin chraft, daz er choum gestunt.
Er tete, als die zornigen tunt.
Vor zorn unde vor leide
slug er die hende beide
ineinander, daz daz blut
ouz islichem nagel wut
unde sprach ouz grozem grimme
unde doch mit iamers stimme:
 <
Owe, du iudasinne!
War taet du dine sinne,
daz du mir chint unde wîp
verraten hast unde sele unde lîp?
Waz het getân deu arme dir,
daz du dich rech mit dir an mir?>
In sînem zorn er sich rach,
daz swert er durch die muter stach,
daz si totiv viel dar nider.
Dâ getorst nieman wider
gesprechen, wan ez waer reht.
Der iamerhafte leider chneht
stunt mit grozzen riwe.
Roufen unde ouch pliwen
begunde er sich selbe sere.
Er sprach: < ich ger niht mere
ze leben seit deu geschiht
Von mir geschach . man sol mich niht
wurbaz leben lazzen.
mîn saelde si verwazzen .>
Si wolden in erhangen hân.
Der vürste sprach: < nû lat in gan.
Heizet in verswern diu lânt
unde sagt im, daz er werd verbrant,
ob er zu uns chom iemer mer .>
Man hort dâ niht wan: < ach, o we .>
Die vrouwen hiez man ûf baren.
Ir gesinde chunde bebaren
wol, daz si ir daz peste
taten . der iamers geste
was vol daz houz, di alle
chlagten mit iamers schalle.
Nach dem bischolf wart gesant.
Won anderweit der chom zehant
mit apten unde mit pfaffen vil.
Als man tut an des todes zil,
unde vurten di toten vrouwen dan.
Mit ir vuren vrouwen unde man.
Als si wâren ze klaramunt,
der wurste wur ouch an der stunt
mit ir unde alle di sinen.
Dar an lie er dâ schinen,
daz erz billichen tete.
Swas volches diu stat het,
die chlagten wan des vürsten nôt
unde wenich ieman der vrouwen tôt.
Man leit si mitten in dem tum.
Ein guot epytaphium
der bischolpf macht vber daz grap,
vrchunde, umb wev si was
erslagen, daz man daz las,
man bestate si verre baz,
denne si verdienet hete daz.
Nû horet, waz der vürste tu.
Der greif mit niwer chlage zu,
als er erste begunde.
 <
Verfluchet sei deu stunde,>
sprach er, < in der ich wart geporn.
Ich hân nû sel unde leip verlorn.
Ich mac wol von schulden chlagen,
daz die mîn hant hât erslagen,
div mich trug unde mich gewar.
Wie ich dar umbe gevar,
daz ist mîn meistev sorge.
Iamer unde leit ich porge
gar ûf gewisse purgen,
daz mich mach wol erburgen.
Dennoch pin ich schuldich mê,
daz mir tut von herzen we.
Ich hân verlorn weip unde chint.
Alle, die nû lebentich sint,
mir billich verteilent.
Ouch werdent niemer geheilent
mînes herzen wunden.
Wie wurde ich erfunden
vmbe dise groze missetat.
mîn wirt nû niemer mer rat.
mîn vnbilde ist vngehort.
Ez ist von mîner schulde ermort
div herzen liebev vrouwe mîn
unde mîn einich chindelin
unde dar zu mîn muter.
Ey lieber got guoter,
wie sol ich daz gepuezen?
Belaflor der suzen
tôt vber winde ich nimer.
Ich muez si chlagen iemer.
Ey belaflor, vil suzziv vruht,
waz êren unde reiner zuht
mit dir einer ist gelegen.
Der alle die tugent solt wegen,
der vrouwen diu nû lebendec sint,
die wâren alle gar ein wint
wider dîn eine tugent.
Du waer noch in der iugent,
daz man dich mit den tochen
billicher noch solde lochen.
Daz ich mich dîn anen muz,
des wirt mir niemer iamers buz.
Du waert gar schon unde getrive.
dîn schoen was als daz niwe.
Div nam ûf unde nider abe.
dîn schoen mînen herzen gab
voller vrouden ber vlut.
dîn schoen balsemt mir den mut
dîn schoen, dîn tugent, di blunde blich,
was aller mîner saelden sich.
Zuht was dein meizoginne.
Wisheit pflag dîner sinne.
Triwe dine chamerinne was.
dîner ougen spigelglas
was deu reine suzzev schame.
Div was dir zu allen ziten zame.
Gehorsam was dîn meisterinne,
deu leute dich her unde hinne.
Rehticheit dins gerihtes pflach.
Div ellev reht zerehte wach.
dîn vorsprechinne was warheit.
Sô pflach vro cheusche dine chleit
unde lag dir zenaste pi.
Aller schanden waer du vri.
dîn druhsatzinne was deu êre.
Sô was dînes herzen lere
div mazze unde aller dine sit.
Bescheidenheit wont dir mit,
div dir ditze unde daz beschiet
unde dir tugent unde êre riet.
Mazze unde bescheidenheit
pflagen dîn mit emzicheit
unde chunden dîn leben brisen
unde aller vuge die wisen.
dîn süeze vröude dein schenke was.
Div barmunge dir ze tische las.
Du chundest dich vber die armen
herzenlichen wol erbarmen.
dîn radgewinne was deu milt.
dîn tugent nie bevilt.
dîn manerinne was vorhte,
div an dir suzziv worhte.
Manege lobliche tat
sô pflach dîner êren pfat.
Diemut div süeze gemut
ouch gelait dîn hut.
Div sterche pflach der porten
an allen dînen orten.
Vor aller missewende pflach
div guote staete pi dir lac.
Mit dir staetichlichen gienc.
Div guote niemer dich verlie.
Ez rihtet dîn gemute
diu guote staet ûf guote.
dîn marchschalch was verstenticheit.
Den was der guote wille bereit.
Div sorge dîn warterinne was.
Sô ziert dich unde dine palas
diu süeze gelobt reinicheit.
Sô was mit vlizze an dich geleit
wiplich gewaere unde senfte site.
Sô wonten dînem herzen mite
bedahticheit unde suzzer mut.
Du waere ûf ellev dink vruht.
Gar dîner werche pflach staete
unde aller dîner raete.
Gedench, werch unde wort
pflag si unde dîner chamer hort.
dîn sunerinne was gedult,
mit der dîn leben was vergult.
Div süeze starche minne
het vnser beder sinne
mit triwen durch vlozzen
unde ensamt geslozzen.
Zwivel noch arquam dehein
wart nie gesamt vnder uns zwein.
In den dingen hân ich dich verlorn,
daz nimer wirt von mir erchorn.
Got hêrre, durch die guote dîn,
tu dîner barmunge schin
vber die suzzen reinen.
Des pit ich dich mit weinen.
Ich antwurt dir in dîn pflege
mîn wîp, die alle dîn wege
mit zwivel nie gewancte.
Ir herzen si nie versancte,
daz er ez ie wurt zwivelhaft
gegen dir . div staete magenchraft
diu hute vor wizzen nôt
durch dînen bitterlichen tôt.
Hab si iht getân gegen dir,
die rach nim du ab mir.
La sie genizen, suzzer christ,
daz si dehein slahte list
von dînen genaden chund geschehen nie.
Si ist dort unde ich mit iamer hie.
Owe, daz chlag ich sere.
Zwiu sol mir guot unde êre?
Waz touch ih nû lebende?
Mir ist der tôt niht gebende,
des ich mit willen an mir ger.
tôt, dînes todes mich gewer,
sit ich mit vngemache lebe
unde in des iamers vnden swebe.
Werder tôt, sô nim mich schier.
Ich pin gar gehorsam dir.
Ich weiz, daz tu mich totest doch.
Sô los mich von des iamers ioch,
dâ ich mit iamer inne gen.
Getarst du to mich niht besten.
tôt, du pist ein toter tôt.
Du scheidest nieman von sender nôt.
Dâ man dich ladet, dar chumst tu niht.
Wan dâ man dich vngerne siht,
dar chumstptu vngebeten schier.
Der sit ist ie gewesen an dir.
Owe tôt, nû zweu sol ich,
sit daz ich muz anen mich
vrouden unde vrouwen?
Sol man mich iamerlich schowen
unde mit noten iemer mer,
ich wolde mich toten selber ê.
tôt, sint du niht ruochest mîn,
sô muez ez doch benamen sin .>
Er spranch ûf unde zuht daz swert
unde wolt sich selben hân gewert.
Des todes sam er tobte,
daz in dâ nieman lobte.
Die sinen sprungen dar dô.
Si sprachen: < hêrre, wie tut ir sô?
Ez ist ein vnriterlich gewar,
daz ir iuch welt verderben gar.
Pfaech, wer solt iuch brisen daz?
Ir sult iuch versinnen baz.
Niht seit ev selben vngetriwe.
Lat uns buzzen hie mit iu
iemer alle die wile wir leben.
Ir sult deu chlag ein ende geben .>
Er stund ûf unde giench mit in
zu dem bischolf ouch hin
unde bestunden puze alle gelich.
Die gab in dâ willichlich
der bischolf dâ mit andaht vil.
 <
Daz ist niht ein chindes spil,>
sprach er, < daz ier hie bestat,
wan iwer hant begangen hât
die sunde, dâ von ich ev niht
zerlosen mach . wan diu geschiht,
ist sô groz, daz ev dehein man
an den babest niht zerlosen chan.
Doch wil iuch iwe buzze geben,
daz ir iuch selben lazzet leben.
Div gab sie iu zebuzze
unde sie, daz iwer vnmuzze
allez, daz ich iu hute
gesetze unde bediute,
daz ir daz behaltet gar .>
dô sprach der vürste: < daz werd war .>
Er bestund buzze zehande.
Die hohsten von dem lânde
beidev vrouwen unde man
sach man zu der buzze gan,
er waer iunch oder gra,
bestunden mit im buzze dâ
unde sprachen an der stunde
mit gemeinem munde:
 <
Wir suln mit iu die suzzen
alle helfen buzzen.
Vnser vrouwen unde ir chint,
alle di in disem lânde sint,
die suln buzzen unde piten
vmbe sie mit reinen siten .>
Nû merchet alle besunder
ein wunderlichez wunder.
Si buzten alle die vrouwen hie.
Nû horet, wie ez der ergie.
dô man sie ûf daz mer stiez,
Christ der milt des niht enliez.
Dem niht ist vnmuglich,
der name die vrouwen tugentrich
in sine pflege unde ir chint
unde sand ir einen solhen wint,
der si sant in churzer vrist,
daz doch vngeloublech ist,
wan daz got tut, swaz er wil.
Im ist niht zetun ze vil.
Er sluge sie gegen rome wider.
Dem wunder ward ê noch sider
gelich gehoret noch gesehen.
dô must ez ot alsô geschehen,
want ez was gotes wille.
Si chom in einer stille
in die teiver gerunnen,
dô man sach die sunnen
gegen dem abent neigen sich.
Nû gienc daz schef reht den strich,
von danne ez was dahin chomen.
Nû het ouch pi der hant genommen
sin wîp der senator
unde was gegangen vur daz tor
gegen dem wazzer zetal.
dô sach der werde robval
daz schifel in dem wazzer sweben.
Si giengen nahen im on neben.
Er sprach: < libev vrouwe mîn,
wie geleich ist daz dem schifelin,
in dem mîn vrouwe hinne vür .>
Div vrouwe sin zehant swuer.
Si sprach: < helfe mir got,
ez ist daz selber sunder spot.
We der iamer wernden nôt,
si ist benamen drinne tôt .>
Si eilten bediu danne
zu dem schiefmanne,
der ez gemachet hete.
Si sprachen: < chumber drate .>
Der schiefman was in gar getriv.
Er sprach: < durch got, was wirrez iu?>
 <
Du solt mit uns zu dem wazzer gan.
Wir sehen dort ein schiefel stan,
daz ist dem dînem gelich,
daz ir deu tugentrich
zu ir noten machen pat .>
Er gienc mit in dô an daz stat.
dô der schiefman gesach,
zehant zu sînem hêrren er sprach:
 <
Mir ist daz schef wol bechant.
Zwar ez hât geworht mîn hant.
Wie halt ez umb die vrouwen ste?
Mir tut innerchlichen we,
daz mir daz vngewizen ist.
Ich versuch ez aber in churzer vrist .>
 <
Owe der iemerlichen nôt,
sô ist si bî namen tôt,>
sprachen chlegelichen sa
Roboal unde benigna.
Der schiefman in ein barchen saz.
Er was getriv unde niht laz.
Daz schiefel zoh er zehant
zu dem werden an daz lânt.
Roboal pflach sinne:
 <
Ist yeman dar inne
lebentich, der antwurt mir .>
Si sprach: < durch got, wer sit ir,
der mich vraget, wer ich sie?
Ist iu christen geloube pei?
Habt ir geloubthaften sin,
sô o sag ich iu, wer ich pin .>
Si sprachen: < wol uns iemer wart
dirre saelichlichen vart!
Daz du noch pi leben pist,
der lob wir ihesum christ .>
Daz schifel si dô oufbrachen.
Getrivlichen si dô sprachen:
 <
Nv wis got wil chomen unde uns.
Sag an, wer hât dich des suns
beraten sô gar wunechlich?>
dô sprach deu vrouwe iammers rich:
 <
Leider der ist uns verre.
Sag an, lebt noch mîn hêrre?
Wan sult ir mich bewarn,
sô wil ich wider hinne varn.
Sô stozzet mich ûf daz wazzer wider.
Ich chom niht zu iu hin nider.
Mir ist sô leit von im geschehen,
daz ich in niemer wil gesehen.
Ich pin ouz noten chomen in nôt.
Owe, daz mîn niht gert der tôt .>
Si sprachen: < tohter, gehab dich wol,
der warheit man dich ensol
heln . ez lebt noch der boswiht,
von dem dir niemer leit geschiht.
Des wis an angst, die weil wir leben .>
Si sprach: < dar um sult ir mir geben
iwer triwe beide .>
Vor liebe unde vor leide
begunde si weinen sere.
Si sprachen: < triwe unde êre
wir dir dar umbe setzen,
daz wir dich wol ergetzen,
swaz dir leides ie geschach .>
Div süeze vorhtichlichen sprach:
 <
Ich laz ûf iwer triwe mich .>
Si sprachen: < wir bebaren dich,
daz du an angest belibest
unde dîn zît vertribest
mit gemach unde mit guot .>
dô sprach deu trorich gemut:
 <
Ir sprecht: guot unde vngemach,
div gent mir verre nach.
Ouch wirt ir niht von mir gegert,
sit mich ir guot hât entwert.
Mit ist wan vngemach beschert.
Gemaches pin ich gar behert.
Ich ellendev vil arme
mir selber ich erbarme .>
Si sprach: < ich gen hin ouz zu ev,
wan ich weiz wol, ir sit getriwe .>
Div vrouwe daz chindelin enphie.
Dar nach deu iamerhaft gienc.
Si enphiengen die suzzen reinen
mit bitterlichem weinen.
Der schefmann an der stunde
ouch weinen begunde.
Des was geheizen thibalt.
Si sprachen: < nû nim in dîn gewalt
daz schef unde was dar inne sei.
Dem wis sô mit hute pi,
daz iht verlorn werde dar ûz .>
Er sprach: < als chlein ist ein grouz,
verliset ir hie niemer niht,
die wile man mich huten siht .>
Die vrouwe sprach: < nû lat daz guot
vnder wegen unde chert den mut.
Darnach heilet dâ hin
unde bringet mich etwa in,
dâ ich an angest beliben muge
unde als ez iwern êren tuge .>
Ez was gar ûf abent chomen,
daz deu nacht gar het benomen
dem tage sinen brehenden schin,
daz si ouch niht baz mohten sin
vor aller melde behut.
dô sprach der riter wol gemut:
 <
Tohter, du bist hie erschraht.
Mir hât dîn vngemach erwaht
niwe herzen leit an dir.
Du solt des wol getrowen mir,
daz ich dich alsô bewar,
daz du bist an angest gar .>
Si giengen hin . benigna truch
daz chint, daz wart gechust genuch,
gehalst unde getraut.
daz arme chint wart ninder laut
unde chlebt als ein beie an ir.
Zu ir house chom si schier.
Vnvermelt si chomen dar.
Daz ir nieman wart gewar,
daz was der vrouwen wille.
Si giengen an einer stille
In einer chemenaten,
dar ez was hin geraten.
Si sparten umb unde vmbe zu.
Si sprachen: < tohter, nû tu,
allez daz dein wille sei.
Du pist vngemaches vrei
vor allen, die hie nû sint.
Du unde dîn genemez chint
sit leides gar erlazen.
dîn leit sei verbazzen .>
Si sprach: < mir wirt niemer buz
leides, seit daz ich meiden muz
den, den ich ze der werlet mîn leben
gar vur eigen hân gegeben .>
Benigna sprach: < daz la sin,
du solt, libev tohter mîn,
dînes leides nû gedagen.
Du solt aber uns danne sagen,
swaz dir wider varn ist.
Du must ê ze dirre vrist,
swie spat ez sei, noch ezzen
unde solt alhie vergezen
dînes vngemaches vil .>
Si sprach: < mutter, ich enwil,
wan ich hân nivlichen gaz.
Du handelst mich verre baz,
daz du mich des erlazest
unde dich dins noten mazest .>
Si sprach: < des entun ich niht,
wan du pist sô gar enwiht
worden ûf der wilden vart.
Daz wirt wol von mir bewart,
daz ich dich laz bechleiben.
Wil du pi mir beleiben,
kint, sô must du volgen mir .>
Si sprach: < vil gern ich volge dir.
Swaz du wild, daz sie geschehen.
Man muez mich in dem willen sehen,
daz ich dir pin gehorsam .>
Roboal dô vrloup nam
unde gienc von in zehant
dâ er sin gesinde vant.
Die pesten er zu im nam,
die im wâren gehorsam
unde daz wolten verdagen
unde nieman niht wolten sagen,
swaz er sie versweigen hiez.
Die selben er ez wizzen liez.
Die hiez der vürste roboal
mit im alle gen zetal.
Si giengen mit in sunder braht
zu dem scheffe pi der nacht.
Daz guot hiez er sie heim trahen
mit vrouden unde niht mit chlagen.
Als ez getragen wart dar an,
dô hiez er nemen den schef man
die spise, moras, met unde win.
Er sprach: < daz sol gar wesen dîn.
Des genade er im vlizichlich .>
dô sprach der vürste tugentrich:
 <
Du solt daz schef behalten
unde in den triwen walten,
daz du dâ von nieman niht sagst
unde ez iemer mer verdagest .>
Er sprach: < sô nempt mir daz leben,
die vrteil wil ich vber mich geben .>
Er nam vrloup unde gienc
hin heim, dâ er die vrouwen lie.
Zu belafloren saz er nider.
 <
Daz du uns chomen pist herwider
des sie gelobt der hohe christ.
Wer dînes sunes vater ist,
daz sag durch dein guote mir,
unde wer ist in daz schef zu dir
chommen, daz sag mir vur war.
Des ist nû anderhalp iar,
daz du von hinne vure.
bî got, ich reine swure,
daz ich an disen stunden
hân in disem schefe vunden
spise, trinchens solhen rat,
daz mich des grozzer wunder hât,
wer dir daz hab gemeret.
Dich hât got selbe geeret
unde genade dir getân.
Daz ist wol scheinbar dar an,
daz dîn hort groz unde chleine
golt unde edel gesteine
ist beliben vnverschart.
Er ist sô gantzlich bewart,
daz ich in hân vunden gar.
Sin ist als chlein ist ein har
niht auz dem scheffe genommen.
Sô pistu her wider chomen
in dem selben gewande,
in dem ich dich ouz sande.
Daz ist als guot unde als gantz,
alsô niwe unde alsô glântz,
reht als ez was an dem tage,
dô du hinne vür mit chlage.
Sô stat ouch dîn chrone
als eben unde als schone,
als dô, wan daz si ûf blozzem har
niht ist gesetzt . sust hastuz gar
in der mazze unde in der aht
allez sampt her wider braht.
Daz wunder ich besunder
vur maneger hande wunder.
Ez ist ein wunderlich geschiht.
Ich chan mich sin verwundern niht.
Der tugent reich milter christ
ein hort aller tugent ist,
der ist zu dir in schef chomen
unde hât ze gemaheln dich genommen.
Wie mocht ez anders sin ergan.
An in ez nieman hât getân.
Daz chindel hât er dir gegeben .>
Si sprach: < sô rein ist niht mîn leben,
daz ich mich gerumen muge,
daz ich dem hohsten cheiser tuge
ze gemahel, nein ich nein.
Ich pin leider niht sô rein.
mîn sundich lîp mir des niht giht.
Ez ist alsus geschehen niht .>
Si begunde im sagen gar,
wie sie gefuer her unde dar,
wie sie der wint gein chriechen sluch
unde si dâ gewan genuch
êren unde ouch guotes.
Gar trouriges mutes
sagt si im allez datz.
Ir brustel wurden zaher naz,
dô si im sagen began
von ir herzen lieben man,
wie der von ir gein heiden schiet
unde wie si ir swiger verriet,
wie ez allez ergangen was
unde wie choum si genas,
wie si die graven beide
Cornelius unde effraide
stiezzen ûf daz wazzer wider.
Manich zaher von ir ougen nider
viel, dô si daz sagte.
Dar an si niht verdagte.
Si sprach: < ich hân ev gar geseit
mînen chumber unde mîn leit.
unde wie ez dort ergangen sei
der gewizzen pin ich vrei.
Ich hân an disen stunden
daz an der zal vunden,
daz des ist wan der sehst tac,
daz ich der wazzerweide pflach,
daz ich von chriechen pin gevarn.
Got den werden muz bebarn,
den ich von herzen meine .>
Sus sprach deu süeze reine.
Roboal unde benigna
begunden sere weinen sa
unde sprachen: < dich hât ihesus christ
dâ her bracht in churzer vrist.
Des sul wir iemer loben in.
Er is uns ein gar hoher gewin,
daz du uns sus bist wider chomen.
Wir haben hie von dir vernomen,
des uns wundert, die wil wir leben.
Nû solt du uns suzen rat geben,
wie wir tun dem chindelin .>
Si sprach: < daz sol wesen dîn.
mînem vater morgen sagen,
daz mîn vrouwen ein chindel trage.
Des sol si genesen schier.
Heiz in cheiserlichen dir
dar umbe geben daz botenbrot.
Sag im, si sul von ir nôt
schire werden enbunden.
Du solt ouch an den stunden
umb gevatern werben.
Des la niht verterben .>
Si sprach: < nû wol mich der stunt,
daz du mir ie wurde chunt.
Gotes gab ist dir bereit.
Du hast sinne unde selicheit.
Du hast mir geraten wol,
des ich dir gerne volgen sol .>
Nach urloup er gein ir sprach
unde gienc von ir durch ir gemach.
Des morgens er dô niht enliez,
er tete, als in diu guet hiez.
Er chom, dô er den cheiser vant
unde sagt im diu rede zehant.
Er sprach: < hêrre, ir sult mir geben
daz botenbrot . got wil mîn leben
tiwren unde mere
unde wil sich an mir êren.
Er hât ein chint geheizen mir,
des sol mîn wîp genesen schier
heut oder morgen.
Si hât ez sô verporgen
getragen, daz ichs wart inne nie .>
Der cheiser in dô zu im vie
unde druhte in vreuntlich an sich
unde sprach: < benamen, des vreu ich mich.
Daz botenbrot gib ich dir starch
von golde niwen hundert march,
die hab ze botenbrot dir
unde hab daz vurbar ûf mir,
daz ich dem chinde geben wil,
daz ez biz an sins todes zil
dâ mit ez sich iemer wol betreit.
Daz habe ûf mîner sicherheit .>
Des genat er im dô
unde schiet von im harte vro.
Zu den vürsten über al
gienc der werde roboal
unde warp dâ vmbe gevatern.
Si begunden ergatern
alle dâ von dem mere.
Si iahen, daz ez waere
ein sache gar wunderlich,
daz deu vrouwe tugentrich
daz sô lânge het verswigen.
Doch wart er dâ niht verzigen.
Si taten, des er siv bat.
Vmbe unde vmbe in der stat
geit er zu den vröuden sin
unde sagt in von dem chindelin,
des sin vrouwe solde genesen.
Er sprach: < ir sult alle wesen,
mîn vrunt, die hie sint,
daz wir toufen daz chint .>
Daz lobten si im alle
gar mit vröuden schalle.
dô der ander tac erschein,
dô wurden si des enein,
daz man daz chint ze munster truch.
Daz wart geschoweth genuch
von den vrouwen hin unde her.
Si sahen, daz ez was ein er.
Dâ wart ez getroutet vil.
Dâ von ich niht mer sprechen wil.
Die vürsten chomen alle dar
unde von vrouwen manich schar,
die hoh gechleit wâren
unde wol chunden gewaren.
Die vrouwen trugen daz chindelin,
die pie der toufe musen sin.
Der babest unde der cheiser,
die pfaffen wurden heiser
von lesen unde von singen.
Man sach dâ grozez dringen.
Der babest ez selber touft.
Der cheiser dem chinde chouft
Campanie daz guot lânt.
Schoyfloris ward ez genant.
Diu toufe mit êren geschach.
Die riter man pei vrouden sach.
Die vrouwen pi suzzen mute.
Roboal der guete
den cheiser zehouse bat
unde die besten von der stat.
vürsten unde vrouwen
must man ze der hohzit schowen.
Sie erharten alle sin bet
unde vuren mit im an der stet.
Div gesidel wâren wol bereit,
als ez gezam sîner werdicheit.
Man satz sie alle herlich
unde doch alle niht gelich.
Man gab in allen doch genuc.
Mit zuhten man vur siv
truc trinchen unde spise.
Der wirt was êren wise.
Diu hohzit wart verendet wol,
des man in noch danchen sol.
Der tac mit vrouden wart verzert.
Trouren wart dâ gar verhert.
deu vroude trouren iagt dan.
Sich vrouten vrouwen unde man.
dô sich die hohzit gar zerlie,
Roboal hin wider gienc,
dâ er belafloren vant,
unde saz nider zu ir zehant
unde sprach: < libev tohter mîn,
nû sag mir von dem wirt dîn,
wie der werde si genant
unde tu ouch mir sin leben bechant .>
Si sprach: < owe, nû lon dir got,
ob du mich vragest sunder spot,
wer der werde süeze sie,
sô wis mir sô lânge pi,
daz ich dir in gebriuuen muge,
daz er der werdicheit sin tuge .>
Si sprach: < nû wizze rehte daz,
daz nie riter ûf ros gesach,
der im gelichen mohte.
Wizze, daz er tohte
ze hêrren vber elliu lânt.
Sin maenlich ellen ist bechant
ze yspanie unde in der heidenschaft,
daz er hât riterliche chraft
geworht sô ellenthaftiu werch.
Er ist von schanden ein getwerch.
Sin tat ist in der heiden lânt
von sinen werchen sô bechant,
daz man siu wol bruuen mach
biz an den iungisten tac.
Er heizet der grave maye.
Sô hoh gelobter leye
wart nie gesehen pi vnser zît.
Vil hoher tugent an im leit.
Der werde ist noch sunder bart.
von weibe nie geporn wart
Sô schoner man, sô suziu vruht.
In hât deu hohgelobte zuht
in ir schul wolgezogen.
Diu mazze in nindert hât betrogen.
Der ist er ir gehorsam.
Er hât ouch manich scham.
Er ist aller schanden vri.
Im wont bescheidenheit pi,
diu in rehter dinge wol
wiset, wie er leben sol.
Er ist getriv unde milt.
Nie tugent in bevilte.
Er chan sich über die armen
schon unde wol erbarmen.
Er ist ûf ellev dinch gerecht.
Den einvaltigen ist er sleht.
Den hohfertigen hohgemut
den starchen starch, den guoten guot.
Gar staet an sinen worten.
Der chan des mundes porten
wol unde zuhtichlichen pflegen.
Den weiben ist der werde degen
ein turteltoub an zuhten gar.
Er hât wol ritterlich gewar.
Der süeze ist âne gallen.
Er muz dir wol gevallen.
Vater, soldestu in sehen,
sô muest du mir der warheit iehen.
Sich, dâ von wirt mir niemer buz
trourens, seit ich meiden muz
den aller tiuristen man,
der riters namen ie gewan.
Daz muz mich iamers noeten
unde alle mîn vroude toeten.
Ich weiz in sô getriwen wol,
daz er ouch ist iamers vol.
Swie wir sein gescheiden,
sô wirt doch vnder uns beiden
dirre iamer unde disiu nôt,
daz uns waer senfter vil der tôt .>
Roboal der sach si an,
sô daz sie sô innerchlich ir man
mit triwen loben chunde
von des herzen grunde
daz geviel im wol an ir
unde daz enzundet was ir gier
unde ouch alle ir sinne.
Diu sicherliche minne
het verzert sô gaenzlich.
Dâ von deu minne ist siges reich
was an beiden worden
dâ nach innerchlichen orden,
want deu minne wil niht mê,
daz ir chraft iht vur baz ge,
niun durch zwei herze.
Maneger giht: in smerze
minne twingen unde ir bant,
den nie minne wart bechant.
Swer sin herze an manege stat
in minne wan geteilet hât,
den betwanc deu minne nie,
als sie tete die liben hie.
Der herze het deu minne
durch varn mit der sinne,
daz si vereinet wâren
in allen den gewaren,
als ir herzen wan wer ein.
Nieman chunde vnder in zwein
vinden wanch noch zwivels chraph.
Ir wille sô geleiche wach,
daz deu minne reine
mit in het gemeine.
Ir beder herze si durch gienc,
daz si wurden gesundert nie.
Swie si geverret wâren doch,
sô het si in der minne ioch,
diu minne sô chreftichlich gebeten,
daz si niht mohten ouz getreten.
Der werde roboal dô sprach,
dô er die guoten suzzen sach
in sô reiner gewar:
 <
Ich muez des iehen zwar,
daz ich in der iugent
nie vernam die tugent,
der dô pfligt dîn suzzer lîp.
Du pist ein engel suzzes wîp.
Wol mich iemer süeze dîn,
daz du sol wol chanst vriunt sin.
Daz tut mir von herzen wol.
Dar umbe ich dîn chindel sol
ziehen sô vleizichlichen,
daz mir in romishen rîchen
nieman daz mach verbeizen.
Ich wil mich gern dir vleizen
triwen mit dinst iemer.
Des gewench ich niemer .>
Des chindes er sich vnderwant
unde gab ez ze ammen al zehant.
Gar veterlich er sin pflânch
unde lie daz deheinen tac,
er sehe, wi man sin pflege.
Dar an was er niht traege.
Ez wart schon unde wol getân.
Gar vast ez wahsen began,
wand ez mit vollen wart gezogen,
an rehter vur niht betrogen.
Er schuf, daz man ez lerte.
An sinen tugenden ez sich merte.
Lesen unde singen,
schermen unde ringen,
manegerhande vuge
lert man ez genuge.
Man lert daz süeze chindelin
Chriechesch, waelisch unde latin,
die drie sprach lernt ez wol.
Des wart der vürste vrouden vol.
Alsus ez gezogen wart
unde niht doch sere verzart,
als man etlicher chinde pfligt,
an den man zuht sich bewigt.
Swer âne vorht unde âne zuht
wehset, dâ nimt êre vlucht
unde altent ouch an êre.
Swer volget guoter lere,
dem chan selten missegan.
Roboal der werde man
zoch sô meisterlich den chnaben,
daz er an tugent sich muz haben.
Ouch was sin selbes wille guot.
Er het sô tugentrîchen mut,
daz er den luten allen
muste wol gevallen.
Er vleiz sich gern des pesten.
Den chunden unde den gesten
er sich wol lieben chunde.
Sin vliz stund zaller stunde
ouch tugentlich gewar.
Ez was der süeze chlar
der zuht sô gar gehorsam,
daz nieman von im vernam
dorpheit deheine.
Sin lob was gemeine.
Ouch was er sô wunechlich,
daz sîner schoen niht was gelich.
Die lute in gerne sahen.
Gemeinichlichen si iahen,
daz er were lobe waere
unde ouch benamen were
der schonist vber eliu lânt.
Dennoch yeman hiet erchant,
an diu schon belaflor.
 <
Die muze wir lazzen vor,>
sô sprachens alle geliche,
 <unde sold deu tugentrîche
noch inder bî leben sin,
diu truge im gelichen schin.
Waer dîn süeze niht verlorn,
sô waer er benamen geporn
von einem reinen libe.
Ein chint wart einem bibe
nie sô gar gelich.
Er ist alsô tugentrich,
als sie was, deu guote.
Got habs in sîner hute .>
Der chnape vleiz sich sere
vf tugent unde ûf êre.
Man lert in ze allen ziten,
diu ors schone riten
genendichlichen her unde dar.
dô er cham in daz ahte iar,
dô wart er sô kurteys,
daz er an lob behielt den bris.
Nû lat den chnapen reiten hie
unde horet, wie ez dort ergie.
Dem trourigen vater sin,
der umb sin muter muse bin
leiden, deu noch lebte.
Sin herze in iamer swebte.
Div ahte iar er sô puezte,
daz er im selbe vndsuzte
sin leben, swier mohte
unde waz zu vrouden tohte,
daz was im gar gesouret.
In piter chlag er trouret
ie mer unde mer von tage ze tage.
Er nam nih abe von sîner chlage,
piz daz er im selben wart
vngelich unde im der bart
was gebohsen vber die brust.
Er het deheiner shlahte gelust
ze vroyden noch ze troste,
wan sich selben er roste
mit vngefuger buze.
Er buzet gar vnsuze.
Der edel vürste iamers rich
gienc barfuz unde wollem zeleich
unde pflach sô swacher spise,
daz der vuorste wise
wart an sinnen gar ein chint
unde vurstelicher viur blint.
Er ertot alsô gar,
daz er riterlich gewar
verlos unde pflag gar schwacher sit.
Im wont iamer unde trouren mit.
Er chlagt gar an mazzen
unde gienc ûf den strazen
buzunt als ein waller
von chirchen ze chirchen . swer
was sin buz unde sin leben.
Nieman chund im trost gegeben.
Er gienc als er mê wurde
rîter . der buzze burde
er gar hertichlichen truch.
In douht niht des genuch,
daz zu der buze gezoch.
Er unde gemach er vloch.
Die sinen des zesehen verdroz.
Si sprachen: < dirre jamer gros
den vnser hêrre lidet
unde ouch zewar niht midet,
er tut uns von herzen we.
Wir suln sin verzagen niht mê .>
Si giengen dar zu im dô
unde sprachen: < wie tut ir sô,
hêrre, daz ir iwern lîp
verderben welt umb ein wîp,
div dâ niht mer wider chompt?
Vnser aller chlage niht vrumt.
Si chumpt leider wider niht.
Hey, hulf vnser chlagen iht,
sô hort man uns mit ev chlagen,
daz man dar umb muz mere sagen.
Sit des danne niht enist
unde uns deheine hande list
vür den tôt gehelfen chan,
sô sult ir die chlage lân .>
Der bisholf ouch mit in gienc
unde sprach: < hêrre, nû sagt wie
stet daz vurstelicher art,
daz ir sus vneben vart
mit der buz durch diu lânt,
der wir aller sin geschant?
Ez ist ein groziv missetat,
daz ir buzet âne rat.
Wir lesen nindert an der schrift,
oder ez sei der sel ein vergift,
daz sich ieman toten sol.
Ouch nimt sein got niht vur vol.
Ir sult ir meiden vurbaz.
Hêrre, ich gebiut iu daz
bî der gehorsam, daz ir
mit der buzze volget mir,
wan welt dir die sele bebarn,
sô muzet ir ze rome varn.
Dâ chumpt ir der schulde abe.
Ir sult taschen unde stabe
nemen unde vart aldar,
unde wizet reht vur war,
daz diu schulde ist sô getân,
daz ev nieman zerlosen chan
an den babest, vnsern vater .>
Den bischolf zehant er bate.
Er sprach: < hêrre, nû gebt mir rat.
All mîn trost an iu stat.
Swaz ir gepitet, daz tun ich
unde swie ir heizet varn mich,
des pin ich willichlichen bereit.
Des tun ich iu mîn sicherheit .>
Der bischolf wart der rede vro.
Er sprach: < sit ir sprechet sô,
daz ir nach rat wellet leben,
sô sei ev daz zebuzze gegeben,
daz ir vurstenlichen lebt
unde der chlag ein endet gebt.
Des ist uns gar vil nôt,
wand ir sit uns lebentich tôt.
Tut iuch ûz dem gewande.
Des hab wir an iu schande,
daz ir sô swachlichen gat,
wan ez iuch leide niht vervaht.
Ir sult leben nah iwer art
unde bereit iu zu der vart.
Swer ze rome varn wil,
der muz haben guotes vil.
umb sus getane sache
wizzet, daz ich iu mache
die vart, sô ich ringist mach
unde let mich got leben den tac,
ich wil selben varen mit iu,
unde wil daz tun umb div,
daz ir dester vroer sit,
unde wil iu ringen die zît,
sô ich aller beste chan
unde mich versinnen chan daran .>
 <
Genade, lieber hêrre mîn,
der trost muz mir der beste sin,
den ich hân vernomen hie .>
Er bot sich vur in ûf die chnie.
der edel vürste rîche
unde danchet in vlizichlichen.
Boten wurden dô gesant
vmbe unde vmbe in sîniu lânt.
Allen den amptluten
den wolt er bedeuten,
wie er varen wolde
unde waz er haben solde.
Die chomen, als sis vernamen.
Ze hove si alle quamen
mit presente rîche
unde vrouten sich geliche,
daz si an den stunden
ir hêrren alsus vunden,
den sie ê iemerlich sahen.
Vor vrouden si iahen,
daz si ez gern taten
mit alle diu si haten,
swaz sin wille were
sunder alle swere.
Der vürste sande drate
nach allem sînem rate.
Er quem schier gemeine dar.
Der vürste sprach: < nû nemt war
ir hêrren, unde ratet an,
beide vriund unde man,
wie ich alsô gevar,
daz ich mîn êre bebar
unde daz ez got gevalle.
Seht, darzu sprechet alle .>
Cornelius der grave sprach:
 <
Mir ist ein teil mit rede zegach,
daz ich wur iu alle wil
sprachen, des ist mir ze vil
unde ist ein vnzuht an mir,
daz schult ir vergeben mir schir .>
Er sprach: < lieber hêrre mîn,
vleizet iuch, doch muz ez sin.
Ich pin ze rome ê gewesen.
Welt ir an êre genesen,
sô sult ir wuren chreftechlich guot.
Wizzet hêrre, ob ir daz tut,
sô sit ir alles des gewert,
des ir dâ an den babest gert .>
dô sprach der bischolf: < daz ist war,
ir sult ouch mit ev vuren dar
vunfzig riter, die ich iu
nenne, die suln sein getriwe,
unde die weisten, die iwer lânt
hât, die suln sin besant.
Ez suln die graven peide,
Cornelius unde effraide
mit iu varen, des lat niht .>
Si sprachen: < hêrre, daz geschiht .>
Sie wâren beide bî im sa.
Si sprachen: < willichlichen ia .>
Zewen sol vmbe rede vil.
Die rede ich iu churzen wil.
Als mir hât chunt getân daz buch,
er gewan alles des genuch,
des er bedarft vf die vart.
Gar schier im daz bereit wart.
Die besten chleinot, die er vant,
golt, silber unde gewant,
die im dar zu getohten
unde die sie gewinnen mohten,
die wurden im gewunnen,
alle swie si sich versunne,
daz im nutze was al dar,
daz wart im gewunnen gar,
want er het in alsô getân,
daz ez wol mohten hân,
die der lânde pflagen.
Die zît sie nie gelagen,
biz si gewunnen sô grozzez guot,
daz der vürste wol gemut
dâ von wart, dô ers ersach.
Zu den ampluten er sprach:
 <
Ir hêrren, nû lon ev got,
daz ir her an mîn gebot
leistet nach dem willen mîn.
Dar an ist iwer triwe schin,
daz ir ez tut sô willechlich.
Dar umb mach ich iu rîche,
unde sol ich leben dehein vrist .>
Si sprachen: < hêrre, swaz daz ist,
daz iu vrumt vf die vart,
daz wirt niht vor uns verspart.
Ez ist iu allez bereit .>
Des was der vürste gemeit.
Er sant nach allen den sinen.
Er sprach: < nû lat daz schinen
ewren willen gegen mir .>
Si sprachen: < gern daz tu wir.
Wir varn, swa ev lib ist
unde nemen des dehein vrist,
niwan swenne ir gepitet.
unde ob ir uns ouch mitet,
dâ mit daz ir wan vro sit
unde uns hie sus liebet die zît .>
Er sprach: < gern daz sie geschehen.
Man muez mich mit sampt iu sehen
beide trorich unde vro .>
Die vunfzich riter welt man dô,
die mit im varen solden.
Die bidern alle wolden
mit im gern sin gevarn.
 <
Wir suln hie heime bebarn,>
sprach er, < mit iu vnser lânt.
Mir ist iwer triwe wol erchant,
daz ir leistet swes ich ger.
Dar umb ich billich wol gewer
alles, des ir an mich gert,
des sit ir willichlichen gewert .>
dô enphalch er alle zehant,
beidiu lute unde lânt
den bidern, dô er vber saz,
enphlach er, dô mit in az,
unde vur ze yspanie in die hervart.
den liben ez enpholhen wart,
wan die graven beide,
Cornelius unde effrayde.
Die viuren beide mit im dahin.
Der bischolf sprach: < nû dar ich pin
ouch bereit, nû wol her,
wir suln uns niht soumen mer .>
Den helden er dô allen gap
beide taschen unde stap
unde segent siv vil vlizichlich.
Er sprach: < ichesus vom himelrich
muzze uns aller pflegen
ûf wazzer unde ûf wegen .>
An diu schef man dô truch
von spise alles des genuch,
des man haben solde.
Von silber unde von golde
manich soum wart dan getragen.
Daz muz in allen wol behagen.
Si wâren des gevertes vro.
Amplute satzt er dô
vil getriwe unde gewere,
marschalsch unde chamerere,
truhsezen unde schenchen,
die sich chunden verdenchen
vf alliu dinch des besten
gegen chunden unde gein de gesten,
unde des niht chunde betragen,
want si ir pflagen,
du er vur zu den heiden.
dô was er vil bescheiden.
sîner ampt er aller selbe wolt pflegen.
Der bischolf gap sinen segen.
Der vürste sprach: < nû nempt war,
sint deu schef geladen gar,
sô suln wir in gotes namen varen.
Iesus christ muz uns bebaren .>
Die amplute sprachen: < ia,
si sint geladen hie unde dâ.
Spise, ros unde ouch gewant,
daz peste, daz man indert vant,
ist allez dar an chomen .>
Zehant wart vrloup genomen
von vrouwen unde von mannen
unde hup sich von dannen.
An div schief si giengen.
Diu seil sie geviengen.
Di segel si dô ûf zugen
unde vuren hin sam vlugen.
Der wint si sluch ûf den se
verre dâ hin . in taten we
div sturm weter swinde.
Die vbel nort winde
die slugen anden ziten
von ein ander witen.
Den hin, den her, den sust, den sô.
dô von si allen wurden vnvro,
daz si wâren gescheiden,
etlich gein den heiden.
Die winde verre slugen
mit vnden vngefugen.
unde deu weter ûf dem geverte
Ir leben daz wart gar herte.
Dâ von si gar verzagten.
Ir sunde si dâ chlagten
got gar innerchliche.
Si wainten all geliche.
Si wâren mit iammer vberladen,
doch chomen si an grozen schaden
alle gesunt zelânde.
Got siv doch niht sande
vber se alsô schier,
daz sult ir gelouben mir,
als belaflorn die suzzen.
Si sprachen alle: < wir muzen
liden disen wen, den wir hân
an vnser vrouwen getân,
an der vil suzzen gemuten
unde an der wunder guoten,
diu aller vrouwen spigelglas
in allen chriechen lânden was.
Daz si von uns verraten wart,
daz richt got an uns allen.
Diu süeze sunder gallen
was baz danne vnser muter.
Ey suzzer got vil guoter,
wie uns ist die enzuht.
uns ist mit ir entruht
vnsers howes êre gar.
Er ist vurbaz êren bar.
Diu nôt uns chlage notet,
div uns an vrouden totet.
Aller vnser vrouden hort
ist uns gar mit ir ermort .>
Sus chlagtens alle geliche.
Du tete der tugent rîche
got nach sînem alten site,
der im ie wont mit.
Swer sîner helfe in noten gert,
der wirt er helferlich gewerte.
Du er ersach ir andaht,
dô wart sin barmunge erwaht
vber si zehande.
Gar snelle er siv sande
zehant an die stat,
dâ diu tiwer ir ganch hât.
In daz mer dâ slugen si zu
die winde ein morgens vru.
Hie mach man erchennen wol,
daz got ist gar tugende vol.
Got hât tugende unde gnaden vil.
Got tut wol, swaz er wil.
Got ist niht vnmuglich
ze tun, er ist helflich.
Got ist parmunge vol.
Daz hât er bebaret wol
an manegen sundare,
den er von grozzer swaere
veterlich erloset het
unde von grozzer missetat.
Got die sinen nie verlie,
want sein barmunge gienc
wuer elliv siniv werch hie
in wazzer unde ûf der erde.
Swer sîner helfe ger
an im, dem was er bereit.
Sein helf ist al den vnversait,
der ir zerehte chan gern.
Den chan er helfelich gewern.
Daz er in noten helfen chan,
daz hât er wol schein getân
an disen ellenden hie,
die er sô zeichnlichen lie
wider zu ein ander chomen,
als ir dâ vor habt vernomen.
Mit sîner gotlichen chraft
braht er wider vnschadehaft.
Nie lute wurden sô vro,
als si alle wâren dô,
als si des lândes wurden gewar,
dô eilten si ce der habe dar
unde herten ancherten al zehant
unde giengen ouz an daz lânt.
dô si einander ersahen,
dâ wart groz daz enphahen,
daz si ein ander taten.
Vil vrouden si haten,
daz si alle wâren chomen,
des wart vil lobes von in vernommen.
Si lobten got innerchlichen
unde sprachen alle geliche:
Got hât mit uns gewundert.
Wir wâren niulich besundert
von ein ander sô verre,
daz nieman wan vnser hêrre
uns mocht sô schier gesamet hân.
Er hatz mit sîner chraft getân.
Des sul wir iemer mere
sein lob unde ouch sin êre
beidev singen unde sagen
unde niemer sines lobs gedagen.
Si wâren zesehen ein ander vro.
Diu schef entlaten si dô
unde slugen ûf ein schon velt,
beidev ir hute unde ir gezelt
unde lagen zwene tage dâ.
Blumen gel, rot, broun unde bla
dâ stunden vil enblechet.
Div heide was entechet
in lihter varbe wunechlich.
Si was lihter varbe rich,
wand ez was in des mayen zît,
sô der süeze sumer guot
den edeln wurzen ir maht
unde deu suzzen chrout geslaht
in blumen stent geschutet.
Dâ heten in gehutet
di ellenden geste,
wand in was nôt reste.
si heten wasser nôt erlitten
doch wart niht lâng dâ gepiten.
Darnach an dem dritten morgen
dô begunden si sorgen
umb alles ir geferte.
 <
Der got der uns ernerte,
in des name sollen wir varen.
Die schef die marnre bewaren,
die süllen wir dapei lassen
unde varen vnser strassen .>
Pey der teyffer si ûf ritten,
alle hochfart si vermitten.
si vueren mit diemtigkait
unde chomen ûf ein straz prait,
der kerten si dâ nach,
wann in was gegen rom gach.
Dy straz was getriben genuog
gegen ainer stat si ser truog,
die was nerden genant.
Mir ist aber vnbekant,
unde waiz sein niht vur war,
wie maneges tages si kommen dar.
Ir marschalk was vor kommen
unde hett in herberg genommen.
Dy stat was ûf einen perg geleit
unde rinnet darump zuo ainer seit
die teiffer, die durch rome gat.
Vber tag si in der stat
beliben durch irer gemach.
Vil vragens all dâ geschach
begen in von den burgarn.
si vragten wie si wâren
aus komen unde umb was.
Dâ sagten si in rechte daz,
wie es alles was geschehen.
Des begunden si in alles veriehen.
umb dise swaere mwaer
erhorten die burgre.
dô klagten si mit in laid
unde von in allen es ward geclait.
An dem andern morgen vruo
dô ritten si unde kerten zuo
ze morlub ze essen zeit
unde assen dâ . daz castell leit
von rom achtzehen meyle.
Archycolais von annderveile
der schenck zuo dem vürsten sprach:
 <
Ir sült trachten darnach,
hêrre, wie wir nû alsô gefarn,
daz wir vor spotten wis bewaren.
Ir süllt zuo rate werden hie
wie wir gefaren diz unde die,
daz nyeman des gespotten müg,
was iuch zuo rechter vuege tueg,
daz sullen wir uns nemen an
unde alle hochfart gar verlân,
sô beleyben wir sunder spot,
seint daz wir varen durch got.
daz ist gegen romaern mein rat
wann die vrsten in der stat
mit house sitzen alle.
Mit wunechlichen schalle
sint di gazzen vber al
Sô wert daz vnser êren val,
ob vnns dehain smahe
von vnweise iht geschehe,
daz sul wir vnderstan .>
Dar vürste sprach: < daz sei getân .>
dô sprach der druhsatz ylion,
der biderbe von roidon:
 <
Mir sint die roemer wol bechant,
hêrre mein, des seit gemant,
daz wir ûf dirre vart
uns behuten wol vor hohvart.
Daz ist nû daz peste.
Wir sein ellende gest.
Wir suln varn als pilgerin.
Daz ist wol der rat mîn .>
dô sprach der chamerer orchaneys,
der was widerb unde weis,
von griffan der mere:
 <
Ia sint die roemaere
vber mutich unde doch chluk.
Si chunnen vuege genuch
unde erchennent ditze unde daz.
Dâ von suln wir dester waz
hoflich unde gein in reiten,
daz si uns iht entnihten .>
Cornelius unde effraide,
die hohen graven beide,
sprachen: < als uns ist geschehen,
sus sol man uns varn sehen
mit smerzen unde mit swere,
als ware riusare .>
Daz geviel in allen wol.
 <
Den marschalch man vur senden sol.
Der ist ein ouzerwelter degen
unde chand wol elliv dinc wegen
zereht unde zeguote .>
dô sprach der hohgemute
Vriat von lizze,
der het sinne unde witze,
sus hiez der marschalk ouzerwelt,
des leibes was er gar ein helt:
 <
Swaz ir gepitet, hêrre mîn,
daz tun ich gern unde sol ouch sein .>
Er rait vur mit den chnehten.
Den verbot er vehten
unde hiez si wol gezogen sin.
Er sprach: < ir muzt leiden pin,
ob ir dehein vnzuht tut.
Ich wurde dar umbe sô hohvngemute,
daz ich sein iuch enziuch alsô,
daz ir dar umbe wert vnvro .>
Si sprachen alle geliche:
 <
Des sei wir willechliche
ev edel marschalch vndertan,
daz wir dehein vnzuht began .>
Ze rome chomen si geriten
ze vesperzeit mit schonen siten.
Nû was ouch der senator
geriten chomen vur sein tor.
Wol mit sehzich mannen
sah man in reiten dannen.
Gegen der chirchen wase sein ger.
dô sah er riten ein her
den marschalch raisliche
einem boten geliche.
Er enthielt dem ors, dô er siu sach.
Zu sinen luten er dô sprach:
Ir sult alhie mein peiten.
Ich wil alhie ein riten
gegen disen gesten, di dâ her
ritent, daz ist mein ger.
dô er in quam sô nahen,
gar minenchlich enphahen
er den marschalch begunde
unde vragt in an der stunde
mit urloub der mere
unde ouch wer er were.
Gegen sinen gruze er neich.
Der mer er ouch niht versweich.
Der marschalch sprach: < gerucht ir
durch iwer zuht, sô sagt mir
den rihter von der stat.
mîn hêrre mich wuer gesendet hât,
des marschalch pin ich al hie,
wa ich geherberge oder wie .>
 <
Der rihter enthalt iuch hie pi.
Nû sprechet, swaz ev lîp sie.
Swaz ir gepitet, daz tun ich .>
 <
Hêrre, sô herberget mich,
dâ mein hêrre wesen muge
unde ez sînem namen tuge .>
 <
Wie ist iwer hêrre genant?>
 <
Graf maye ouz der chriechen lânt,
sus ist der hêrre mîn .>
 <
Der sol got willechomen sin,>
sprach der werde senator.
Er weist in schon vür daz tor
unde sprach: < seht hier, in sult ir varn.
Dar inne mugt ir iuch bebarn
vor aller hande missetat
baz danne in der in der stat.
guotes gemaches wil ich iuch wern.
Choufes sult ouch ir enbern.
Ir enchouft hie niht umb ein ey.
Waere ein berner enzwei,
geteilt, dar umb chouft ir niht.
Wan lat diu rede, di ist enviht.
Alles des ir selbe gert,
des wert ir alles gewert.
Ir sult umb chost niht sorgen
weder heut noch morgen
noch die weil ir hie seit.
Mich bevilt niht der zeit,
swie lânge er hie wesen wil.
Des duncht mich niht zevil.
Ir sult haben iwren gemach .>
Zu allen den seinen er sprach:
 <
Wol ûf, wir suln riten
unde suln niht lenger piten .>
Gegen dem gaste tugentrich
der marschalch sprach gezogenlich:
 <
Hêrre, ich reit mit iu, welt ir .>
 <
Ir tut dar an gar libe mir,>
sprach er, < daz ir berihtet mich
der mere .> < gern daz tun ich .>
 <
Sô ist ez iu leiht ein arbeit?>
 <
Neina hêrre, ia pin ich bereit
willechlich zereiten dar .>
 <
Sô suln iwer pfaert gar
beliben mit gemache hie .>
Ein schon pfaert, daz sanfte gienc,
dar ûf er in hiez sitzen.
Der marschalch warb mit wizzen,
daz er im was gehorsam.
Hin riten die helde lobesam
gegen dem vürsten ûz der stat.
Roboal den marschalk bat
im ofte sagen mere,
in welher mazze were
sin hêrre chomen al dar.
Daz sagt er im allez gar.
Der iunge loys rait ouch dâ.
Ein schon ors daz was gra,
Daz chunde der iunge reiten wol.
bî schone was er tugende vol.
Roboal in ouch lerte,
daz er mit gruze cherte
ste gegen dem vater sin.
Er sprach: < lieber sun,
du solt rehte merchen mich,
gegen swelhen ich weise dich.
Gegen dem soltu ruchen
unde solt dîn swert zuchen
unde renne vaste dâ hin
unde slah mit der vlech ûf in
unde sprich baltliche:
 «
Her vürste tugentliche,
ir sult got willechomen sein
vnverzigen der rehtes mein . »
unde wende von im al zehant
unde vür daz swert bar in der hant .>
Der iunge west aber niht,
daz er in an wunde iht.
Er tete, als in sein vater hiez.
Sin ors er springen liez,
biz er den vürsten ersach.
Nû rant er an in unde sprach,
als man in geleret het
unde chert von im an der stet.
Daz chint geviel dem vater sô wol,
daz im die ougen wurden vol
zaeher unde soufte sere
unde sprach: < ach, all mîn êre
wie hân ich die verchoufet
unde mich in nôt gesloufet.
unde sol ich nû âne chint wesen,
got, zwiu leist du mich genesen?
Mir waer vil lieber der tôt,
denn ich in iemerlicher nôt
muz in noten iemer sweben.
Mir ist vnmaere nû mîn leben .>
In die chlag chom roboal
unde sin masnie vberal
unde enphie den vürsten innerchlich.
Er sprach: < got von himelrich
hât iuch, her, in ditze lânt
ze disen ziten her gesant .>
Von dem ors er sprangt unde gienc,
dâ er den bischolf enphie.
Die riter enphiench er alle wol,
alse man liebe geste sol.
Der vürste ouch von dem pferde spranch.
Roboal in an sich twanch
unde chuste in vor liebe groz.
Daz wazzer im ouz den ougen vloz.
Daz chos der tugentrîche man.
Er sprach: < wol ûf unde ritet dan .>
Zu den pferden wart gedranc.
An stegreif in den satel spranch
der edel vürste roboal.
Lois daz chint liht gemal
von dem werden vürsten reit.
Grave mayen pruoste herzenleit
sines sunes angesihte,
wie er sin erchande niht.
Roboal zu dem vürsten sprach:
 <
Hêrre, iwren vngemach
man ev hie gar ringen sol,
dâ von gehabt ev wol .>
Mit den andern si riten
durch die stat al enmiten
gegen der herwerge hin.
Dâ cherten sie mit vrouden hin.
Er tete im vriundes hilfe schin
der pferd unde ouch der chnechte sin
Er tete im vriundes triwe schin
hiez pflegen . der sinen er nie
al die weil er dâ was.
In ein schon palas
vurt er di hêrren vber al.
Von samit unde von zendal
warn behangen die vier wende.
Die hêrren edelen elende
wurden gewirtet wol dâ.
Der wirt hiez in schenchen sa
unde satz siv wirdechlichen nider
unde gienc zehant von in wider
unde schuf in dinere chluch,
di in alles des genuch
trugen, des si gerten.
Die diener des si werten.
Roboal dô balde gienc
zu belaflorn, diu noch nie
in acht iaren gelachet het.
Si trouret et, swaz man ir tete.
Er sprach: < libev tohter mîn,
waz magt daz botenbrot gesin,
daz darumbe gebest mir,
daz ich libev mere dir
sage, der du vreutest dich?>
 <
Daz la sein, wan nieman mich
alhie chan vro gemachen,
des ich iht welle lachen .>
 <
Wie denne, ob ich heint tun?
Mag aber daz lachen haben sun,
dem du sô sere bist gehaz.
Dir taet ein lachen michel baz
denne daz trouren, daz tu tust.
Ich sag dir, des du lachen must.
Swie veint du dem lachen pist,
du must lachen in churzer vrist .>
 <
Wie chan daz gefuegen sich?>
Sprach er: < daz lach laz ich sehen dich,
daz du must heint lachen .>
 <
Dune chanst sein niht gemachen.
Mir ist lachen sô benomen,
daz ez mir niht chan wider chommen .>
Er sprach: < wildu volgen mir,
swaz ich heint verpiute dir,
daz du daz behaltest wol,
sô mach ich dich vrouden vol.
Ob ich dir zeige dînen man
heint, leit dâ iht vrouden an?>
Si sprach: < des mach niht gesein.
Du wild mich triegen, vater mîn .>
 <
Nein ich, sô helf mir got.
Ich rede ez gar âne spot.
Er ist in mînem house hie.
In mînem palas ich in lie
an der weile, dô ich zu dir
her in gienc, daz hab ûf mir,
bî sinen ritern er dô saz .>
Diu vrouwe ir selber vergaz
unde spranch ûf, sam si tobte.
Vor vrouden si in lobte.
Swaz er sei tun hieze,
daz si des niht enlizze.
Si chust in an sinen munt
vil mer danne drizich stunt.
 <
Durch got, nû laz mich in sehen,>
sprach si . < daz mac wol geschehen.
Er muz holt mit dir ezzen.
Du solt aber niht vergezzen,
daz du dich niht erbaerst gein im,
libev tohter, nû vernim.
Wis weder trorich noch vro.
Erbiut ims in der mazz alsô
reht, als er nie wurd dein man .>
Si sprach: < gern, daz sei getân .>
 <
Nû gehab dich wol, ich wil gen.
Du solt mit vrouden hie besten .>
Er unde deu vrouwe benigna
chomen schir unde brahten sa
mit in ouch daz gewant,
in dem si wart ouz gewant
unde dâ si ir wirt inne nam.
Daz ir ze tragen wol gezam.
Dâ wart si schier in gechleit.
Diu chron ûf ir houp geleit.
Den tisch er rihten hiez zehant
unde gienc, dâ er den vürsten vant.
Er sprach: < edel wurste wert,
mîn tohter iwer zemazen gert.
Wol dan, wir suln ezzen gan .>
 <
Des sult ir mich durch got erlân.
Ia suln mînen verborhten lîp
niemer hohgepornev wîp
werdichlichen an gesehen,
sô leid ist in von mir geschehen .>
 <
Wol dan, sein mach niht rat wesen.
Ir sult noch wol mit in genesen,>
sprach der werde senator.
 <
Got hât geziret sinen chor
hie mit reinen wiben.
bî den sul wir beliben.
Ez lep noch manich reine wîp,
deu eins werden riters lîp
wol chan vro gemachen .>
Die rîter begunden lachen.
Si sprachen: < hêrre, er sagt ev war,
ir sult mit im gen aldar.
Cornelius unde effraide,
die werden graven beide
suln wede mit iu gan.
Die suln hie niht bestan .>
Zu dem wischolf der wirt sprach:
 <
Hêrre, schaffet ev gemach.
Swaz ir gepitet, daz geschiht.
Nieman wider ret des niht.
Ir sult, lieber hêrre mîn
selbe heint wirt sein
unde mînen hêrren als ir hie sit.
Wizzet daz mit willen git
alles des ist ir selbe gert,
des wert ir willichlich gewert .>
Der vürste unde ouch roboal
giengen dô ûz dem sal
gegen der chemenaten hin.
dô der vürste trat dar in,
dô er sine vrouwen ersach,
wider sich selben er sprach:
 <
Ach owe, ich arm man,
waz hân ich an mir getân.
War vmbe pin ich chomen her?
Nû ist mins iamers vil mer
denne sein dâ vor waere.
Aver mîner swere,
dirre lihten vrouwen schin
geleichet sich der vrouwen mîn,
unde allez, daz si an hât,
daz ist ouch geleicht ir wat,
die si vrolich pi mir truch.
Mins iamers ist genuch.
Die chrone, die si oufe treit,
die briuet mir herzenleit.
Si ist ir vil gar gelich .>
Disiv vrouwe tugent rich
stund ûf unde gruezt in schone
mit ûf gerehter chrone.
Si ensah in auer ninder an,
sam er nie warden waer ir man.
Der wirt in zu ir sitzen hiez,
des er den helt niht enliez.
Si chert sich gegen im enteil.
Datz het er doch wuer ein heil.
Cornelio unde effraiden,
den edelen graven beiden
ein tisch geriht wart gein in.
Daz tete der wirt durch den sin,
daz si die vrouwen dester baz
gesehen ouch unde vmbe daz,
ob si die vrouwen erchanden.
Die graven sich verbanden,
ez waer ein ander vrouwen.
Der ein sprach: < ich entrowe
niht, daz ez mîn vrouwe si .>
Der ander sprach: < dir ist tumpheit pei.
Erchennest du niht daz gewant,
sô sei dir bei der chron erchant.
Ez ist mîn vrouwe sicherlich .>
Der ander sprach: < si ist ir gelich.
Si ist si bei namen niht.
Ze rome man vil vrouwen siht,
die vil gelich ein ander sint.
Du pist der sinne gar ein chint,
daz du si pei den chleidern wil
erchennen . der ist ze rome vil,
di wol chunnen machen
gewant von solhen sachen,
div geleich sint gar .>
Er sprach: < du mocht wol haben war.
mîn vrouwe ist leider stunt tôt .>
Ir entweder wein noch brot
dâ niht enaz vor leide.
Cornelius unde effraide
si sahen wan die vrouwen an.
Ir islicher weinen began.
Der vürste tete ouch alsam.
Der wirt des wol war nam,
daz si niht enazen
unde ir selben vergazzen.
Er sprach: < liebez tohterlein,
note den geschellen dein,
bit in ezzen durch dich .>
 <
Ich pit in gern, tut erz durch mich .>
Si sprach: < hêrre, nû ezzet ga gern .>
Er sprach: < ich wil iuch gewern .>
Der wirt vür die graven gienc,
dier ouch des niht erlie.
Si musten ezzen ander stat.
Mit liebe er siv des erbat.
Er gienc hin wider unde saz
zu seiner vrouwen, mit der er az.
Div saz ouch an dem tische dâ,
diu hohgelobt benigna.
Der iunge chnape loys
der was gewueg an allen prîs,
der trug in dâ zezen.
Des wursten ougen mezzen
was gegen dem chinde emzichlich.
Benigna deu tugentrich
nam des tougenlichen war,
daz er ofte blichte dar.
dô dâ gaz was genuch,
di tische man dô danne truc.
Daz liezen si wol âne haz,
wan si lutzel heten gaz.
Si trourten, wan ob den tische,
swie vil si wilprat unde vische
heten, daz was in enwiht,
wan si heten sein gaz niht.
Von grozzem iamer daz geschach.
Der wirt zu dem graven sprach:
 <
Ir hêrren, mir ist von herzen leit,
daz wizzet vür die warheit,
daz ir beide sô trourich sit.
Wir suln trourich vertriben die zît
anders danne mit trourîcheit .>
Er hiez die altherren gemeit
mit im unde mit der vrouwen gan.
Den vürsten hiez er dâ bestan.
Er sprach: < libev tohter mîn,
la dir in enpholhen sein.
Er sol sprechen, waz er wil,
sein sei lutzel oder vil,
des antwurt im gezogenchlich .>
Nû gienc der wirt tugentrich
ouz der chemenaten dan.
Nû rat an ein witzich man,
vnder disen lieben eben:
hie sitzet lib liebe neben
unde erchennent sich doch niht.
Hie hât liebe mit leide pfliht.
Weder vnder in wirser sei.
Der eine ist gewizen vrei.
Sô weiz der ander unde getar.
Chundich man, nû ratet dar.
Ich waen reht, als ich verstan,
ez hât michel mer der man
swaer unde smerzen
an sînem senden herzen,
denne der vrouwen waere,
diu bechande swere
vil an ir herzen truch,
des si dâ ninder gewuch,
want si hetz verlobt ê.
Daz tete ir von herzen we,
daz ir lieber man bei ir
saz unde si ir gernden gier
niht getorst vol viuren.
Daz begunde si ruren
unde ir herze swellen,
daz si ir trout gesellen
alsus bei ir sitzen lie,
daz si den torst getrosten nie.
Si tete daran weislich.
dô sprach der vürste tugentrich
gegen ir unde doch trage:
 <
Vrouwe, ob iuch mîn vrage
iht mueth, daz west ich gern,
oder sol ich vrage enbern?>
Diu liebe ouz suzzem munde
antwurt an der stunde.
Si sprach: < swes ir vraget mich,
swie dem ist, des antwurt ich .>
Er sprach: < ist iu der wirt hie iht?>
 <
mîn vater, ich enlougens niht .>
 <
Aber div vrouwe, waz ist iu diu?>
 <
mîn muter unde ist mir getriv .>
 <
Was ist iu dirre iunge chneht?>
 <
mîn sun unde ist mir reht .>
 <
Lebt aber noch der vater sin?>
 <
Ja viel, lieber hêrre mein.
Er lebt, des getrov ich wol .>
Dem vürsten wurden die ougen vol,
daz er vragen mocht mê.
Im tete sein alter iamer we.
Div vrouwe ouch zehern began.
Daz sah ir der sun wol an.
Er sprach: < vrouwe, waz wirret dir,
daz sag durch dine triwe mir .>
Si sprach: < chint, mir wirret niht,
nieman mich besweret siht .>
Daz chint sprach: < hât dir leit getân
dirre bartoht man,
des solt er sich wol mazzen .>
Si sprach: < du solt daz lazzen.
Mit ist von im dehein leit geschehen .>
 <
Nû hân ich doch wol gesehen,
du weinst unde weint er ouch.
Ich pin zwar niht ein gouch .>
Der wirt zu disem chriege quam.
Ir suzzen streit er vernam.
Zu in er dâ nider saz.
Er sprach: < sagt mir, waz ist daz,
waz wirret dir, tohter mîn.
Mich chestigt der sun dîn .>
 <
Ich pin vnschuldich dar an.
Ich enweiz, waz ir hab getân
der bartoht hêrre.
Ich stund her dan vil verre
unde enweiz niht, waz si sprachen.
An in selben si sich rachen
mit weinen vnder in beiden.
Daz begunde mir leiden
unde was mir ouch swere.
Du vragt ich si der mere,
waz ir waer geschehen.
Des wolt si mir nie veriehen.
Anders hân ich niht getân .>
Der wirt lachen des began.
Er sprach: < ich wil disen streit
scheiden, wan ez ist slaffens zeit.
Man sol uns ze trinchen tragen,
daz iemer hêrren muge behagen,
wein, met unde moras,
swelsh iuch nû vuge baz,
hêrre, daz heizt ev bringen.
Mit wiu ich iu geringen
mocht iwern sweren mut,
daz tete ich, lieber hêrre, guot .>
Der vürste im danchte sere.
Er sprach: < ir habt solch êre
an mir mit vollen getân,
des ich genuch ze danchen hân .>
Si trunchen unde giengen zehant
dâ er sein inde gesinde vant.
Daz vand er niht als ein gast.
Deheiner dinge ist in gebrast,
des si haben solden
unde mê denne sie wolden
heten si den vollen dâ.
Der wirt nam urloup von in sa.
Zu in allen er dô sprach:
 <
Ir hêrren, ir sult haben gemach,
iglicher als sin herze stat.
Daz ist mîn bet unde ouch mîn rat .>
Er gienc zu belafloren wider
unde saz lachende zu ir nider.
Er sprach: < tochter, hân ich war?>
 <
Ia, lieber vater, du hast gar
mir mîn herze wider braht,
des mir doch ninder was gedaht.
Du hast von sorgen mich genommen.
Vater, ez ist von dir chomen.
Nû tu genade an mir,
lieber vater, unde endez schir .>
Er sprach: < peit vntz morgen
unde slaf . du solt niht sorgen.
Wizze, daz ich ende alsô,
daz du dâ von must wesen vro.
Du hast aber noch gelachet niht.
Du enlachest, oder ez ist gar enwiht .>
Si sprach: < billich ich lachen sol.
Ich lache nû herzen wol.
Ich lache gern, swenne du wil.
Ich hân dâ her getrouret vil.
Daz sei nû verbazzen.
Ich wil mîn trouren lazzen,
seit mir trouren ist gar benommen
unde lachen ist widerchomen .>
Si chust in unde sprach alsô:
 <
Ich wil lachen unde wesen vro,
wan daz hast tu gemachet,
daz nû mîn herze lachet .>
Er sprach: < des wil ich loben christ,
daz tu in solhen mute pist.
Nû gesegen dich got, ich sag dir schir
guotiv mer, daz hab ûf mir .>
Hinten morgen, dâ der tac erschein,
dô wart der wirt des enein,
daz er zu dem cheiser reit.
Dem wurden disiu mer geseit
von roboales munde.
Der cheiser an der stunde
in gar willechlich enphie.
Er sprach: < ez ist hie
grave maye ouz den der chriechen lânt.
Der hât mich zu eu gesant,
daz ir im mit genade helfich sit,
wan sin sache swerlich lit.
Er hât sin wîp, sin chindelin
erslagen unde die muter sin.
Dâ von ist im genaden nôt.
Er waer lieber selbe tôt.
Daz hân ich wol an im gesehen .>
dô begunde der cheiser iehen:
 <
Ich hilf im, swes ich mach durch dich.
Der babest muz er horen mich.
Wol ûf, wir sulen riten dar .>
 <
Nû tut ewer êre gar,>
sus sprach der werde roboal.
Man sagt den vürsten über al,
daz si mit dem cheiser riten.
Daz taten si mit guoten sitten.
Der cheiser sprach: < daz peste
ist, dar wir sehen di geste .>
Si sprachen alle: < daz ist guot .>
Hin reit der cheiser hohgemut
unde enphie den graven mayen wol,
als man lieben vrunden sol,
unde dar nach alle die sinen.
Er sprach: < ich laz hie schinen,
daz ir mir liebe geste sit.
Ir muzet ledich werden enzit.
Daz trou ich wol geschaffen,
mîn hêrren . die pfaffen
sullen einen sô werden man
mit ringer pues bestan
denn einen posen, dz ist mein rat.
umb disen vürsten es alsô stat,
daz sein habent dreyssig lânt vrum.
Sô ich zuo dem bapst kum,
daz ich im iur sache gar
gesag, sô muos er vur war
an ew genade began.
Des will ich in niht erlân.
Wol ûf, wir sullen reitten
unde hie niht lenger peitten.
Er muos uns alle geweren,
durch ew, wes wir an in geren .>
Hin rait der kaiser zehant,
dâ er den babst vant.
Dem chomen zuhant dy maer,
daz der kayser waer
vor seiner thur unde gerte sein.
Er gienc dar unde sprach: < hêrre mein,
seit got willichomen dâ her.
Hêrre, was ist iur ger?
daz sult ir mich wissen lân .>
Er sprach: < hêrre, der teurist man
ist her ûf genad zuo ew kommen.
Er hât in zorne den leib benommen
dem weib unde dem kinde sein
unde sein muoter, vater mein.
Darumb tuot im entlaz .>
dô sprach der bapst: < wisset daz,
daz dy sach sô swaere ist,
daz man in kurtzer vrist
dauon niht entpinden mac.
Ir muost beleyben disen tag.
Ich will darumbe haben rat,
wie es um die sache stat,
wie man in darumb puessen sol,
daz sullen wir ew erwaren wol .>
dô sprach der kayser allzehant:
 <
Heyliger vater, nû biz gemant,
daz du vber in erbarmest dich
unde tuo genad an im durch mich .>
Damit si von danne giengen,
dâ si genad emphiengen,
dahin dâ man zu messe sangk.
Ire andacht was niht dâ kranck.
dô man den segen getet,
dô vuoren si essen an der stet.
Der kayser all dy vürsten pat
ze hause: < des ist wol rat,>
sprach der êren veste
Roboal, < mein geste
der enlaz ich ew niht.
Morgen es wol geschicht.
In ist ze essen wol berait .>
dô sprach der kaiser: < es ist mir laid.
Ir soltet mich wol lassen vor
dienen, herr senator.
iur êren ist ze vil,
darumb ich iuch sagen will:
si sind durch trost zuo mir kommen
unde hân mich umb si angenomen.
daz lat mit ewren hulden sein,
hoch gelobter hêrre mein .>
Er sprach: < ich will dir in lassen
unde will mich zorns massen .>
Damit rait der kayser hin.
Roboal der rait mit in
zuo seinem hause willicleich.
Dâ dy helden tugentreich
zu der herberge chomen,
die roz die knecht nomen.
Der werde vürst roboal
vuret den hêrren in den sal
unde satzt si nach iren rechten,
rîter unde ouch knechte.
Diz drey vurt er wider
unde satzt si all zuo ir nider
in die kemnaten,
als es was geraten.
Den vürsten bî der vrouwen
muost man sitzend schowen.
Die zwen grauen gegen in
sassen . diser dreyer syn
stuond vil nahent gleich enain.
Die vrouwe dô dy augen schain
niht als sam ein vromder weib.
Die truog sô wunnecleichen leib,
daz si dauon erschrachten.
Die drey nie erlachten.
Roboal unde benigna
sassen an dem tisch ouch dâ.
Dise drew wol wessten,
was den dreyen gesten
was unde sagten sein niht.
Die zway man pei einander sicht
sitzen in der maz als ee.
Den was herzenleichen we
paide unde doch vngeleich.
Beaflor dy tugentreich
hett niht laid wan dz si sach
an irem leib den vngemach
den er sô pitterleich truog.
Dauon si iamers het genuog.
Es tete ir an im sô we,
daz si sich gram, doch het er mê
iamers unde herzen nôt
umb seines lieben weybes tôt,
die noch lebentig bî im saz.
Der anschow im vuogte daz,
daz er niht essen mochte,
daz im doch niht tochte.
Benigna die vil raine
sprach in die gemaine:
 <
Ir hêrren, ir sult essen
unde ewres laides vergessen.
Ich scham mich, dz ir sitzet sô
an esset . ich mach ew schire vro.
Wie seit ir alsô verzagt?
Mir hât mein wirt von ew gesagt,
daz ir hoch hêrren seit
unde habt sô iamerleich dy zeit
pey uns all hie vertriben,
dz wir vröuden los sein beliben.
Durch vnsren willen gehabt ew wol.
Nieman lânnge trouwren sol.
Es macht herz unde leib entwicht.
Tochter, du entsprîchest niht.
Noet den gesellen dein
unde haiz in vro durch dich sein.
Des sol er geweren dich .>
 <
Ich pat in geren, tuot er es durch mich,>
sprach beaflor die guote.
 <
Enthaltet ewren muote.
Esset unde weset durch mich vro .>
 <
Gern, vrouw, ich tun alsô.
Was ir gepietet, daz tun ich .>
Benigna sprach: < sô sullen mich
die zwen hêrren geweren,
daz si vroelich essen gerne .>
si sprachen: < vrouw, dz sey geschehen,
wann wir nie haben gesehen
wirt unde hawsfrawen sô gleich
gemuot unde sô willicleich,
als wir an disen stunden
an ew paiden haben vunden .>
Loys der iunge knabe kluog
in dâ aber zessen truog.
Den sach der vürst gerne an.
Roboal der werde man
hett in ûf êre wol gezogen
unde was an zuchten niht betrogen.
dô si dâ gaz hetten,
dô raumbten si dy kemnaten
die gesste all ze hannde.
Beafloren was annde,
daz si niht lennger solde sein
pey im, daz was irs herzen pein.
Graf may mit dem kinde
gienc zuo seinem gesinde.
Den knaben vuret er an der hand.
Dâ er si mit zuchten vand
unde ouch mit grossem vollen.
daz maere was erhollen
in der stat vberall,
wie der werde roboal
diser geste pflage.
An valschait der trage
pey seinen gesten belaib.
Den tag er in allen vertraib
als er pesst kunde.
Er vertraib in die stunde
mit zablen unde mit maeren.
Er begund in bewaeren,
daz er in den willen truog.
Man gab in alles des genuog,
des si haben sollten.
Wes si beginnen wollten.
des began er ouch mit in.
Suss traib er ouch dy weil hin,
vntz es ûf den abent kam
unde daz man dy vesper vernam.
Dâ was dâ essen berait
nach des wirtes gewonhait.
Vuort er aber dy drei
unde benigna sein amei
hin in dy kemnaten.
Die vunden si beraten
michels paz dann vor.
Die tugentreich beaflor
aber an dem tisch saz.
Die sues des niht vergaz,
dô der vürst in einegie,
mit zuchten si in emphie.
Er saz aber zuo ir nider
an sein alte stat wider.
Die vrouw im vuerschnaid dz prot,
die er doch puest vuerden tod.
Es was in paiden ein smertzen,
daz dise verainten herzen,
die die mynne hett enain
sô beslossen vnnder in zwain,
daz ett ietweders syn
niht anders gerte wan dahin,
alldar dâ daz andere was.
Es was ein wunder, daz er genaz,
sô sere sô si wâren
verstrickt in iren iaren
mit lieb unde mit muote.
All hie die suesse guote
bî irem lieben wiret saz.
daz si im nihte sagte daz!
Awe, nû spricht manec man,
si hab gar vbel getân,
daz si im senen vngemach
den si mit iamer an im sach
niht wennden wolte.
Nain zware, si ensollte.
Er ist niht weyse, wer dz gicht,
von dem ist gewissen niht,
wie es umb gelbe stat.
Gelbe vert in êren pfat.
Wer sein gelbe behaltet wol,
pilleich man den loben sol.
Im get ab an vruemkait,
wer ein verlogen mund trait.
Der reiche man an synne tobt,
der niht behalt, daz er gelobt.
Dardurch dy vrouw bewart sich.
si gedacht offt: < solt ich
dich kuenden lieber herr,
daz ich dir niht bin verr?
Des mac laider niht gesein.
Ich muos daz gelbe mein
daran doch behallten.
Vreunt got muos dein wallten .>
Sô sprach si in irem herzen.
 <
Ich waiz wol vnsern schmertzen.
daz wenndet meinn vater, wenn der wil.
Mich duncket sein ze vil.
uns ist dy weyll gar zuo lângk .>
Der wirt betracht iren gedangk.
Er hiez dy tisch von dannen tragen.
Er sprach: < ir heren, ir sult niht klagen.
Morgen sô nymbt ennde gar
ewre dingk, daz wisset vür war .>
Er sprach zuo dem vürsten: < hêrre guot,
aûf we, ew treybet iur muot.
daz sollt ir lieber hêrre mein,
alles tuon, wann daz muos sein.
Wellet ir lennger hinne wesen,
ich laz ew mein tochter lesen,
wellich maere ir wolt in vranzeis.
Mein tochter ist sô gar kurteis,
unde wolt ir zablen mit ir,
daz kan si wol, dz habt ûf mir.
si tuot, was ir wollet,
ob si sich zu ew gesellet .>
Den wirt verstund der vürste niht,
wie er es mainte umb dy pflicht
unde umb die gesellschaft.
daz die mynne trewe haft
het in sô gepunden,
daz was im ûf den stunden
unde im doch dannckte sere.
Er sprach: < sô manec êre
als ir mir habt gepoten hie,
die wort chainem manne nie
erpoten mer sô voellichleich.
Vd solt mir dienen dz reich,
ich moecht sein kawm gedancken ew .>
Dz er im was sô getrew,
dz west er niht, von we dz kam.
Die grafen ped er zu im nam
unde gienc von im unde liez si dâ.
Dauon wart er doch niht gra.
Benigna von in ouch gienc.
Ir tochter si dem rîter lie
unde sprach zuo in paiden sô:
 <
Spilt miteinander unde seit vro .>
si was an angst ir êren gar,
daz dâ von icht gewar.
Dauon liessen syz an seine wal.
Beaflor dy liecht gemal
sach in mit vreundes augen an.
Der arm ellende man
obacht ir augen plicke
niht, die si tete sô dicke.
si sprach: < hêrre, wes ir gert,
ds seitt ir von mir gewert.
Wellt ir spilen oder lesen,
des sol ich ew gehorsam wesen.
Mein vater mir daz gepot .>
Er sprach: < uns ist des vnnot.
Nû sagt durch iur guote mir,
was daz beteut, vrouw, dz ir
sô staet in disem gadem seyt .>
 <
daz tun ich, hêrre, wann dy zeit,
die ir seit meins vater gast .>
 <
Sô bin ich iur vreunde last .>
Sô sprach der vürst hochgeporen:
 <
daz mac ein wol an mich sein zoren .>
si sprach: < hêrre nein, es zwar,
ir seit daran vnschuldig gar .>
Ir wechselred was manegfalt.
si wurden paide rede walt,
dô si sô haimleich wâren.
Gar minnicleich geparen
begunden si mit wortten.
An einander si gerne hortten.
Vberlâng der wirt zuo in gienc.
dô sassen si noch redent hie.
Er sprach: < wir sullen slaffen varen .>
 <
Ihesus christ muos ew bewaren,>
der vürst zu der vrouwen sprach.
si danckt im ser unde sach im nach
vnntz vuerdy kemnate.
 <
Hêrre, nû wert zuo rate,>
sprach der wirt dem gaste zuo:
 < (der kayser chumbt morgen vruo)
wie wir alsô zuo hofe kommen,
daz ew die puos werd benomen .>
Er sprach: < daz muos an ew stan.
Was mir gnade wirt getân,
daz kompt alles von ew dar>
 <
Ir wert morgen ledig gar,>
sprach der wirt, < dz habt ûf mir.
Nû hin pald unde pringet schir
morass unde wein,>
sprach er hintz dem iunckherren sein.
Pey seinen gessten er dô saz
ein luetzel ûf den abent paz.
dô nam er vrlaub ze hand
unde gienc, dô er dy tochter vand.
Er sprach: < suesse beaflor,
stet es nû paz oder vor?>
Lachent si zuo im sprach:
 <
Vater, all mein vngemach
den macht du wenden, wan du wil.
Du machest sein aber gar zuo vil.
Du solt es kurzer machen .>
Der vater begund lachen.
 <
Du wirdest morgen dauon pracht.
Tochter, got geb dir guot nacht .>
Des morgens vruo dô kom geritten
der kaiser, des hetten gepitten
dy gest unde ouch roboal.
Der kayser groest si vberal.
 <
Wol dan, wir sullen reitten,>
sprach er, < mich muot dz peitten,
daz ir sô lâng hie tuot .>
Des danckt im der vürst guot.
dô si komen an den sal,
den kayser nam dô der roboal
unde sprach: < ich will ew maere sagen,
daz ew wol mus behagen.
Wir sein hie vor des baptes thuer.
Er will ouch zuo uns her vür.
Er muos nach vnserem willen leben.
Woelt ir dz potenprot mir geben?
Ich zaig ew ewren tochterman .>
 <
daz pesste klainat, dz ich hân,>
sprach der kayser, < gib ich dir,
zaigest du in rechte mir .>
Er sprach: < graf may der dort stat .>
Der kayser sprach: < darumb er lat
mir hervor leib unde leben.
Den leib muos er darumb geben,
hât er ermort dy tochter mein,
darumb geit er dz haubt sein .>
daz was ein iammerlich geschicht.
Nû wesst der arm hêrre niht,
daz im sô nahent was der tôt.
Graf may ist aber in grosser nôt.
Roboal sprach: < ir suelt ee
vernemen, wie es darumb ste
unde suellt ew niht vergahen.
Er will sich got niht nahen
der sollich gouch begat.
Nû wie ob si vom tôt erstat,
die vnns lâng tôt ist gewesen?
Mag er aber dann genesen?
Nû machet guot dz potenprot.
Wisset, si lebt, die uns ist tôt .>
Er sprach: < unde lebt dy tochter mein,
sô sey zuo potenprot dein
alles des du an mich gerst.
Ob du si mich zesehen gewerst .>
 <
Wisset, daz ich si pringe,
ee daz man hewt gesinge .>
Er begund im haimlich veriehen,
wie es alles was geschehen.
Er sprach: < nû get, gruesset in,
sô will ich nach ir varen hin .>
Der kayser lief an in zehant
unde zuckt in zuo im pey der hant.
Er sprach: < nû seit got wilchommen,
ich hân all hie von ew vernommen,
daz ir seit meiner tochter man .>
 <
Durch got, den spot sullet ir lân,>
sô sprach der graf may,
 <wan ich vnsaeliger lay
an meiner vrouwen schuldig pin .>
dô sprach der keyser: < dz tuot hin.
Mein tochter, iur weib, lebt noch
unde habt ir mit ir gaz iedoch,
die weill ir hie gewesen seit .>
 <
Wol mich der vröuden werden zeit,>
sprach er . gar hoch er aufsprang,
daz daz hauz erclâng
unde lief an roboaln
unde kust in zuo tausent maln
an derselben stund
an wang, an augen unde an mund.
Sich huob ein wunnecleich schal
von den rittern vberal.
si vrewdten sich sein alle
unde sprachen dô mit schalle:
 <
Wol aûf, wir sullen varen gegen ir .>
Die rîter wâren all schir
mit rossen unde mit schillten komen.
dô si daz maere hetten vernomen,
sich huob ein grosser buhurt.
Wem niht was dâ wol gegurt,
der mocht sich vallens wol bewegen.
si begunden herttes buhurtz pflegen.
ûf ritterschaft stuond ir ger.
Roboal vür gegen in her
mit der edlen suessen vrouwn,
die si dâ wolten schawen.
Dâ si sew verrest sahen,
gar hurtticleich si iahen:
 <
Vuort gegen ir mit hurte gros .>
si muossten manegen swinden stoz
leyden dâ nach ritters sitten.
Manec pain wart ausgeriten.
si schrien all: < weicha weich!
Hie reitt dy kayserin reich,
Beaflor dy klare,
die ie was zware,
der tugent küneginne.
Ir leib, ir herz, ir sinne
si pot ie aûf tugent.
Wir komen zuo vnser tugent,
seit si vnns ist chommen wider.
Nû legen wir alles trowren nider .>
Der buhurt sô hertte wart,
daz si niht mocht dy durchfart
gehaben von dem gedrennge.
Der weg war gar ennge.
dô rait ir der senator
schon mit seinen rittern vor.
Er macht daz gedrenge weit.
dô troung man si all dy zeitt,
die weill si bî den rittern was,
vntz si chom ûf daz palaz.
Vil chom ward dâ vermitten,
daz si niht ward nider geritten.
dô si ûf daz palas kam
unde der graf may vernam,
daz sein vrouw zuo im gienc,
sô minnicleichs emphahen nie
von zwain lieben geschach,
als man von in paiden sach.
Der kayser emphieng si wol.
Dem ward herz unde augen vol
von irem anplicke.
Er gedachte vil dicke:
 <
Owe, was dir ie gewar,
daz ist von mir komen dar .>
Der bapst kom ouch gegangen.
Wie es was erganngen,
daz wart im wol kunt getân.
Er emphie die vrouwen unde iren man
wol unde wirdicleiche
unde ouch den kayser reiche.
Die vürsten unde dy hêrren gar
emphie er unde segent dar.
Der kayser all zehannde
nach allen den vürsten sande,
nach bischofen, nach cardinaln.
Er wolt niht entwaln.
Er wolt in allen machen kunt,
wie es umb ditz dingk stund
zwischen im unde der tochter sein.
Er sprouch haimleich: < vater mein,
ich vergich dir offennleich
unde allen den vürsten, die dz reich
an windet mit trewen:
Die sol hewt rewen
mein vebermaessig missetat.
Was mein tochter erlitten hât,
daz ist alles von mir komen.
Ich wolt ir keusch ir haben benommen
wider vaeterleich sitte.
dô gienc si mir mit list mite,
vntz daz si mir des doch engie,
daz ich si zal dâ erlie.
Ich wolt es aber getân.
Darumb si mir von hinnen entran.
Den vngemach led si von mir.
Des gib ich mich schuldig dir .>
Er begund in allen iehen
wie es alles was geschehen.
Er sprach: < hêrre aidam, nû wolher.
Ir hêrren, nû hoert mein ger.
Die chron will ich nû aufgeben
unde daz reich, unde will leben
vuerpaz als ein petlaere.
Mir ist leyb unde guot vnmaere.
Ich will niht anders werben,
wann in der pues ersterben.
Hailiger vater, was du mir
gepeutest, dz will ich dir
gehorsam wesen iemer .>
 <
Des geschicht nym mer,>
sprach dô seiner tochter man.
 <
Ir sult gar dise red lân,
wann es nimmer geschicht.
Wir gestatten ew sein niht .>
Vnder die vues er im viel.
daz wasser im aus den augen wiel.
Manec aug ward dâ naz.
Die waintten alle vmbe daz.
Der kaiser sprach: < dz ist an nôt.
Ich will bî namen vntz in den tôt
puessen . dâ chom ich niht ab.
Herr babst, nû nembt ewren stab.
Weyhet disen piderben man.
Ich wan, des reiches im yeman gan
unde vragt dy vürsten alle .>
si antwurten mit schalle
dem bapst alle gleiche:
 <
Seint vnser hêrre dem reiche
sich entsagt unde dauon strebt,
sô wissen wir nyemt der nû lebt,
dem wir des reiches gunnen paz,
dann disem hêrren, wisset daz,
durch vnnser werden vrouwen,
die wir alle hie schawen,
die ist des hohen kaysers kind.
si haben lieb all, die hie sind .>
Der bapst hiez dar schone
bringen zepter unde krone
unde weicht disen vürsten sa.
Sich huob ein newe vröud dâ.
Der bapst seinen gotten nam
unde weicht si als ir gezam
allda zuo kaiserinne.
Roboal mit sinne
schuof selb umb dy hochzeit.
daz liessent dy vürsten âne neit.
Der bapst zuo der messe graiff.
Der vrouwen ir vngemach entslaûf.
Die kamerer an den stunden
ires ambtes vnderwunden
unde roumbten der vrouwen vntz ûf den sedel,
dâ si satzten dy vrouwen edel
unde zuo ir den kayser hochgemuot.
Die messe sang der bapst guot.
daz muenster was gar vrouwen vol.
Die hetten sich geklaidet wol
durch beafloren, dy kayserinne.
Man sach dâ manegen liechten schine
von maneger schoner vrouwen scheine,
die man dâ mochte schowen.
dô dy mez ein ende hett
unde der bapst den segen getet,
dô gienc der kaiser vuerin zehant
unde vuort dy kayserin an der hant.
si paten in gar innercleich:
 <
Hêrre vater, genaden reich,
geruocht uns hewt geweren,
des wir paid an evch geren .>
Der bapst sprach: < ich tuon es gerne,
ich mac ew heut niht geweren .>
 <
Sô suolt ir mit uns essen.
daz wirt niht vergessen,
unde all dy cardinal mit ew,
daz si vnns raten umb dew,
wie wir meinem hêrren alsô
getaten, daz er icht vnfro
iemer mer waere.
Es ist uns allen zeschwaere,
sol er alsus pei vnns gan
als ein arm pethelman .>
Die vürsten er all ze howe pat
unde dy vrouwen von der stat.
Gegen der thuere was groz drang.
Manec rîter ûf sein ors sprang.
Die buhurtierens hetten muot,
durch dy werden vrouwen guot.
Der kayser unde dy kayserin
dô die gegen der tuer hin
auz dem muenster giengen,
die vürsten si empfiengen
mit herttem buhurtieren.
Dy vrouwen condowiren
dy rîter muosten all dô,
zu vuessen sten unde sluogen sô
die buhurtierer hoher paz,
vntz ietlich vrouwe ûf gesaz.
Danoch der kayser stille stuond.
Er tete, als die piderben tuont.
Er lie si alle reitten vor
unde rait er nach unde beaflor.
Tampanien unde pusowen schal
wunder dâ vor in erhal.
Aller hannde saitten spil
horet man dô vor in vil.
Pey den vrouwen vidler ritten.
Die rîter tatten nach ritters sitten.
si teten in selben unde den rossen we.
Mit buhurtiren manec ê
wolt sein vrouwen sehen
dann sein gesellen . dz muos geschehen.
Der annder daz behuote,
gedacht er in seinem muote,
Der daucht sich als schnell als er.
Suz kriegte maneges ritters ger.
Des ward entrennet manec knie,
Yensen dort, iensen hie.
Sust riten si vntz ûf den hof.
Der babst unde manec bischof
wâren vor in ze hofe komen.
In allen was gesidel genomen
yeglichem nach seiner art.
Die hochtzeit sô vollenndet wart,
daz es in allen wol behagt
unde noch hewte dauon sagt.
Wes man zuo hochtzeit sol
beginnen, daz gescach dâ wol
mit vollen erleiche.
Den herrn geleichen
hie tanntzten die vrouwen.
dô mocht man dort schowen
kurtzweyl maneger hannden.
dô wâren von manegen lânden
rîter werde gesste
maneger newer schillt dâ geleste,
die zu stucken wurden geritten.
Die rîter arbait dâ litten.
Durch dy rainen suessen weyb
ward dâ mued manegs ritters leib.
unde wem man geben solde,
dere gab emphahen wolte,
den ward allen hoch gegeben.
Man sach dâ nur vroelich leben.
Es ward dâ kaum hochzeitt
nie gesehen vor noch seitt,
die sô wol verenndet ward.
Der kayser hiez dô seinen part
scheren durch die vrouwen sein,
durch beafloren, dy kayserin.
Was dy zway vrewden hetten,
oder was si paide teten,
daz ist, daz ich versweigen wil.
si hetten paide vröuden vil.
Was sol des maere sein, si wâren vro.
Er sant nach den vürsten dô.
Gar schier si alle chomen
ze hant, dô syz vernomen.
Er sprach: < ir hêrren, nû ratet an,
was daz pesste sey getân
unde wie wir richten dz reich,
daz es stee gar vridleich .>
si sprachen: < dz muos vnns allen
hêrren wol gefallen
unde ist nû daz pesste .>
Der kayser dô dy gesste
vertigt alle schone,
als wol gezam der krone.
Die kriechen er wider ze lânde
haim mit keren sannde.
Die sprachen: < ir suolt uns gewern,
Hêrre, des wir an ew geren.
Wir geren zuo haubtmann ewren sune,
den sult ir lassen mit vnns.
Der ist vnnser rechter hêrre .>
Die vrouw sprach: < sô verre
laz in noch von mir niht.
Er ist zuo haubtman noch entwicht.
Cornelio unde enfraiden
den sult ir warten paiden
an seiner stat, dz gepieten wir ew,
wann die pede sind getrew .>
si vrlaubten sich unde vuoren hin.
Gar groesleich gaben si in.
Der kayser dô ze hannde
nach roboal sannde
unde sprach: < roboal, kumm her.
Wisse, du muost sein vnser mer
gewaltig sein alles, des ich hân,
wann du hast mir sô wol getân
an der lieben vrouwen mein.
Du muost vnnser vater sein
iemer mer, die weyll wir leben.
Du solt leyhen unde geben,
wem du wilt, daz hab gewalt.
Du hast tugent manegfalt
an vnns paiden er gezaiget,
des man dir iemer dancken sol.
Wir sullen uns gehaben wol .>
Der kayser sich dô vnderwant
gerichtes vber alle lânt.
Er schuof in allem dem reiche
daz man sô vridleiche
vuor ûf unde ze tal.
daz maere vber alle lândt erhal.
Er ward guot richter
unde dâr zuo vröudenper.
Er liebt sich wol den leutten.
Darumb sô muost in treutten
sein herzeliebe vrouwe.
Als in des maien towe
leicht die rote rose,
suss leucht die suesse lose,
die in ergetzen kunde
mit lob zuo aller stunde.
Was im laides ie gewar,
daz hett nû ein ennde gar.
si lebten sô liebleichen
unde ouch sô tugentleichen,
daz in nach disem krancken leben
die ewig vröud ward gegeben.
Des sei gelobt der ewig krist
der aller tugent ein vrsprung ist.
