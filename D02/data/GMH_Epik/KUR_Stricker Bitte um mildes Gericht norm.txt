 himels unde erde schepfaere, sit du den vroude baere, die ze helle gevarn wâren unde lânge vroude enbaren- die gnussen dîner urstende-, alsô mache, hêrre, ein ende aller der sunden, die ich hân, daz ich mit vrouden muze erstan zeder urstende, diu daz gebirt, daz nihtes dâ vergezen wirt! daz mîn dîn chraft dâ muze pflegen unde dîn vil heiliger segen, des hilf mir durch den willen dîn unde durch alle, die dir liep sin! nû gedenche, sant marien chint, wie groz dîner muter triwe sint, wie michel ir iamer waere unde aller dîner minnaere, die nach sahen dîner menschaeit! durch ir aller swaere unde ir laeit, la mich von dînen gnaden niht unde erbarme dich über die gesiht, die ich nach dir sihe tougen mit hercen unde mit ougen! mîn sele iamert nah dir . troeste mich unde hilf mir mit des trostes volleist! daz dînen hailigen geist nah dîner urstende sandest den iungern un in erwandest ir unfroude unde ir unchraft, alsô mache mich, hêrre, sigehaft an allem dem, daz mir wirret unde mich dînes rîchez irret! schepfaere himels unde der erden, la mich, hêrre, über werden des ewigen unhailes, dînes angestlichen urteiles! des peiten wir armen alle hie . dâ vur dich choment alle die, die ubel oder guot sint, dâ vroewe mich, sant marien chint, unde la mich beliben bî dir unde alle die menschen mit mir, umbe die dich iemen bitten sol! la uns gelingen sô wol, daz wir dich ewiclichen sehen, als uns dîn gehaeize hât veriehen!
