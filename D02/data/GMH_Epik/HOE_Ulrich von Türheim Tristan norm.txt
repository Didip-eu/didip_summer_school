Uns ist ein schade grôz geschehen,
des mac diz maere zeschaden jehen,
wan ez beliben ist in nôt,
sît meister gotfrit ist tôt,
der dis buoches begunde.
er hât sîner tage stunde
mit künste erzeiget wol dar an:
er was ein künstrîcher man.
uns zeiget sîn getihte
vil künstliche geschihte.
ez ist eben unde ganz;
kein getihte an sprüchen ist sô glânz,
daz ez von künste gê der vür,
der ez wiget mit wîser kür.
sich in letzeten seyten gerichte wlrichs von turhaim getichte
Cuonratten dem schencken von mirstarstetten
owê der herzelîchen klage,
daz im der tôt sîne lebende tage
leider ê der zît zebrach,
daz er diz buoch niht vollesprach.
sît ez alsus nû ist komen,
daz in der tôt hât hin genomen,
sô hân ich mich genomen an,
als ich aller beste kan,
daz ich diz buoch biz an sîn zil
mit sprüchen vollebringen wil.
des hât mit vlîze mich gebeten
Kuonrât der schenke von wintersteten,
daz ich ez im ze liebe tuo.
herze unde sin dâ râtent zuo,
daz ich im dran gediene sô,
daz er mînes dienestes werde vrô
unde im gnâde von ir geschehe,
der sîn herze ze vrouwen jehe.
woltich in lobes rüemen
unde mit hôhen sprüchen blüemen
als er ez doch gedienet heit,
sîn lop dar würde wol sô breit,
daz es genuoge haeten haz;
ez tuot mit guote nieman baz
den ich irgen erkenne.
ir hânt eteswenne
wol vernomen waz tristan
grôzer arbeit gewan
unde waz ýsôten beschach.
Tristan wider sich selben sprach:
 <
Tristan, hoere, ez ist genuoc!
Tristan, lâ den unvuoc,
des diu werlt niht ruochet
unde doch der sêle vluochet.
Tristan, lâ den unsin
unde tuo die gedanke hin,
die dir dîn heil verkêrent
unde gar dîn êrê unêrent.
lâ dîm oeheime
sîne ýsôte dâ heime,
dem werden künege marke,
unde minne die von karke,
diu dich ze nihte bestât .>
 <herze, sît dez ist dîn rât,
ich wil ýsôte vliehen
unde mich ze ýsôten ziehen-
ich meine die wîzgehanden;
Ýsôt von yrlânden
muoz nû sîn mînes herzen gast.
diu minne hât ir swaeren last
ûf mich geleit vil manege stunt>
nû tete er sîme gesellen kunt
sîne ger unde sînen muot.
er sprach: < trûtgeselle guot,
nû wîs an triwen staete.
gedenke, wes du mich baete
umb ýsôte die swester dîn.
nû sich, diu giht mir seneden pîn.
ich bin tac unde nacht
allez bedenkende in der aht,
wie ich verdiene daz si gezem
unde mich êlîche nem:
ich wil bî ir belîben hie .>
 <
Belîben hie! sô engelebt ich nie
mê sô rehte lieben tac;
swaz ich leides ie gephlac
daz mit vröuden ende!
Tristan, mîne hende
wil ich dir drumb bieten;
wir suln uns beide nieten
maneger wünneclîcher zît.
Tristan, swar an dîn wille lît,
swâ ich mich des kan verstân,
daz ist allez samt getân .>
 <nû lône dir got . du sprîchest wol,
daz ich vil gerne dienen sol.
tuo ein dinc des ich dich bite-
dâ êrest du dich selben mite-
daz doch guote vuoge hât:
habe es dînes vater rât
unde dîner muoter, daz ist guot .>
 <mîn vater, mîn muoter hânt den muot,
daz sis sint von herzen geil.
wie kunde in iemer groezer heil
ze dirre werlt geschehen?
wol dan, wir suln ýsôten sehen,
die süezen, werden, klâren,
diu in ir kindes jâren
verdienet hât die saelecheit,
daz ir dîn herze liebe treit
unde si ze vrouwen hâst erwelt,
ir iegelichen dich verselt .>
 <nû ganc enwec, sô bîte ich hie,
unde rede wol .> < nû sage mir wie.
ich sprîche allez, daz du wilt;
keines dienstes mich gein dir bevilt .>
 <dâ sage als ich dir hân gesagt
unde bite ýsôte, die reinen magt,
daz si mir genaedic sî.
ine wirde niemer leides vrî,
ê daz si mich entleidet
unde von kumber scheidet .>
Hine gienc dô kâedîn
zuo sînen gelieben allen drîn,
dâ er si bî einander vant.
mit vuoge sprach er sô zehant:
 <ich bin durch rât zuo iu komen
unde hân tristandes muot vernomen
unde gar anz ende erkunnet:
er bit, daz ir im gunnet
Ýsôt mîner swester ze ê.
er giht, er welle iemer mê
gerne hie bî uns bestân.
nû suln wir in geniezen lâzen,
daz er uns wol gedienet heit
unde durch uns ritterlîchen streit,
ahî! wan hât nirgen ritterschaft
âne prîse alsô grôze kraft
als diu tristandes hât.
in hôhem lobe sîn wirde stât;
nieman sich im gelîchen kan .>
 <wol dir reine saelic man!>
sprach diu süeze herzogîn,
 <vil lieber sun kâedîn,
sît ez dir wol behaget,
wir suln ýsôt die klâren maget
geben tristande.
bestât er in dem lânde,
wir sîn iemer mê genesen
unde muoz riôl der grâve wesen
mit vorhte under dînem vânen.
ganc hin unde brinc tristânen,
heiz in komen drâte:
nâch sîn selbes râte
suln wir im ýsôten gebn
unde iemer, swie er gebiutet, leben.
daz getâne ist daz getâne;
ich bin in dem wâne,
biz daz dinc ist ungetân
sô mac ez vil wol zegân.
sâ zehant als ez geschiht,
sône mac ez danne erwinden niht.
ganc, brinc tristânen her:
er vindet al sîne ger .>
nâch tristâne kâedîn dô gienc.
Tristan in vroelîche enphie:
 <
Sag an guotiu maere:
daz du sô lânge waere,
des hât mich verdrozzen.
hâstu in mîne bet entslozzen?
wie hânt si enphangen die?>
 <dâne wart mê kein bete nie
deiswâr baz enphangen.
Tristan, wol dan, gangen
dâ dir gnâde sol geschehen,
ist ez als du mir hâst verjehen .>
 <
Kâedîn, êst dannoch mê
danne als ich dir klaget ê .>
mit einander si dô giengen.
Tristânen wol enphiengen
der wirt, diu wirtîn unde ýsôt.
Ýsôt ir muoter dô gebôt,
daz si tristânen gruozete
unde sich sîme herzen suozete.
 <daz tuon ich gerne,> sprach ýsôt,
 <dolt er von mir deheine nôt,
die büeze ich im vil gerne,
sô ich buoze gelerne .>
dô sprach diu herzoginne sân:
 <saget an, her tristan,
sol diu rede staete sîn,
als uns sagete kâedîn,
sô gebe wirs iu mit guoter guns:
ir müezet aber belîben hie bî uns
iemer biz an iwern tôt .>
 <ich wil gerne nemen ýsôt
unde iemer êlîchen haben .>
 <hêrre, sô lât den eit iuh staben,>
sprach diu herzoginne kluoc.
daz heiltuom man dar truoc;
dar ûffe swuor sich tristan
Ýsôt zeim êlîchen man.
Tristan schimphlîchen sprach,
dâ von zu lachene in geschach:
 <juncvrouwe, welt ir nemen mich?>
 <spraeche ich nû, hêrre, « nein ich, »
daz waere mîme vater zorn,
des ist ez bezzer verborn:
swaz wil mîn vater, daz wil ich .>
vater unde muoter des vröuten sich;
diz dinc wart zeinem ende brâht, als sis haeten gedâht.
diu wirtîn sprach ze tristan:
 <sun unde tohter, ir sult gân
iuch samt an ein bette legen;
von schulden wir wol iemer megen
von herzen iemer wesen vrô .>
nider leiten si sich dô
Tristan unde ýsôte.
nû segente si genôte
diu reine herzoginne
unde enphalch si der minne,
der wâren minne unde ouch der,
der manec herze ist in ger.
dâ mite gienc si von in zwein.
si wânde, dâ wurden zwei in ein:
nû beliben si unvereinet,
daz wart sît wol bescheinet.
Tristan der küene was verzaget,
daz er die wol gejârten maget
allez bî im ligen lie
unde enruorte si weder dort noch hie:
er lie si vremedeclîchen ligen.
Ýsôt, der er sich hât verzigen,
diu quam im wider in den sin.
ich waene, si sante ze boten an in
daz wunderlîche minnentranc.
manecvalt wart sîn gedanc:
er gedâchte hin, er gedâhte her.
nû was vil gar sîns herzen ger
vil staete zu allen stunden
nâch ýsôte der blunden.
hie zeige aber vrouw minne
ir verlust unde ir gewinne,
ir unstaete unde ir staete.
zwiu welt ir, daz siz taete,
daz si tristanden nôte
zweier hande ýsôte?
ez schuof ir untriwe;
si ist gerne iht niwe.
ir staeten vriunt, die alten,
der kan sie niht behalten
unde enbehaltet ouch niht die jungen.
mit disen wandelungen
lebet ie vrouw minne.
swer rehte sich versinne,
der vüege wie er ir entrinne
unde minne die wâren minne,
diu dâ niemer zergât
unde ein vil staete gemuote hât.
Tristan gedâhte: < owê ýsôt,
waz wunders was, daz mir gebôt,
daz mich des wunders ie gezam,
daz ich ein ander ýsôt genam?
Ýsôt, du bist mîn ýsôt.
Ýsôt, ich was an triwen tôt,
Ýsôt, dô ich dich verkûte
unde ein ander ýsôt trûte.
Ýsôt vür wâr ich wil dich hân:
du hâst mir liebes vil getân
unde erlîten durch mich grôze nôt.
ich weiz wol, du bist diu ýsôt,
die ich ze rehte habn sol
unde wirt mir mit dir noch vil wol.
du lîst mir in dem herzen:
owê der herzensmerzen,
die ich nâch dir dulde!
wie gewinne ich dîne hulde?
sô du vernimst diz maere,
sô wirst du mir gevaere
unde mit herzen gehaz.
Ýsôt, du weist vür wâr daz:
ine mac dîn niht vergezzen,
Ýsôt, du hâst besezzen
mîn herze alterseine .>
nû gedâhte diu maget reine:
 <ich waene, mîn vriunt tristan
niht mit juncvrouwen kan:
daz hân ich rehte ervunden;
hât er ýsôt die blunden
gehabet alsô sîne tage,
bînamen sô ist er der minne ein zage.
zwâre, ich hân ez niht vür guot
wie man getageten megeden tuot:
daz ist mir dicke vorgesaget
wâ ze wîbe wirt ein maget.
des tete er niht als ichs entstân.
er wil mir sanfte mite gân;
er waenet lîhte, ich sî ze kranc .>
diz was ir beider gedanc.
dô sprach der werde tristan:
 <
Ýsôt, wir suln ûf stân
unde gên dâ diu liute sîn .>
 <gerne, lieber hêrre mîn,
swaz ir tuot, daz ist guot;
iwer muot, daz ist mîn muot .>
 <nû lône dir got, süeze ýsôt!>
Ýsôt wart des wortes rôt
unde quam dâ von in eine scham.
ez schuof ir magetlîcher nam,
daz si ein wênec weinde.
wederz si dâ mit meinde
daz râtent under disen zwein:
umbz jâ oder umbz nein?
umbz nein, daz ist mîn wân
si woltez jâ vil gerne hân,
si zurnde, deiz ir nieman bôt.
diu reine, süeze maget ýsôt
slouf in wîplîch gewant;
ir houbet si vil schône bant
durch den gewonlîchen site.
Nû giengen si einander mite,
als zwei gelieben solden.
diu liute waenen wolten,
dâ waere geschehen des niht enwas:
Tristan was ýsôte ein gas
unde ýsôt tristâne.
diu süeze wolgetâne
was sô vier unde alsô kluoc,
daz si ir leit sô schône truoc,
daz des nieman wart gewar,
ob ir iht zuo ir vriunde war.
Tristan daz vil lânge treip
unde allez diu maget maget beleip.
nû gedâhte diu magt ýsôt:
 <ez ist mir ein michel nôt
daz ich bî einem manne lige
unde niht der site der dinge pflige
als man unde wîp ie pflâgen,
sô si bî einander lâgen .>
eines nachtes si gedâhte,
daz si dô vollebrâhte:
si sprach, < hêrre tristan,
du bist ein bescheiden man,
wie gebârest du alsus?
ich enphienc nie umbvanc noch kus
noch von dîme lîbe;
swaz man tuon sol mit wîbe
des bin ich alles vor dir vrî.
von welhen schulden daz sî,
Tristan, daz ruoch mir sagn .>
 <vrouwe, ich hân ze kurzen tagn
gelobet wider den rîchen got
durch sîn geweltlîch gebot,
swanne ich ein wîp naeme,
daz ich niemer zuo der quaeme
innerhalp eime jâre,
ich entuon dirz niht ze vâre:
swenne daz jâr sich endet,
mîn lîp dîne swaere swendet .>
 <nû hoere, lieber tristan,
vil dicke ich daz vernomen hân,
daz ein man unde sîn wîp
hânt zwô sêle unde einen lîp;
ez solde wesen under in zwein
ein gar vereinetez ein.
nû sîn wir unvereinet:
dîn herze mich niht meinet
als ez ze rehte solde,
ez ist diu blunde ýsolde,
diu diz gebot geboten hât,
daz dînen êren missestât.
ich hân diz nein unde lige dâ,
sô ist si verre unde hât diz jâ.
sint ungelîch jâ unde niht,
gerne wil ich lîden die geschiht
biz an daz gesprochen zil.
mit vlîze ich ez dar helen wil,
daz ez niemer wirt gesagt,
biz daz daz jâr sich hât vertagt,
biz dâ hin wil ich ez lâzen sîn .>
Der herzoge unde diu herzogîn
die ahten eine reise
durch banekens eise
niwan durch kurzewîle:
dâ bî in einer mîle
si wolten birsen unde jagn.
diz hiez er sînen vriunden sagn,
daz si dar bequaemen,
die vröude mit im naemen.
nû quam geriten durch vröude dar
manec ritterlîchiu schar
von wîben unde von mannen.
dô si riten von dannen,
rîter unde vrouwen,
si muosen durch ein ouwen
gemeinlîche rîten
einen wec niht zu wîten.
nû reit diu maget reine
in der enge al eine.
mit verdâhtem muote
diu reine vrouwe guote
bedâhte ir nâhe gênde leit,
daz si ze allen zîten leit.
ûf dem wege stuont ein hol;
daz hol was gar wazzers vol.
Ýsôten pferit trat dar în,
daz iemer unsaelic müeze sîn.
daz wazzer spranc ir under die wât,
biz hin dâ daz süeze stât:
des begunde ýsôte lachen
unde vluochen doch der lachen.
mit disen worten daz geschach,
wider sich selben si sô sprach:
 <ich hân ersehen in kurzer vrist,
daz diz wazzer küener ist
danne der küene tristan,
der noch daz ellen nie gewan,
daz er mich geruorte ie
weder dort oder hie,
als daz wazzer hât getân.
an mîme lîp ein dinc ich hân,
daz ist ein heinlîchiu stat,
dâ hin gienc nie mannes pfat.
vil gerne man ez mohte pfaden
obn enkelen, ze berge den waden,
bî der huf, ob dem knie,
die man es gerne griffen ie:
si jehent, ez sterke den gelust.
ern geruorte nie deweder brust,
mînen lîp er nie an sich getwanc,
arm unde bein gar âne schranc.
zwiu wolter daz erz taete,
der mich sô swache haete,
daz er des spiles begunde nie,
des man unde wîp doch spilten ie?
ich waene, manz vinsterlingen tuot.
 «ez liebet lîp unde hoehet muot, »
jehent sî . êst mir unrekant .>
dô sprach kâedîn zehant:
 <
Swester, waz hâst du gesaget
unde mit herzen sô beklaget?>
 <bruoder, ine hân niht gereit;
sprach ich iht, deist ungeseit .>
 <swester, du muost mir ez sagen,
ich hân gehôret wol dîn klagen .>
 <bruoder, ine sage ez niht .>
 <ob ez dîn munt niht vergiht,
sô ist iemer gescheiden
diu vriuntschaft under uns beiden .>
 <
Kâedîn, ich sage dirz ê:
mir tuot herzelîche wê,
daz mîn hêrre tristan
solde sîn mîn êman
unde mîn reht mir sô versaget,
daz ich beliben bin noch maget .>
 <swester, mit herzen ich daz klage
got, den ich vil lieben trage,
der mîn unde al der werlde pfliget,
daz er sô dicke bî dir liget
unde dich allez maget lât:
daz ist, daz im an sîn leben gât.
Ýsôt, liebiu swester guot,
Tristan ez darumbe tuot:
er wil dir entrinnen
unde ýsôten minnen,
die blunden von ýrlânt .>
sîme vater seit erz zehant
unde sîner muoter dar zuo:
 <waz woltir, daz ich dar umb tuo?
ez ist im von mir unvertragen .>
 <dâ soltuz dînen vriunden klagen,
mannen unde mâgen.
Tristan soltu vrâgen
waz er meine dâ mite.
vil geselleclîche in bite,
daz er sînen muot wandele
unde baz ýsôten handele.
sî daz erz niht tüeje,
sun, ob dich daz müeje,
daz lâ den liuten werden schîn .>
hin reit dô kâedîn
dâ er tristanen vant.
ze dem sprach er sâ zehant:
 <sage an, liebe tristan,
warumb hâstu daz getân,
als ýsôt hât gesagt?
si giht, si sî noch ein magt
dar umb bin ich dir niht holt.
vür wâr, du gelouben solt,
daz ez wesen muoz dîn tôt>
Tristan sprach: < daz ist âne nôt.
ob du mich erslüegest
oder mir iht hazzes trüegest,
ein dinc sprich ich âne vâre:
ein ýsôt hân ich, diu ist sô klâre,
daz ûf der erde nie kein wîp
gewan sô wünneclichen lîp.
la ê bele mu avenanz,
si hât an schoene des lobes kranz
gesetzet ûf mit werdecheit.
ich lîde nâch ir manec leit.
si ist ein küneginne.
mit herzen ich si minne
âne mâze manege stunt.
si hât schoener mînen hunt
danne mich dîn swester habe, ýsôt.
Kâedîn, tuo mir den tôt,
habe ich umb ein wort gelogen:
ir lîp an schoene ist unbetrogen-
ich wolte, du haetes si gesehen!>
 <
Tristan, zwâre daz muoz geschehen.
ich wil sehen gerne
dîner sunnen morgensterne
unde dîner ougen meienschîn .>
 <lieber geselle kâedîn,
sâ zehant sô daz geschiht,
dîn munt ýsôte vil schoene giht .>
 <ir schoene ich gerne sehen wil.
nû gip der wârheit schiere ein zil,
ob du vor mir genesen wilt .>
 <sô sî daz zil dâ hin gezilt
über sehs wochen oder ê.
ob ich der wârheit abe gê,
sô sî ze toeten dir gegebn
mîn vil lebelîchez leben .>
 <
Tristan, des dunket mich genuoc
swaz dir mîn herze hazzes truoc
der hât mit vriuntschaft ende .>
Ýsôt diu wîzgehende
was tristâne niht zeholt,
daz er vür si deheine ýsolt
in sîme herzen haete baz.
nû hât sich gevuoget daz,
dâ diu herberge was
dâ stuonden bluomen unde gras.
dâ wâren zwei gezelt, niht mê,
geslagen ûf den grüenen klê.
ich waene, si wâren des herzogen.
dô sich daz liut hât în gezogen,
man schuof in allen guot gemach,
manege hütten man dâ sach
von grüenem loube geslagen.
si vuoren birsen unde jagen.
dô wurfen den stein genuoge
mit schimphlîcher vuoge,
genuoge schuzzen den schaft.
dô reit eteslich geselleschaft
unde sâhen valken vliegen.
ân hazzen kriegen
was dâ under den vrouwen;
swer vrouwen wolte schouwen,
der mohte dâ vil schoene sehen.
Tristan reit unde wolte spehen,
er unde der geselle sîn,
der hôchgemuote kâedîn,
wâ si vunden eine stat
dâ si geschuzzen zem blat.
ze blaten er begunde,
wan er vil wol kunde
manege tagalde.
dô si wâren in dem walde,
ez quam gevarn ûf si ein rêch,
daz was als ein agelster vêch.
der schüzze si vergâzen,
dâs in der sâze sâzen,
daz ir dewederre niht schôz:
daz rêch sîner varwe dâ genôz.
ez vuor gein in beiden,
daz ez si kunde gescheiden
unde den sô wol bekande,
hin ze dem man ez dâ sande:
was daz niht ein wunder grôz?
ûz dem ôren warf ez in daz schôz
Tristâne einen brief, ein vingerlîn.
dô tristan sach des goldes schîn,
vil wol er ez bekande.
daz rêch neic tristande.
sâ zehant ez von im lief,
Tristan las dâ sînen brief
unde swaz dar an geschriben was.
welt ir, ich sag iu waz er las:
 <ei tristan, bêâs âmîs,
du hâst verlorn dîner triwen prîs
an mir, ýsôt der armen.
Tristan, lâ dich erbarmen
mich, vil leiderîche ýsôt.
Tristan, gedenke maneger nôt,
die ich durch dich hân erliten.
Tristan, geselle, ich wil dich biten
durch werdes ritters êre:
scheide mich von herzesêre!
Hânt hôhen namen, helm unde schilt;
ob du bî dem belîben wilt
sô tuo mir rehte unde in zwein.
Tristan, ez ist noch ganz mîn ein,
ine weiz, obz dîne sî zerkloben.
ich muoz nâch dîner minne toben,
ob du niht schiere kumst ze mir.
Tristan, gedenke wol dô wir
in der vossiure lâgen
unde liebe mit sorgen pflâgen.
dîn lîp mir nihtes dô verzêch.
Tristan, sich, diz ist daz rêch,
daz ich in dem walde zôch:
dô man ez jagete, zuo mir ez vlôch,
dâ mîn gezelt geslagen was.
ich half dem rêhe, daz ez genas,
sît was ez bî mir manegen tac.
eines tages ich grôzes jâmers pflac.
als ich dicke bescheinde,
nâch dir ich sêre weinde,
 ...weinen
sîne triwe an mir bescheinen.
dô sprach ich: « unde möchtestû
mir ze trôste komen nû?
du trôstest mich, daz sihe ich wol . »
in der kumberlîchen dol
seic ich nider unde entslief.
diu minne gap mir disen brief,
ze boten si mir daz rêch beschiet.
ich tete, als si mir geriet:
disen brief, den sant ich dir.
Tristan, daz ich dîn enbir,
daz tuot mir herzelîche wê.
ine weiz, waz ich spreche mê:
dune komest schiere, sô bin ich tôt.
Tristan, dir gît dîn liebiu ýsôt
disen saeleclîchen segn:
dîn müeze got unde sîn muoter pflegen .>
niht mêre er dâ geschriben vant.
dô sprach kâedîn zehant:
 <
Tristan, waz hâstû gelesen?
daz sage, mügez mit vuoge wesen,
anders sol ich ez niht muoten.
ist dirre brief der guoten,
der vil blunden ýsôten?>
Tristan begunde rôten:
sîn liehte varwe, diu wart bleich,
sîns herzen kumber im entweich.
dar nâch wart sîn varwe vêch.
ungerne er kâedîne verzêch,
des er in sô schône bat.
er bôt im dar des brieves blat
unde sprach: < nû sich, kâedîn,
den brief hât mir diu künegîn,
diu süeze ýsôte, gesant .>
dô sprach kâedîn zehant:
 <
Tristan, ich hân hie gelesen,
du maht wol vor mir genesen.
wilt du die künegîn gesehn,
daz solt du schiere lâzen geschehen:
wir suln dar endelîche varn .>
 <
Kâedîn, jâ bin ich ze arn
ze varen ûf sô liebe vart .>
 <mîns vater guot ist ungespart.
er machet uns vil wol bereit,
er gît uns pferit unde kleit,
goldes unde silbers vil,
des nim sô vil du selbe wil .>
 <
Kâedîn, du sprîchest wol,
got ez dir vergelten sol.
du hâst gevröuwet gar mînen muot.
du tuost als der getriwe tuot,
der getriwe triwe kan êren.
wir suln von hinnen kêren
unde hie niht lânger bîten.
du solt sammir rîten
ze dînem vater, den wil ich biten,
daz er vernem mit senften siten,
des ich an in welle gern .>
 <
Tristan, er muozs uns gewern.
wir suln im setzen hôhiu pfant,
unser triwe in sîne hant
unde swern im danne zwêne eide:
die triwe behalten beide
unde daz wir komen in kurzer vrist .>
 <ich weiz, daz du sô getriwe bist,
daz du behaltest wol den eit.
ich erkenne wol dîne staetecheit .>
Bî handen si sich viengen,
die gesellen beide giengen
gehalsen vür den herzogen.
Tristan der werde wol gezogen
wart undaere enphangen,
mit zuht wart an gevangen
des werden tristandes bete.
nû hoeret, waz der werde tete:
er danket im vil verre
unde sprach: < lieber hêrre,
ir habt mir guotes vil getân
unde hân noch vil guoten wân,
daz ir mirs noch mê tuot.
ir vröutent dicke mînen muot;
daz ruoche iu got vergelten.
ich hânz gedienet selten,
ich dienez noch unde sol ich leben.
ruochet mir iwer hulde gebn,
ich wil heim in mîn lânt.
ich hân ein lânt, swie ez sî genant,
dar inne manne unde mâge,
die ich iu ze dieneste wâge,
swer iu iht ze leide tuot .>
 <
Tristan, ich erkenne wol dînen muot:
du wilt uns entrinnen
unde verst dar umb hinnen.
du hâst mîne tohter gehônet,
ir schoenen lîp entschônet:
si hât von dir lasters mâl .>
dô sprach der höfsche kurvenâl:
 <iu hât mîn her tristan
niht ze laster getân,
daz berede ich hie an dirre stete.
er tuot ir als man ie tete
bîligenden wîben.
ir müget sîner saelde entschîben,
welt ir an vröuden wol gelegen.
weder mit stoezen noch mit slegen
verlôser nie ir hulde.
hêrre, ân alle schulde
welt ir in in hazze hân.
gebietet ir, ir sult in lâzen
rîten heim zelânde .>
 <mir unde tristande,
vater, sult ir urloup gebn.
er hât gegebn mir sîn leben,
dem sol ich tuon den tôt,
sî niht schoener sîn ýsôt,
danne ýsôt, diu swester mîn;
unde giht, si habe sîn hundelîn
verre baz, danne si in habe .>
 <dâ mit kumt er niht abe,
ine heiz im tuon den tôt.
er hât mich unde dich unde ýsôt
an êren gar geschendet,
unser hôhe vröude erwendet:
des muoz im sterben nâhen.
wie künde im ie versmâhen
Ýsôt, diu süeze klâre,
daz er in eime jâre
nie hin zuo ir geruochte,
daz er an si versuochte,
ob si wolde oder enwolde?>
dô sprach diu magt ýsolde,
diu süeze wîzgehende:
 <
Tristan ist ellende,
ez ist laster, der im iht tuot.
vater, verkêre dînen muot
unde beganc deheine schande
an mîme tristande
machtû verwirken dîn heil.
ine gebe aber im niht mînen teil
umb dirre guoten lânde driu.
Tristan ist höfsch unde getriu,
sîn lîp mich wol ergetzet,
...unde genidert mînen hôhen muot .>
 <tohter, swaz dich dunket guot,
des wil ich dir niht versagn,
Nû sagt mir, ze welhen tagn
ir wol kumet beide.
des swerent mir zwêne eide:
swenne ir rûment diz lânt,
ir komet her wider zehant
als ir geschaffent iwer dinc .>
dô sprach tristan der jungelinc:
 <wir komen, sô wir êrste mügen,
unser werdecheit wir dran betrügen,
ob wir an triwen wancten,
ritterlîchen prîs wir krancten.
ich weiz wol, daz ein vrum man
âne triwe niemer werden kan.
swar wir daz zil nû gelegen,
daz leisten wir oder wir enmegen:
daz zil sî gesprochen
über zwelf wochen .>
 <des wil ich gerne beiten.
varnt, lâzent iuch bereiten
mit pferit unde mit kleiden.
ich wil gebn iu beiden,
swaz ir gerne wellet habn,
semît, purpur oder sabn,
oder brûn scharlachen,
des heizent kleider machen.
oder welt ir tragn scharlachen rôt?>
 <nie hêrre ez rittern baz gebôt,
danne ir uns, hêrre, habt getân .>
sus sprach der werde tristan,
 <got mich ez gedienen lâze!>
si wurden ûf ir strâze
bereitet harte schiere,
werde rîter viere,
Kâedîn unde tristan,
Kurvenâl unde paligan,
die wâren ir gesellen.
genuoge waenen wellen,
daz si niht knehte hâten.
der wâren si wol berâten;
si vuorten zweinzec knehte,
die wâren nâch knehtes rehte
wol geriten unde gekleit.
ieder der rîter ein pferit reit,
daz schoene was unde sanfte truoc.
gar ir gereite, daz was kluoc:
ir setele unde ir zöume,
geladen wâren ir söume
mit vil grôzer rîcheit,
si vuorten manec rîchez kleit,
des gewürhte was von golde.
swaz iegelicher haben solde,
des was er bereitet wol.
sich huop dâ kumberlîche dol
nâch den rittern reinen
wart dâ michel weinen.
etslich vrouwe diu saz dâ,
der lîhte ir einer lac sô nâch,
daz si nâch im trûrete
unde liep von leide sûrete.
Ýsôt diu wol getâne,
diu sprach ze tristâne:
 <owê, lieber tristan,
owê, herzelieber man,
wie du mich herzeleides,
daz du nû von mir scheides
durch ein ander ýsôten!
mîn vröude diu muoz tôten
unde lît vil gar dâ nidere.
dune komest schiere her widere,
ine wirde niemer mêre vrô.
mîn dinc gevüege sich alsô,
daz ich, hêrre, dich noch gesehe.
got helfe mir, daz ez geschehe
in vil kurzen zîten!
wie sol ich dîn erbîten,
mîn vil lieber tristan?
âne dich gesach ich nie den man,
des mich ie geluste .>
vil minneclîch er si kuste.
er sprach: < süeze ýsolde,
ine wart niht als ich solde.
durch got solt du varen lâzen,
swaz ich dir leides hân getân;
ich erkenne wol mîne schulde.
got gebe, deich dîne hulde
noch verdienen müeze,
sô ich niemer geleben müeze
mit êren keinen lieben tac.
der al die werlde vrouwen mac,
Dem wil ich, vrouwe, dich ergebn.
der beware dîn êre unde dîn leben,
nieman baz dîn gephlegen kan .>
von ir schiet dô tristan
unde vuor gein tyntaiône
nâch hôher minnen lône
ze ýsôt der liehtgemâlen.
nû bat er kurvenâlen,
in die schiffunge varn;
er sprach: < du solt daz bewarn:
sage nieman, wer wir sîn .>
 <owê, lieber hêrre mîn,
ich erkenne iwer dinc nû lânge wol
unde waz ich tuon unde mîden sol:
ich tuon daz liebe unde mîde daz leit .>
der höfsche kurvenâl dô reit
an die schiffunge.
wie im daran gelunge?
wol gelücke in an sich nam:
als er an daz mer bequam,
einen schifman er dâ vant,
der enwas im niht bekant.
als in der marnaere ersach,
harte vroelîche er sprach:
 <got willekomen unde mir!>
 <got lône iu! wannen varnt ir?
saelic man, daz sult ir sagn .>
 <ich vuor in disen sehs tagn
von der stat ze tintaliône,
dâ lebt mit vröuden schône
der künec unde diu künegîn.
ich sach dâ manegen liehten schîn
von wîben unde von mannen.
koufliute vuortich dannen
mit in harte rîchez guot.
nû tuon ich als der werbende tuot:
ich bîte ob ieman quaeme,
dem waere mîn dienest genaeme;
ich vüertin dar oder her,
swâ hin waere sîns willen ger .>
 <nû sage mir, liebe meister guot,
stât hin wider iht iwer muot
van dannen ir gevaren sît?
mîn hant zelône iu drumbe gît
vil guote sterlinge
swaere niht ze ringe:
ich hân dâ rîche mâge .>
 <mit urloube ich iuh vrâge,
ist iwer kompânîe iht mê?>
 <enruochet wiez darumbe stê,
ob ich iu wol mit guote tuo .>
 <hêrre, dâ râtent selbe zuo,
ungerne ich iuch bedinge.
swie mir dar an gelinge,
an iwer gnâde wil ich ez lâzen .>
nû quam geriten tristan
unde vrâgete wie ez dâ stüende:
 <
Kurvenâl, waz bistu tüende?
hâstu den marnaere gewert?>
 <der marnaere nihtes an uns gert,
wan als ich im gerne gibe .>
 <
Kurvenâl, ê ich belîbe,
ich wolt im geben tûsent marc .>
der marnaere sprach mit witzen karc:
 <ir gelônet mir, hêrre, wol.
got uns mit helfe helfen sol,
daz wir komen an daz stat:
dâ tuot ir mîme gebreste mat.
daz weiz ich wârez als ich lebe,
ir gebet mir sô guote gebe,
dâ von ich wirde rîche.
nû gebârent dem gelîche,
als ir von hinnen wellent,
iwer gebaerde ze dieneste stellent.
ir edelen betscheliere,
vüerent her an schiere
rosse unde swaz dar ûfe lît.
wil got, ir sît in kurzer zît
mit mîner dienden helfe brâht,
swar iwer wille hât gedâht,>
sus sprach der wîse schifman,
 <swennez allez kumt her an,
sagt an, ze welhen enden
sol ich die segele wenden.
dâ bringe ich iuch vil schiere hin,
âne zwîvel ich des bin .>
aber sprach dô tristan:
 <meister, wizzet ir litan?
rehte des endes kêret,
als beste iwer sin iuch lêret .>
 <
Litan weiz ich lânge wol,
ich gibe des jâres dâ manegen zol.
dâ ist thynas gesezzen,
ein helt vil vermezzen.
er ist des küneges seneschalt,
sîn muot an tugenden manecvalt.
er kan uns suoze enphâhen,
swenne wir im genâhen .>
 <ist daz wâr?> sprach tristan.
 <jâ ez, hêrre .> < sâ schiffent an!>
der meister tete, als man in hiez,
in gotes namen er an stiez.
in kurzer zît er komen was
ze litan, dâ was thynas
an daz stat gesezzen.
sîne ougen begunden mezzen
wannen daz schif waere.
er sprach zem marnaere:
 <wer sint dise geste?>
der schifman des niht weste,
wer ir deheiner waere.
Thynas, der lobebaere,
Tristânen wol bekande.
er sprach: < ze mîme lânde
sint alle gote willekomen.
iwer kunft hât mir benomen,
hân ich irgen keinen muot,
der niht ist ze vröuden guot.
sît willekomen tûsent stunt!
ich hân vunden einen vunt,
der mir vil vröude machet.
mîn herze gein iu lachet!>
 <
Thynas, daz vergelte dir got!
dîn wille was ie mîn gebot.
dîne triwe tuo am ende schîn.
wie gehabet sich diu vrouwe mîn,
Ýsôt diu küneginne?
mir hât dicke ir minne
dîner triwe helfe erworben:
Thynas, ich waere verdorben
niwan dîn getriwer lîp.
Thynas, ýsôt daz reine wîp
mac mir den tôt ald daz leben
nû wol gewelteclîche gebn:
ûf ir gnâde hân ich gesworn,
ine woltez noch niht hân verborn,
ich wizze ein wîp, diu mînen hunt
mit pflege baz hât ze aller stunt,
danne mich diu hât, bî der ich was.
noch ist ir lîp mînes lîbes gas,
swie heinlich ich ir waere.
hie ist ein spehaere,
der sol an ir die wârheit spehen;
lât sich nû mîn vrouwe sehen,
als ich von ir geheizen habe,
sô bin ich sterbens komen abe.
Thynas, nû wil ich dich biten,
du hâst ê nôt durch mich erliten,
daz niht mîn vrouwe an mir verzage.
ich kum morgen ê dem tage
verborgen in den dicken dorn
unde mit mir dem ich hân gesworn,
si sî schoener unde handele baz
mich unde den hunt; des ist gehaz
Ýsôt unde ir geslehte gar.
bite si schône komen dar,
daz si mich scheide ûz grôzer nôt.
Thynas, du solt gebn ýsôt
diz vingerlîn . als si daz siht,
sône hât si des zwîvel niht,
ine sî komen in daz lânt.
ich hân versat ein liebez pfant,
gar mîns prîses werdecheit;
daz loese mir unde sî ir leit,
daz si sol verliesen mich .>
Thynas sprach: < daz tuon ich.
ich wirbe als du mich hâst gebeten,
sît mich mîn triwe hât geweten,
daz ich weiz iwer liep unde iwer leit .>
Thynas sô von dannen reit
unde warp gar als er in hiez,
daz golt er an den vinger stiez.
gein tyntaliône er reit.
nû wâren mit vröuden sunder leit
der künec unde diu künegîn.
Thynas quam gegangen dar în;
si spilten beide ûf derm brete.
Thynas höfschlîchen tete,
er sprach: < vrouwe künegîn,
sol ich des spils der dritte sîn?>
 <gan dirs der künec, ich gan dirs wol:
swaz guotes ich niht behalten sol,
des engan ich nieman baz .>
Thynas über daz spil gesaz
unde spilte schône mit in zwein,
daz golt im abe dem vinger schein.
als diu künegîn daz ersach,
in ir gedanken si dô jach:
 <
Tristan ist bînamen hie!>
sâ zehant daz spil si lie
unde gienc hin dâ ez heinlich was.
vil wol gemerkete thynas,
daz ýsôt diu künegîn
erkande wol daz vingerlîn.
Ýsôt nâch thynas sante,
vil verre si in mante,
unde ir sîn triwe niht verzige
unde si niemer des verswige,
ob tristan komen waere.
 <ich sage iu guotiu maere
unde gebet ir mir daz botenbrôt .>
 <daz gib ich gerne,> sprach ýsôt.
 <vrouwe, sô ist tristan
in mîme hûse dâ ze litan;
daz vingerlîn hât er iu gesant.
ich waene, ez ist iu wol bekant.
er ist in grôzen sorgen,
vrouwe, unde kumet morgen
in den dorn vor dem tage.
vrouwe, geloubet daz ich iu sage,
er dolt herzeswaere:
ez ist ein spehaere
mit im in dem lânde,
dem stât sîn lîp zephande .>
 <
Thynas, warumb stât sîn lîp?>
 <er giht, vrouwe, er wizze ein wîp,
diu bietez sîme hunde
baz ze aller stunde,
dannez im ie büte ýsôt
diu wîzgehande . von dirre nôt
sult ir in, vrouwe, enbinden.
lât iuch morgen vinden
schône unde rîche lebende,
daz ist im vröude gebende .>
 <daz tuon ich, thynas, sammir got!
ist tristan gewesen ir spot,
si werdent im ze spotte.
sô schône ich mich gerotte
an dem tage morne,
ist ieman in dem dorne,
daz der muoz von wârheit jehen,
ern habe gehôret noch gesehen
an wîbe nie sô liehten schîn.
Petitcreu, daz hundelîn,
bringe ich alsô schône dar,
swennes sîn toeter wirt gewar,
daz er gedenket: « ich muoz daz leben
wider tristâne geben:
er hât mir wâr geseit . »>
diu blunde ýsôt diu niht vermeit,
zuo dem künege si gienc,
den si vil guotlîche umbe vie.
si sprach: < lieber hêrre mîn,
welle wir niht mit vröuden sîn
zem blânken lânde zwêne tagen
beizen, birsen unde jagen?
daz zimt wol der krône:
wir sîn ze tyntaliône
gewesen gar ze lânge zît .>
 <vrouwe, swar an dîn wille lît
unde dîme herzen wol behaget,
daz ist dir vil unversaget .>
die jegere er besande:
 <varnt zem rôten lânde,
vüerent mit iu die hunde.
ich wil dâ kurze stunde
hân mit mîme gesinde;
unde sehent, daz ich vinde
versetzet wol die warte
oder ich zürn harte .>
 <
Wir tuon ez gerne,> sprâchen sie.
diu künegîn dô niht enlie,
sine batte schône ûf die vart.
zwiu tete si daz? nie schoener wart
kein wîp danne ýsôte was:
si was der schoene ein spiegelglas.
des morgens dô ez wolte tagn,
Marke hiez dem gesinde sagn,
daz ez zoget ûf die strâze.
dô gâhte âne mâze
daz gesinde von dan.
nû was komen tristan
in den dorn verborgen.
nû wâren si mit sorgen
biz daz gesinde quam.
dô kâedîn ir war genam:
 <waz vert dort her, tristan?
michel angest ich es hân .>
 <gehabe dich wol, dir wirret niht.
waz ob dir niht von in geschicht,
ez sint des küneges köche .>
 <
Tristan, in leide ich söche,>
sprach der küene kâedîn,
 <
Tristan, waz sol jenez sîn?
dort veret mêriu liute her!>
 <
Kâedîn, ez ist dirre unde der
des küneges gesinde .>
 <
Tristan, daz man iht vinde
uns lûzende in den dornen:
wir sîn die verlornen,
vint man uns verborgen.
Tristan, ich bin in sorgen,
suln wir lânge hinne ligen,
sô enkan ez werden niht verswigen .>
 <
Kâedîn, habe guoten muot
unde wizze, daz dir nieman tuot
weder laster oder leit:
daz habe ûf mîne staetecheit .>
vür den dorn die komenden riten.
daz si ir suochen dô vermiten,
der gast ein herze des gevie,
der sîne vorhte gar verlie.
er sprach: < wir mügen nû genesen,
wil jener muot als dirre wesen,
die ich sihe dort her varn .>
 <got sol uns vor in wol bewarn,>
sprach der werde tristan,
 <
Kâedîn, vil süezer man,
habe ze vorhte keinen wân:
ez sint des küneges kappellân
mit dem heiltuome .>
 <kumet danne dîne rôsebluome,
Ýsôt diu liehtgemâle?
vil gerne ich hinne entwâle,
biz ich gesihe ir liehten schîn,
si bringet mit ir daz hundelîn,
daz si durch dich allewege
hât in alsô schoener pflege .>
 <
Kâedîn, sine kumt noch niht.
swenne diu saelde mir geschiht,
daz diu künegîn sol komen,
daz wirt sô sanfte niht vernomen:
mînes herzen boije
vert mit sô grôzer schoije,
daz du ez maht vil gerne sehen .>
 <
Tristan, waz sol uns nû geschehen?
dort kumt aber ein grôziu schar .>
 <daz sint vrouwen wol gevar
der küneginnen ýsôten,
manegen munt vil rôten
sihstu vüeren vür den dorn .>
die klâren vrouwen wol geborn
vür den dorn schône riten
in rîchen kleiden wol gesniten.
ein rîter ie bî der vrouwen reit,
der ir vil guotiu maere seit:
maneger hande si parliereten,
die die vrouwen condeviereten.
si riten hin an ir gemach.
aber kâedîn dô sprach:
 <
Tristan, sich, waz kumet dort?>
 <dâ kumt der tugende ein rîch hort.
lâ rîten her diu süezen kint,
wan si vil höfsch, vil reine sint:
Brangaene unde kamêle
sint curtois unde bêle .>
si kunden schône rîten,
bî dem dorne si solden bîten,
biz daz quaeme ýsôte.
ir süezen munde rôte
reiten maneger slahte,
wie sichz gevüegen mahte,
daz tristan unde diu künegîn
eine wîle bî einander möhten sîn.
si reiten vil unde genuoc.
ze jungest vunden si den vuoc,
wie sich daz gevuogete,
daz sich einz des andern genuogete.
Kâedîn sprach ze tristan:
 <ein dinc ich nû ersehen hân,
Tristan, daz ich dir wil sagn:
ez wil ander warbe tagn,
mich dunket, der sunnen sîn zwuo.
got mir die gnâde tuo,
daz ich gesehe den liehten schîn,
des lûter kan gesîn,
den mîn ouge hât ervorht.
sît got ûz âdams rippe worht
Êven, sît enwart nie kein wîp
sô schoene, als ist ýsôten lîp.
wol dich, tristan, der saelden grôz!
an saelden ist nieman dîn genôz:
du hâst der saelden groesten teil.
hie ist ein schoene, ein marveil
an ýsôte der klâren.
ir schoene diu kan vâren,
wie si liep mit leide
gevüege dem herzen beide .>
Tristan was an vröuden hôch.
nû quam ýsôt vür den lôch
unde erbeizete an die erde,
diu reine süeze werde
saz dô nider an daz gras.
nieman mê dâ bî ir was
wan die megede unde antret.
ir mâc bestuont si dô mit bet,
si sprach: < lieber neve mîn,
rîte hin, brinc mir mînen schrîn;
ich waene, des ist vergezzen dort.
nû merke rehte mîniu wort:
sage dem künege, ich bîte hie .>
Antret dô des niht enlie,
er warp als in bat ýsôt.
Petitcreu ez ýsôt bôt
schône unde wol unde dannoch baz.
Petitcreu vil schône saz
in ýsôten schôzen:
welch hunt möht im genôzen!
sîn hûs daz was von golde.
diu bêle blunde ýsolde
began ze triuten den hunt.
si kustin dicke an den munt,
si sprach: < liebez hundelîn,
wenne sol ich den hêrren dîn
sus küssen unde triuten?>
si begunde im dâ mit diuten,
daz er her vür gienge.
wie si in dô enphienge?
vil minneclîche unde wol,
als lieben vriunt sîn vriundin sol.
vil suoze kuste si den man:
 <got willekomen, tristan!
nû ist mîn leit vil gar zegân,
wan ich hie umb vangen hân,
den ich mit herzensinne
vür al die werlde minne.
Tristan, ich muoz von dir gân,
ine getar niht lânger hie bestân.
unde kum nû schiere hin ze mir,
du weist wol, dâ jungest wir
bî einander lâgen:
wir suln eht aber wâgen
beidiu êre unde lîp .>
 <ich tuon, rein saelic wîp .>
 <dune solt niht komen über den pflûn,
hie dissît stât mîn pavilûn
unde ander gezelte kleinez mê.
ich wil jehen, mir sî wê
unde welle haben mîn gemach .>
Brangaene dô vil verre sach,
daz quam der valsche antret.
wan er ir vil leides tete,
Brangaene ez dô der künegîn
seite: < liebiu vrouwe mîn,
ir sult varn von hinnen.
Antret mit valschen sinnen
gehônte iuch gerne ob er mac
unde gelebet nie sô lieben tac,
als ob ez möhte gesîn .>
dannen schiet diu künegîn,
Tristan vil jâmers pflac.
er gienc hin wider, dâ er lac,
unde leite sich an die warte.
Antret der gâhete harte
her wider gein der künegîn,
er sprach: < liebiu vrouwe mîn,
ir endurfent hie niht bîten,
mîn hêrre der künec wil rîten
ein ander strâze dan dise,
an der wünneclîchen wise
lebet in gemaches pflege .>
 <daz tuot der künec mir allewege.
ich waene, in mîn betrâget.
deiswâr, er wirt gevrâget
mit zornelîcher vrâge,
wâ von in mîn betrâge.
nû hebe mich ûf, sô rîtich hin.
durch den ich hie beliben bin,
der selbe mir noch den dienest tuot,
dâ von sich hoehen sol mîn muot.
ist nû mîn muot geneiget,
daz schuof, dâ hât erzeiget
der künec mir vîentlîchen haz.
nû wol, er tuot mir hernâch baz!>
diu wîp mit listen sint vil karc,
si sprach: < mîn hêrre, der künec mark,
hât gesendet mir den tôt,
daz er niht tete, des ich im enbôt:
ich jach, ich wolte bîten hie.
warumbe er dich dô bete erlie,
des enweiz ich niht die wârheit.
daz er ein ander strâze reit,
sô guotlîche unde ichs in bat,
des ist mîner vröuden mat.
Antret, mir ist harte wê.
got gebe, daz sô mîn ende ergê,
daz mich enphâhe diu trinitât,
diu manege erbarmunge hât.
mîn dinc ist nieman baz erkant:
er weiz, der hât die hoehesten hant,
daz mir nieman lieber ist,
danne den ich in vil kurzer vrist
kuste suoze an sînen munt.
er hât mîn herze alsô enzunt,
daz ez nâch liebe brinnet
unde nieman vür in minnet.
Antret, wan waere ich an der stat,
dâ ich mîn gezelt hin slahen bat!
ine getriwe niht gewern dâ hin
in der siecheit unde ich bin:
den wîben ez in kurzer zît
ein jaemerlîchez ende gît .>
 <vrouwe, nû gehabt iuch wol.
lebet ir nû in kumbers dol,
von vriunde wirt iu daz benomen .>
nû was diu küneginne komen,
dâ ir herberge was.
von vriundes helfe si wol genas.
sô si vür ir gezelt bequam,
Antret si an den arm nam
unde truoc si in daz gezelt.
Ýsôt sprach: < â dise werlt
kan ze gaehen ende gebn
der mir gegebn hât daz leben,
dem sî mîn lîp unde mîn leben
an sîne gnâde gegebn .>
diu vrouwe in gedanken lac,
liebes unde leides si pflac:
si hâte gehûset beide
herzeliep mit herzeleide.
wie herzeliep? wie herzeleit?
si sorgete umb ir wîpheit
unde wie si des gedaehte,
wie si zesamene braehte
sîn ýsôt unde ir tristan,
sîn liebez wîp, ir lieben man:
swer diu zesamene bringen wil,
der bedarf guoter liste vil
unde bescheidenlîcher vuoge.
Kurvenâl der kluoge
kunde wol höveschlîchen tuon:
er brâhte brôt unde wîn unde ein huon,
die wâren verborgen in dem dorn.
daz was kâedîne zorn,
er sprach: < kurvenâl, ouwê,
got gebe, daz uns wol ergê,
daz du bist dâ her în gegân .>
dô sprach der werde tristan:
 <ez missestât eime guoten man,
der niht wan vorhte pflegen kan.
Kurvenâl, nû sage mir,
wan ich vil wol getriwe dir
aller wârheit âne wân,
wie lebent ir ze litân?
wie lebet mîn marnaere?>
 <dâ ist er vröudebaere:
ich lônde im sô mit golde,
biz erz niemêr wolde .>
 <zwâre sô hâstu wol getân.
sol aber ich des haben wân,
daz er mîn gebîte dâ?>
 <er sprîchet, waere er anderswâ,
er wolte wider her ze iu komen.
iu ist sîn dienest unbenomen,
er wil sîn in iwerm gebot .>
 <des lône im der süeze got
unde ouch ich sicherlîche:
ich mache in guotes rîche,
sol ich hân, daz ich dâ hân.
Kurvenâl, nû solt du gân,
niht lânger ich dich hie lâze,
mît die rehten strâze
unde ganc die holzwege hin.
als liep unde ich dir bin,
dîner triwe niht an mir verzage,
kum morgen gein mir vor dem tage.
du weist wol unser warte,
dâ was der tiergarte.
ich bîte dîn anderhalp des bach .>
 <ich tuon,> kurvenâl dô sprach,
 <ich tuon, swaz ir gebietent,
wan ir mich, hêrre, mietent
mit vil hôhem lône.
iwer schilt der stât mir schône;
ir sît mîn mâc, mîn hêrre.
got mir sîne gnâde verre,
ob ich iemer welle gemîden,
swaz ich sol durch iuch lîden,
ez sî übel oder guot.
ez ist getriweclîcher muot
an hêrren unde an gesellen,
die eines willen wesen wellen .>
Kurvenâl dô von im schiet,
als im sîn hövescher muot geriet.
er dâchte ouch dicke nâch den zwein.
nû quam er sô verholne hein,
daz nieman wiste sîne vart.
der tac dâ ze einem âbende wart,
der künec marke quam geriten
mit vil vroelîchen siten,
wan im was wol gelungen.
den alten unde den jungen
hiez er vröude machen
mit maneger hande sachen:
sagen unde singen,
tanzen unde springen,
höveschen unde seit spil.
dâ was kurzewîle vil
unde swes der man geruochte,
daz vander, ob erz suochte:
dâ endorfte nieman belângen.
 <sag an, wie ist ez ergangen?
Antret, wâ ist diu künegîn?>
 <owê, lieber hêrre mîn,>
Antret mit valsche sprach,
 <si lîdet grôzen ungemach .>
 <warumbe?> < daz ir daz vermîdent
unde niht vür den dorn rîtent,
unde ist vor zorne vil nâch tôt .>
 <achach, diu vil sieche ýsôt
wer sol machen si gesunt?>
 <des minne si dâ hât verwunt,
der sol ir wunden heilen,
sînen lîp sô mit ir teilen,
daz si genese der swaere .>
 <
Antret, du seist diu maere,
der mich niergen gezimet
unde mir gar die vröude nimet.
wâ ist geslagen ir pavilûn?>
 <obe dem brunne über den pflûn.
daz gebrehte si hie müete,
dort stânt die boume in blüete
unde ist dâ anders guoter smac .>
 <obe daz mit gevuoge geschehen mac,
sô wil ich gerne ýsôten sehen
unde waz ir sî von mir geschehen .>
ie mitten gienc brangaene zuo.
 <
Brangaene, rât mir waz ich tuo:
wie gehabet sich ýsôte?>
 <ich lie si ligen vür tôte:
dâ brîchet si daz gegihte,
ir leben daz touc zenihte .>
 <sol si sus leben lânge?>
 <ir rôsevarwez wange
unde ir munt, süeze unde rôt,
die sint an rôter varwe tôt .>
 <ich waene, ieman erkande sie,
der si sach, dô si dâ gienc
unde an dem lîbe was gesunt.
si geniset in vil kurzer stunt,>
sprach der valsche antret,
 <der ir die erzenîe tete,
dâ von si was sô wol gemuot.
ir arzât aber daz selbe tuot
in vil kurzer stunde,
sô haben wir sie gesunde .>
Brangaene sprach: < daz gebe got,
her antret, ez ist iwer spot,>
sprach diu juncvrouwe,
 <got gebe, daz man iuch schouwe
noch in solicher siecheit,
der von den liuten ist geseit:
er wirt den liuten vil unwert,
swer wîbe lasters gerne gert.
ine wil iu niht wünschen mê,
wan daz mîn wille an iu ergê .>
 <
Antret, du hâst einen valschen muot,
daz dir daz sô sanfte tuot,
swâ du übel sprîchest.
dîn heil du dar an zebrîchest:
ich hazze dich darumbe starke,>
sus sprach der künec marke,
 <du wirdest dar umb geschendet.
zwâre, ez ist unverendet,
ine welle sîn an vröuden tôt,
stirbet mîn herzeliebe ýsôt.
...ich wolte gerne dîne nôt
haben, daz dîn swaere
deste ringer waere .>
 <daz taete iu nôt,> sprach melôt,
 <nie wîp ez manne wirs gebôt,
danne siu tete alle ir tage .>
daz twergelîn mit eime slage
er vaste überz houbet sluoc:
 <nû swîgent beide, ez ist genuoc,
ine wil sîn niht deheine wîs .>
dô quam gegangen paranîs,
Ýsôten kameraere;
der künec vrâget in der maere,
wie ez ýsôten stüende.
 <hêrre, dâ ist müende
daz gegihte, sagnt die vrouwen .>
 <ich wolte si gerne schouwen,>
sprach der künec, < unde möhtez sîn.
mich müet ir herzeclîcher pîn .>
 <
Hêrre, ez ist sus alse guot,>
sprach brangaene diu wolgemuot,
 <die vrouwen nieman sehen sol,
sô si sint in siecheite dol
swie biz morgen ir dinc gestât,
mîn lîp iu daz wizzen lât,
ir werde wirs oder baz .>
 <vrouwe brangaene, unde tuost du daz,
du maht michs manen iemer mê.
sage ýsôte, mir tüeje wê,
swaz ir lîbe werre .>
 <zwâre daz tuon ich, hêrre,>
sprach diu maget reine.
nû gienc si danne al eine,
dâ si vant ýsôten,
die lebenden niht die tôten.
der seite sie guotiu maere,
den künec swaere ir swaere,
swaz ir werre, daz waere im leit:
 <er waenet an iu der siecheit,
daz ir niht siecher möhtet wesen .>
 <
Brangaene, ich bin wol genesen,
als mir kumet tristan .>
Tristan iesâ quam gegân
unde kâedîn, sîn kumpân.
Paranîs der vant si stân
under einem boume an dem schaten.
Tristan sanfte begunde blaten;
Paranîs verstuont sich iesâ,
daz tristan etswâ waere dâ.
er gienc under diu pavilûn
er bat der heinlîche machen rûn.
er seite ýsôten maere,
daz tristan stânde waere
dâ bî under einem boume:
 <vrouwe, nemet des goume,
daz ieman belîbe hinne,
der iwer dinc niht minne .>
dô sprach diu küneginne wîs:
 <wir drî unde du, paranîs,
mîn dinc weiz hie nieman mê.
swie got welle, ez mir ergê;
ich wil in sînem namen gân,
mir bringen mînen tristan.
wie kleine mich des betrâget,
ez wirt aber gewâget:
hüeten oder lâgen,
sagen oder vrâgen,
swaz mir von im mac geschehen,
zwâre ich wil tristanden sehen
unde guotlîche an den arm legen;
niht si daz erwenden megen
Antret unde melôt .>
hin gienc diu künegîn ýsôt,
diu süeze wolgetâne,
nâch ir vriunde tristâne,
dâ er under dem boume stuont.
si tâten als die gelieben tuont:
si hielsen unde kusten,
die munde si zesamene musten,
mit wiu, deist von mir ungeseit
 (man müeze wesen ungereit
wan daz selbe dingelîn).
 <
Ýsôt, liebiu vrouwe mîn,
grüeze mînen sodâlen,
den schoenen liehtgemâlen:
er ist dînes kusses wol genôz,
sîn adel von vürsten ist sô grôz,
daz er niht hoeher möhte sîn .>
 <daz tuon ich,> sprach diu künegîn,
 <got willekomen unde mir!
ich tuon swaz mir gebietent ir .>
 <saelderîcher kaêdîn,
wir suln hie niht lânger sîn.
gên inz gezelt unde haben gemach .>
Ýsôt ze kaêdîne sprach:
 <sitzent zuo den kinden.
müget ir gnâde dâ vinden,
daz wil ich lâzen âne haz .>
Kaêdîn zuo in dô saz;
mit vlîze begunder schouwen
wederre juncvrouwen
er sînen kumber mohte klagen.
ir einer erz begunde sagen,
diu was genant kamêle,
diu guote vrouwe bêle,
daz saelderîche vrouwelîn.
hin ze der sprach dô kaêdîn:
 <
Liebiu vrouwe reine,
mit herzen ich iuch meine
unde mit staetem muote.
ir sult durch got ze guote
mîne bete vervâhen;
mîne ougen nie gesâhen
kein kint, dem ich ie alsô holt
sî . vrouwelîn, du solt
mich lâzen hînaht bî dir ligen .>
 <hêrre, des sî iu gar verzigen!
waeret ir bî mir zehn wochen,
ez waere ze vruo gesprochen:
ine wil iuh noch keinen man.
keinem man ich mîn sô gan
ûf sô ungewissez leben:
mînen magtuom wil ich nieman gebn .>
Ýsôt diu vroelîche lebende
guote handelunge was si gebende
ir amîse tristâne.
diu süeze wolgetâne
sprach ze kaêdîne sâ:
 <
Kaêdîn, waz reist du dâ?
daz muoz werden mir gesaget;
sweder magt dir baz behaget,
diu muoz hînaht bî dir wesen .>
 <vrouwe, sô waere ich genesen
vor minneclîchem leide .>
 <nû sich si an beide:
swederiu dir baz gevellet,
zuo dir sich diu gesellet .>
 <vrouwe, sô gebet mir die maget,
der ich mîn leit hân geklaget:
ob ich ein ander neme,
der minne daz niht zeme.
Kamêle, süeziu maget guot,
nû habe wîplîchen muot
unde gewer mich, des ich dich bite .>
 <deiswâr, du handels mich dâ mite,
daz ich dirs gedanke wol .>
 <vrouwe, ine mac noch ensol
mîn êre niht sô swachen.
ir welt disn rîter machen,
daz er ez vür ernest hât.
mîn herze niender alsô stât,
daz ich iht durch in getüeje,
daz mich hernâch gemüeje .>
... <ine wil des niht enbern,
dun legest dich zuo disem man .>
 <swes ich mich niht erweren kan,
daz muoz ich allez dulden.
ich hân nâch iwern hulden
gedienet alsô manegen tac,
daz ich ez iu niht versagen mac .>
 <nû lône dir got, vil reine kint,
gar dîn dienest ist ein wint
biz an dise zîte.
ine weiz, wes ich hie bîte!
wol dan, mîn her tristan,
wir suln an unser bette gân
unde haben senfte stunde .>
 <mit swiu sô ich nû kunde
iu gelieben mînen lîp,
daz taete ich, trôstlôsez wîp.
mich entroestet nieman niwan ir .>
 <
Kamêle, hoere her zuo mir,
ich wil dir geben einen rât,
daz dîn magetuom dir bestât.
ganc hin über jenen schrîn,
dar ûz nim daz küssîn,
daz ich under daz houbet mîn
lege, sô ich seneden pîn
dole nâch tristâne.
zehant sô wirdich âne,
swaz mir leides wirret.
ich bin des unverirret,
ine slâfe gar die zît
biz mîn houbt darûffe lît.
daz lege kaêdîne
under daz houbet sîne,
sô muoz er slâfen al die vrist.
Kamêle, nû tuo disen list,
sô behabestu dînen magetuom .>
 <gnâde, vrouwe mîn, ich tuon .>
 <dâ mit wil ich von iu gân.
got lâze iuh guote nacht hân!>
dâ mite si von dannen schiet,
Kamêle tete als ir geriet
Ýsôte diu künegîn:
si leite daz kleine küsselîn
Kaêdîne under daz houbet;
dô wart er sô betoubet,
daz er nie erwachete.
Kamêle lac unde lachete,
Tristan unde die künegîn
daz er was sô gar verzaget,
daz bî im lac ein klâre maget
unde er nie geruorte die.
welt ir nû gerne hoeren, wie
Ýsôt unde tristan lâgen?
ich waene, si samt pflâgen
vil minneclîcher minne;
ez wâren ir beider sinne
verworren in der minnen aht.
ezn gewunnen zwei nie bezzer nacht,
danne tristan unde ýsôte.
si vlizzen sich genôte,
daz si einander getaeten,
des sie beidiu vrume haeten.
si vlâhten arme unde bein,
grôz liebe was under in zwein:
ahî! wie wol sie kunden
küssen mit den munden!
guotlîche umbe vâhen,
geben unde enphâhen
kunden si vil suoze:
mit süezer unmuoze
diu zwei gelieben lâgen.
ir minne si alsô wâgen,
daz diu vil gelîche wac;
swer si sô gewegen mac,
der hât saelde unde gelückes vil.
si schuzzen beidiu an daz zil,
als ez was ûf gestôzen.
der liebe niht kan genôzen,
der man nâch ir rehte pfliget
unde liep der liebe an gesiget.
ich kunde von minne sprechen vil,
wan daz ich ez maere niht lengen wil.
diu minne ist bezzer danne guot:
swâ man ir rehte rehte tuot,
dâ engelîchet sich niht der minne.
Ýsôt diu küneginne
bî ir tristande lac.
swaz minne man biz her gephlac,
diu enkunde sich in niht gelîchen,
diu dâ lâgen geselleclîchen.
Nû begunde nâhen in beiden
ein leidez danescheiden;
diu nacht zetage gâhte:
diu gaehte in beiden brâhte
âne liebe herzeleit.
Kamêle diu juncvrouwe gemeit
sô bî kaêdîne lac,
daz alsô erzeicte sich der tac,
daz er nie geruorte sie.
diu maget dô des niht enlie,
si nam daz küssîn her dan.
Kaêdîn dô sich versan,
er dâchte: < waz ist mir geschehen?
sol ich der wârheite jehen,
sô ist werder prîs an mir verzagt,
daz bî mir lac ein schoeniu magt
unde ich die geruorte nie:
zwâre mir ist geschehen hie,
des ich mich muoz iemer schamen.
wer kunde sô mîn herze zamen?
michel wunder mich des hât.
aller prîs mich gar vergât.
ich sihe wol, ich bin verzaget.
dirre tac ist mir betaget,
daz ich niemer überwinden kan.
wart ich geformet ze einem man,
zwâre deist an mir lützel schîn!
unsaeliger kaêdîn,
du ensolt mê niemer werden
saelic ûf der erden:
Gelücke heiles mir verzêch,
dô ein schoene magt mir lêch
ir lîp nâch minnengelte;
al diu werlt mich schelte,
daz ich ir dâ ir borc niht galt!
des ist mîn dâcht vil manecvalt,
wie ich wider verdiene ir minne.
daz ich der magt entrinne,
des mac si kleine sorge hân .>
diu magt kamêle quam gegân,
si sprach: < wol iuh der minnengebe,
die ich von iu enphie . die wîle ich lebe
mîn minne umb iuh verdienen sol:
nie wîbe mit manne wart sô wol,
als mir mit iu ist gewesen.
vor liebe ich kûme bin genesen .>
er wart der rede schamrôt.
si sprach: < tristan unde ýsôt
diu sint ûf gestanden .>
Kaêdîn vor schanden
getorste die magt nie angesehen,
er sprach: < vrouwe, mir ist geschehen,
des ich niemer mê wirde vrô.
mîn dinc gevüege sich alsô,
daz ich iwers lîbes minne
mit dieneste wider gewinne .>
 <ir habt verdienet mînen lîp.
Vrouwe minne, diz wunder schrîp,
dâ gewahsen wîp dem jungen man
ir lîbes eigenlîchen gan;
ob er si danne maget lât,
ich waene, dem man daz missestât.
doch sît irs von mir unbeklaget:
sît iu mîn lîp dô niht behaget,
sô enbehagt ouch mir niht iwer lîp.
ich waere ungerne iwer wîp:
ir sît zegar verslâfen.
diu minne solde wâfen
schrîen über iuh, her kâedîn .>
 <vrouwe, lât mir den lasterpîn,
ich sol in billîchen haben.
ich wolde lebende sîn begraben,
daz mir diz niht waere;
sô werende ist mîn swaere,
daz si ist iemer werende
unde ich gar vröude enberende .>
 <
Hêrre kâedîn, nû helfe iu got!
êst lânc ê daz ich iwer gebot
iemer mê behalte.
ich wart gar mit gewalte
an iwer bette geleit.
ir liezet mich âne arbeit,
hêrre, von iu scheiden,
des sol under uns beiden
ein staete suone iemer sîn .>
 <ouwê, ich armer kâedîn,
daz iuch mîn ouge ie gesach!
diu minne an mir ir triwe brach,
dô si iuh mir erwarp
unde mîn gelust dô sô verdarp,
daz ich iuh geruorte nie
unde magt wesende von mir lie:
daz ist dinc, daz ich iemer klage
alle mîne lebende tage .>
Nû sach tristan unde ýsôt,
daz sich der tac zetagene erbôt,
Ýsôt sprach, < her tristan,
wol ûf, herzelieber man!
Tristan, du muost von hinnen.
mit herzeclîchen sinnen
müet mich unser scheiden,
daz geschiht under uns beiden.
trûtherre mîn, nû sprich,
lieber man, wanne gesihe ich dich?>
 <swenne du gebütest, vrouwe ýsôt:
swaz mir dîn garzûn peliôt
von dir, liebiu vrouwe, seit,
zetuone bin ich des bereit .>
 <nû küsse mich unde pflege dîn got!>
 <
Ýsôt, ich bin ze dîme gebot
swie du gebütest, vrouwe mîn .>
 <
Ýsôt,> sprach dô kâedîn,
 <ir habt an mir missetân .>
 <daz sult ir, vriunt, mich wizzen lâzen .>
 <ich bin der taete noch ein gast .>
 <waz mac ich, ob dir dô gebrast,
dâ du soltest minnen pflegen?
ist niht kamêle bî dir gelegen?
ein dinc du gelouben solt:
ine wirdir niemer mêre holt,
ob si bî dir niht enlac .>
 <der magd ich niht gelouken mac,
sine sî bî mir gelegen.
ine hân aber niht mit ir gephlegen,
als man mit wîbe solde .>
dô sprach diu vrouwe ýsolde:
 <dâ bin ich unschuldic an .>
 <geselle kâedîn, gâ dan,
wir suln uns hie sûmen niht.
wizze vür wâr, swer uns gesiht,
der seit ez iesâ marke.
wol hin, wir suln gein karke,
sô wir aller rehtest mügen.
Ýsôt, nû solt du wol gehügen,
wie wir uns habn gescheiden.
nû bevilhe ich dich den beiden,
gote unde der muoter sîn .>
der vröudelôse kâedîn
sprach: < ich vare hin als ich mac.
ich müeze noch geleben den tac,
daz ich iu gelône des,
ir wizzet wol, vrouwe, selbe wes .>
mit zorne schiet er von dan.
dô sprach sîn geselle tristan:
 <
Kâedîn, waz wirret dir?
wizze, daz niemer mêre wir
samt gesehen vremediu lânt.
unde enwaere ich iemer niht geschant,
ez waere unser eintweders tôt:
du hâst bescholten mîn ýsôt.
vür wâr solt du wizzen daz,
du hâst es mînen werenden haz .>
nû giengen si gein der warte hin,
dâ kurvenâl diu ors gein in
solde bringen vor dem tage:
er brâhter niht, des was in klage
Tristan unde kâedîn.
si ahten, wâ von ez mohte sîn,
daz diu ros niht wâren komen.
 <si hât im etswer genomen,>
mit vorhten kâedîn daz sprach,
dô er kurvenâlen sach
zuo im gâhen harte.
des weges er wênec sparte,
der rîter sîne vüeze reit,
daz was tristâne leit:
 <
Kurvenâl, wie verstu sô?
du verst sô, daz ichs bin unvrô.
sag an, wâ sint diu pferit, wâ?>
Kurvenâl antwurte im sâ:
 <diu pferit diu sint dort beliben
unde ich mit strîte dervon vertriben:
daz hât pleherîn getân.
er ruofte dicke: « tristan,
kêre, helt, kêre!
durch dîner vrouwen êre,
daz ist diu küneginne ýsôt . »
swie vil er vrevel gein uns bôt,
nieman kêren wolte
noch gein im kêren solde.
ich vorhte, er mich bekande,
den zoum ich von im wande
unde kêrte hin gein litân.
diu ros wir gar behalten hân,
niwan einz, daz ist verlorn .>
daz was kâedîne zorn,
er sprach: < wie kome wir hinnen?
ez was von unsinnen,
dô ich schiet von mîme lânde.
ich hân hie die schande
bejagt, der ich mich iemer schame:
gehônet ist mîn vürstenname.
ine kan niemer michs erholn,
ine müeze schande unde laster doln .>
 <
Swer sich selben schendet,
swem der daz missewendet,
dâ ist er doch unschuldic an,>
alsô sprach her tristan.
der im daz pferit haete genomen,
der was ze tyntajôle komen
unde gienc vür die künegîn,
er sprach: < liebiu vrouwe mîn,
Tristan ist inme lânde!
hiute ich an in rande
unde bat in durch iuh kêren.
ern wolte iuh nie sô geêren,
swie vil ich iuh genande,
daz er den zoum iht wande.
er vlôch vaste hin von mir,
vrouwe, daz geloubet ir,
ich jagetin biz ze litân în.
sol daz vrouwenritter sîn,
der ritterschaft sô vliuhet?
ein ros man sam mir ziuhet,
daz hân i'm' an gewunnen,
swie er mir sî entrunnen .>
dô sprach ýsôt diu künegîn:
 <sagt an, hêrre pleherîn,
zwirt sagt ir mir diu maere:
ob tôt her tristan waere,
daz waere mir als ein boesez ei.
dô iwer munt nâch tjoste schrei,
daz er dô niht kêrte,
sînen prîs er dran unêrte:
doch weiz i'z' wârez als den tôt
unde nandent ir im mich, ýsôt,
unde waere er iender gewesen dâ,
zwâre er haete gekêret sâ .>
 <vrouwe, ich nande iuh dicke.
von mînem anblicke
Tristan alsô sêre erschrac,
daz in iwer minne ringe wac .>
 <
Pleherîn, dune hâst niht wâr.
daz wil ich sprechen âne vâr.
ê daz du in getörstest jagn,
der kan den prîs sô wol bejagn,
du bizzest in den vinger ê,
daz er bluote unde taetest dannoch mê:
du braechest ûz diu ougen dîn!>
 <ouwê, vrouwe künegîn!>
sprach pleherîn, < iu ist sô zorn,
mîn rede bezzer waere verborn .>
der küneginne was vil leide.
si haete die sorge beide
umb ir êre, umb sînen lîp.
 <ouwê, ich saeldelôsez wîp!
unde ist tristande iht geschehen,
daz ist mir leit: ich wilz besehen .>
sâ zestunt si sande
zir amîse tristande,
si sprach: < gâ her, paranîs,
du bist getriwe, gewizzen, wîs.
weistû die schoenen warte,
dâ was der tiergarte?
dâ verwîz tristande
die vil grôzen schande,
daz er sô gar verzagete:
dô man in hiute jagete
unde in durch mich kêren bat,
dô vlôch er hin gein der stat.
diu vluht mich hât beswaeret,
sînen lîp mir gar gunmaeret.
sich daz du iht erwindest,
ê du tristanden vindest:
du solt in suochen dâ er ist .>
iesâ an dirre selben vrist
Paranîs der gienc von dan
unde quam dâ was tristan.
dem brâhter boesiu maere,
waz gesaget von im waere
der küneginne ýsôten.
vor zorne begunder rôten,
er sprach: < hêrre paranîs,
behalt an mir dîner triwen prîs
unde sage der küneginne
mit wol verdâhtem sinne,
daz du mich hie vunden hâst
unde noch bîtende lâst,
biz mir koment diu runzît.
ine gesach nie sô scharpfen strît
unde solt ich dar inne nemen den tôt,
der mich baete durch ýsôt
kêren gein der tjoste;
durch mînes lîbes koste
wolt ich daz niht mîden,
ine wolte si durch si lîden.
sage der lieben vrouwen mîn,
ich gelebe noch, daz pleherîn
den tôt enphâhe von mîner hant,
daz er mir diu maere hât gesant.
erwirp mir ýsôten hulde,
der manegel ich âne schulde.
nû ganc den wec, ich bîte dîn hie .>
Paranîs von dannen gienc,
dâ er die küneginne vant.
vroelîche seite er ir zehant,
daz tristande waere swaere,
daz er an gelogen waere:
daz wolter bewaeren
mit wârhaften maeren.
 <sage, wâ vunde du in, wâ?>
 <zwâre, vrouwe, ich vandin dâ
zer schoenen warte ob dem bach.
ich sage wâ von daz geschach,
daz er dô sô hât gebiten:
Pleherîn der quam geriten
hiute an dem morgen vruo
unde sprancte sînen knehten zuo,
er jage si biz in die stat .>
 <
Tristan dich sô sagen bat,>
sprach diu küneginne ýsôt,
 <sîne miete er dir dar umb enbôt,
daz du im hülfest liegen.
mînes hazzes kriegen
muoz er dar umb dulden:
er hât wider mînen hulden
getân, daz vil lânge wert .>
 <
Tristan iwerre gnâden gert
wan er gar unschuldic ist!>
 <swie spaeher worte du nû bist,
du ûz erredest mir niemer daz,
ern müeze haben mînen haz .>
 <waere iu danne daz niht leit,
vrouwe, im würde von mir geseit
iwer hezlîcher muot:
iwer güete im doch unrehte tuot!
entriwe ich wils in warnen,
Pleherîn muoz noch garnen,
daz er âne verschulde schulde
manegelt iwerre hulde .>
hin gienc dô paranîs.
der was beswaeret manege wîs:
Ýsôten zorn, tristandes leit,
diu wâren gar sîn arbeit.
nû seiter tristâne-
daz in tete vröuden âne-
daz im ýsôt waere gehaz
unde wolte niemer verkêren daz
mit herzen noch mit muote.
 <wes zîhet mich diu guote,
diu minneclîche, süeze ýsôt?
ez ist mir ein michel nôt,
daz ich, vil armer tristan,
ir hulde niht behalten kan.
nû wol, ez mac noch werden rât;
der mir den zorn gemachet hât:
deiswâr er gât im an den lîp!
nû gesegene got si, saelic wîp,
unde müeze ir êre wol bewarn .>
 <wider zelânde wil ich varn .>
 <
Paranîs, du solt des niht lâzen,
du engêst mit mir ze litân.
dâ gip ich dir etswaz,
daz du mîn rede deste baz
habest wider die künegîn .>
 <nein ich, lieber hêrre mîn,
ine kume niht mit iu dar.
würde man mîn dâ gewâr,
sô haetich den lîp verlorn.
hêrre, lât ez âne zorn.
dâ mit sît gote ergebn,
der bewar iu êre unde leben .>
Paranîs von dannen schiet;
Tristandes vart alsus geriet.
der helt ze vüezen muoste gân
in die stat ze litân,
dâ sîn gesinde inne was.
schône enphiengin thynas,
dem klageter sîne swaere.
des warder vröuden laere,
er sprach: < hêrre, gehabet iuh wol!
Ýsôte ich sô verwîzen sol,
daz si der zorn geriwet
unde in niemer wider geniwet .>
 <nû lône iu got, vil süezer wirt,
ein swaere mich in dem herzen swirt,
diu noch daz lânt bemaeret.
wie sie mich hât beswaeret,
ine wil ez niemer man gesagen.
ê ich die saelde mac bejagen,
daz von der selben swaere
wirt mîn herze laere.
Kurvenâl, gâ her ze mir!
merke waz ich sage dir:
wir zwêne suln hie bestân.
heiz kâedîn ze schiffe gân
unde ander unser gesinde.
wizze, daz ich niht erwinde,
ine gesehe ýsôten.
swie si mir habe verschrôten
mînes herzen hôhen muot,
ob si mir niemêr liep getuot,
ich wil durch si belîben hie .>
 <saget an, lieber hêrre, wie
suln wir den lîp behalten:
die jungen zuo den alten
sind uns alle gevaere?>
 <du seist ein starkez maere.
wir suln harte wol genesen .>
 <sô lâzent daz schif hie bî iu wesen
biz ir verendet iwer nôt.
waz ob diu künegîn ýsôt
iu ir hulde sendet
unde iwer swaere swendet .>
 <dîn rât mir harte wol behaget.
sô lâzens sîn sî ungesaget
mînme gesellen kâedîne.
gip mir die triwe dîne,
daz du tuost des ich dich bite .>
 <hêrre, wer gap iu den site:
sol ich iu nû êrste swern?
ich wil mîn leben mit iu verzern,
swaz ir wolt, daz ich daz wil,
ez sî ernst oder spil .>
 <
Kurvenâl, du sprîchest wol.
ich gip von vröuden hôhen zol.
ich lebe in grôzem leide:
ich hân die sorge beide
umb ýsôte unde umbe mich.
weistu, kurvenâl, daz ich
morgen gewant wil legen an,
als ich sî ein siecher man
unde vil gar malâtes,
ob du mirz widerrâtes,
sô bin ich ungescheiden
von herzeclîchen leiden .>
 <hêrre, ez dunket mich guot.
iu ist bekumbert sô der muot,
mit swiu ir den geringet,
vil vröude mir daz bringet.
ein dinc, hêrre, deist mîn rât:
gên hin, dâ daz schif dâ stât,
unde haben daz in unserre aht,
daz wir hînaht in der nacht
varen etswar anderswâ,
dâ wir doch sîn dem lânde nâch,
dâ wir ez mügen erlângen .>
 <wol dan, unde gangen
unde sagen dem marnaere
unseriu gesatten maere,
wes wir uns habn berâten .>
swaz si gerâten hâten,
nâch ir willen daz geschach.
Tristan ze sînem wirte sprach:
 <
Thynas, nû bewar dich got
unde wizze, ich leiste dîn gebot:
swâ sich mir daz vuocte,
gern ich mich dar buocte,
dâ ich dir gedienen möhte
unde dînen êren töhte .>
 <
Tristan, hêrre, wâ wilt du hin?>
 <von dannen ich gevaren bin .>
 <wiltu niht belîben hie?>
 <mich lâzent hie niht belîben die,
die mich hazzent unverscholt:
ich waene, mir ist hie nieman holt,
Thynas, wan du eine .>
 <süeze rîter reine,
hât dîn muot des iht gezilt,
wanne du her wider komen wilt?>
 <
Thynas, daz ist mir unkunt.
mir ist geschehen in kurzer stunt,
des ich niht vergezzen kan .>
 <daz sage mir, hêrre tristan .>
 <
Thynas, ine sage dirz niht.
in kurzer zît man wol besiht,
daz ez mîn herze sêre müet
unde lîhte ein zorn dâ von erblüet .>
 <ine mac niht wizzen, waz ez ist.
einer megede sun, der heizet krist,
der wîse dich des besten dran
unde bevilhe im iuh, her tristan!>
Thynas dô von im schiet.
swaz tristande kurvenâl geriet,
nâch heile in beiden daz geschach.
zem marnaere tristan dô sprach:
 <stôz in gotes namen an,
meister, saeliger man!
kêrent iwer sinne dar,
daz iwer schif dâ hin gevar,
dâ ich wol verborgen sî
zwêne tage oder drî
unde dem lânde nâhe wone.
ine wil scheiden niht der vone,
ê ich mich errîche
unde die künegîn gesprîche .>
der meister tete als er in bat:
er haetin schiere an jene stat
brâht, als sîn wille was,
diu heinlich unde schoene was.
Tristan sâ von dannen gienc.
der hêrre gewarp, ich sage iu wie:
er slouf in boese huderwât,
diu vromen man doch missestât.
an im geschach ein wunder,
ein list den kunder:
ein salbe er under ougen streich,
daz im sîn liehte varwe entweich;
er wart vil ungeschaffen.
er nam eins siechen klaffen,
gein tintajoêle er gienc.
er gewarp dâ, ich sage iu wie:
er gienc vür die künegîn;
alse diu ersach ein vingerlîn,
daz er truoc an sîner hant,
sâ warder von ir bekant.
er tete als im waere wê:
 <bêle blunt ýsôt, purdê!
der iwer gnâde suochet,
etswes ir den beruochet .>
diu künegîn mit zorne sprach:
 <
Paranîs, den miselsiechen slach,
er wonet mir gar zenâhen bî!>
dar giengen starker knappen drî
unde hiezen in balde ûz schaben;
si sluogen ûf in mit ir staben.
diu künegîn ýsôte
lachete des genôte.
Tristan daz muote,
es wart sîn gemuote
dâ von leidec unde unvrô.
zuo sînem schiffe gienger dô.
Kurvenâl seite er maere,
wie ez im ergangen waere.
Kurvenâl daz klagete
unde bat, daz er niht verzagete,
ez solde werden guot rât:
 <sît si iuh geunêret hât,
sô wendet von ir gar den sin
unde vart gein arundêl hin,
ze ýsôt der wîzgehanden.
zuo alsô grôzen schanden
sît ir komen selten .>
 <nein, ich wilz ir gelten
mit dem karles lôte.
Kurvenâl, mir ist ýsôte
ze herzen sô gebunden,
daz alle wîp niht kunden
si von mir gescheiden.
ez ist geschehen uns beiden,
daz wir ungescheiden sîn.
ich wil ýsôt die künegîn
aber morgen gesehen,
swaz mir dâ von mac geschehen!>
 <hêrre, swaz ist iwer muot,
daz sol mich allez dunken guot .>
 <joch wil i'z' niht vermîden;
heiz uns den snîdaer snîden
zwêne rôte röcke unde schaprûn:
ich kume ir als ein garzûn.
ich wil besehen obe helfe daz,
daz si von mir verkêre ir haz .>
 <ich vörhte man uns erkenne .>
 <
Kurvenâl, waz denne?
ez ist niht anders wan ein tôt,
den lîde ich gerne durch ýsôt .>
 <saget an, hêrre, wie welt ir komen?
waz vuoge habt ir iu genomen,
daz ir die künegîn gesehet?
an swelhen hêrren ir danne jehet,
der ist vil lîhte in der stat,
sô tuot man iwerm lebene mat,
bevindet man, daz ir ez bint.
lieber hêrre mîn, erwint:
zwâre man nimet uns daz leben!>
 <
Kurvenâl, des hân ich mich begebn .>
 <ouwê, lieber hêrre mîn,
ich lebete gerne, möhtez sîn!>
 <trûtgeselle, gehabe dich wol.
ich weiz, daz nieman sterben sol
wan ze sînem gesatten zil.
eines dinges ich dich troesten wil,
daz uns nieman bekennet dâ:
alle dîne vorhte lâ .>
 <wie mac daz sîn?> < daz zeige ich dir:
dâ wil ich machen, dâ von wir
den liuten werden unbekant .>
Tristan machte sâ zehant
an antlitze unde hâren,
daz si den vremede wâren,
den si doch wâren wol bekant
unde mit in quâmen in daz lânt.
Tristan nam eine bühse her;
er tete, daz beide dir unde der
bekande sînes lîbes niht.
ez was ein wunderlîch geschiht,
daz er sich den entseite,
die er ze gesinde heite.
hin giengen die kuriere.
si wâren harte schiere
ze tintaiôle komen în.
nû saz ýsôt diu künegîn
under einer schoenen linden,
ritteren unde kinden
half sie schouwen ir spile.
dâ was kurzewîle vil:
man warf den stein unde schaft man schôz,
under den kinden was ringen grôz.
die garzûne quâmen gegân.
sie giengen vür ýsôte stân,
ir gruoz si in schône bôt.
 <gramerzî, bêle ýsôt!>
sprâchen die pedûne.
 <wer sît ir garzûne?
wannen sît ir komen her?
daz saget mir, ez ist mîn ger.
sît ir beide an einem man?>
 <nein wir,> sprach dô tristan.
 <nû traget ir doch gelîchiu kleit .>
 <daz tuon wir durch gesellecheit,
wan wir von einem lânde sîn .>
 <wâ lît daz?> sprach diu künegîn.
 <ez ist arundêl genant .>
 <ist iu ein vrouwe bekant,
diu ist ýsôt genamet?>
Tristan sich der vrâge erschamet:
er wart beleich unde rôt.
sâ gedâhte sîn ýsôt:
 <bînamen diz ist tristan
unde hât im selbe sô getân,
daz er nieman ist bekant .>
 <saget an, wie sît ir genant?>
sprach diu künegîn ýsôt.
 <vrouwe, ich bin geheizen plôt .>
 <zwâre des enwaene ich niht.
saget an, werbet ir hie iht?>
sprach sie unde begunde lachen.
 <wir werben nâch den sachen,
die wir werben vil kûme:
ê ich den hof doch rûme,
sô muoz ich erwerben-
ine lâze niht verderben-
daz mich mîn hêrre werben hiez,
dô er mich von im scheiden liez .>
Ýsôt an tristanden sach,
vil suoze si hin ze im sprach:
 <bon betschelier acuteiz!
vil wol ich dînen namen weiz:
du bist geheizen tristan,
mîn vil herzelieber man .>
 <gnâde, vrouwe, ich heize alsô.
iwer zorn unde iwer drô
hânt gemachet mînen sin,
daz ich niht weiz wer ich bin .>
 <nû weiz ich doch wol wer du bist.
wer hât gelêret dich den list,
daz du bist sus enbildet?
dîn antlitze ist erwildet
der vorme unde du soltest hân.
bêâs amîs tristan,
verkorn sî mîne schulde.
ich verseite dir mîne hulde,
daz pleherîn mir sagete,
daz er dich ladende jagete
unde bat dich durch mich kêren,
mir ze dienste, dir ze êren.
dône woltest dûz niht hoeren:
daz begunde mir vröude stoeren,
dô pleherîn daz seite .>
 <waz möht ich, swaz er reite?
der rede ich doch unschuldic bin!>
 <
Tristan, nû gâ von mir hin
hin wider ze dîme gesinde,
daz man hie iht bevinde,
daz du bist in dem lânde.
zehant ich dich erkande,
dô du vür mich quaeme
unde mînen gruoz vernaeme.
nû ganc den wec,> sprach ýsôt,
 <unde swaz dir sage peliôt,
daz tuo: des soltu niht enlân .>
 <vrouwe ýsôt, sâ heiz in gân
in die habe ze tribalesen.
vrouwe mîn, dâ ist mîn wesen.
swanne er kumt, dâ vindet er mich.
swaz er mir sagt, daz tuon ich .>
 <dûz amîs, du sprîchest wol.
vil wol ich dich ergetzen sol,
lebestû in ungemache.
zeime tôren, vriunt, du dich mache
unde rich dich, swer dir habe getân .>
 <daz tuon ich, vrouwe,> sprach tristan.
von ýsôten er dô schiet,
sîn danevart alsô geriet.
vor vröuden spranger einen sprunc,
si waeren alt, si waeren junc,
ir keiner möhte gespringen dar!
dô tristan quam hin an sîn var,
er wart getân als er ê was:
sîn varwe lûter als ein glas.
die rîter michel wunder nam,
dô tristan hin von in quam,
wer er wesen möhte?
diu sterke niht entöhte
einem swachen kuriere.
daz maere wart vil schiere
gesaget dem künege marke.
dô begunder vorschen starke,
wer die garzûne waeren.
dô quam mit disen maeren
Antret unde melôt:
 <die garzûne hânt mit ýsôt,
hêrre, gesprâchet harte vil.
ûf mîn triwe ich sagen wil,
si varnt von tristande.
derst neizwâ in dem lânde
nâhen oder verre.
beizet in suochen, hêrre:
ich weiz wol, daz man in vindet,
swer niht der suoche erwindet .>
Marke zornlîchen sprach:
 <nû vüeget mir aber ungemach.
ob ich in iezuo haete,
waz waenent, daz ich im taete?
ich lieze in âne verderben gân.
ich weiz die wârheit sunder wân,
daz er ist mîner swester kint,
velschet in ieman, der ist blint,
ez sî wîp oder man!
ouwê, lieber tristan,
swâ du sîst, dâ pflege dîn der,
den longînus mit dem sper
in sîne reine sîten stach.
swer tristande übel ie gesprach,
dem wil ich niemer werden holt.
Tristan unde diu reine ýsolt
diu sint missewende vrî,
swie man in doch bihonnie sî.
gêt den wec! lât mich âne nôt!
Antret neve unde melôt,
ir habt si dicke an gelogen
unde mich marken vil betrogen .>
Diu werde küneginne ýsôt
Tristan enbôt peliôt
elliu disiu maere
unde daz er verborgen waere
biz über vierzehen tage,
sô wolte si sîn senede klage
mit minnegelte büezen,
sîn sûrez leben wol süezen.
 <heiz in komen in tôren wîs:
zehanden tragen ein kolbenrîs;
er sol haben tôren wât,
einen rok, der eine kugelen hât;
gesnitenz hâr ob ôren-
ez zimet wol werden tôren-
horgez antlitze, wîter munt,
unvuoge habn ze aller stunt;
einen kaese in daz kabütz legen.
er sol mit stoezen unde mit slegen
sich lâzen âlûnen vaste
den heinlichen mit dem gaste,
dâ nâch gebâre, swie er welle.
Peliôt, trûtgeselle,
sage, daz ez im iemer vrumt,
ob er alsô zuo mir kumt .>
Peliôt sprach: < daz tuon ich.
swaz ir heizent werben mich,
daz wirbe ich als ich beste kan .>
nû quam er, dâ was tristan.
dem seiter disiu maere,
des warder vröudebaere.
er tete, des ich niht taete,
der mich der dinge baete,
diu mir vuogeten unreht leben,
des vriuntschaft woldich mich begebn.
Tristan tete, swaz im gebôt
diu künegîn, sîn liebiu ýsôt.
er wart ze eime tôren wol bereit:
ein grâwer rok der was sîn kleit,
im was der lîp erschullet,
sîn kugele was gevullet
mit zwein kaesen herte,
ein kolbe was sîn geverte,
den er kûme getruoc.
Tristan haete den unvuoc
als er ein tôre ie waere gesîn.
nû gienger vür die künegîn.
vil kinde nâch dem tôren zôch,
eteslich küener man der vlôch,
als er waere gar ein zage,
swanner swancte mit dem slage:
an in wart michel schouwen.
Tristan sprach zuo der vrouwen:
 <sît ir ez, diu küneginne?
mit herzen ich iuh minne.
vrouwe, ir dörftes iuch niht schamen,
ich were durch iuh in tôren namen,
iwer herze daz wol weiz .>
in den kaese er vaste beiz.
er warf ýsôten einen biz,
er sprach: < liebiu vrouwe, ez,
ez ist guot tôrenspîse .>
in tôrlîcher wîse
klageter sînen kumber gar.
nû quam der künec marke dar
unde begunde den tôren
ziehen bî den ôren.
er hiez in slahen vaste,
den vriunt mit dem gaste.
der tôre mit unwitzen
gienc zuo ýsôten sitzen,
daz ez der künec an sach.
Ysôte hin ze marke sprach:
 <heizet in ziehen dannen .>
under wîben unde under mannen
getorste in nieman gerüeren
noch von der vrouwen vüeren.
Antret quam dar gegân
unde wolte in dan gezogen hân.
dem sluoger einen slac,
daz er unversunnen lac.
dô daz die anderen sâhen,
si begunden dannen gâhen,
beidiu wîp unde man.
der künec vlôch mit in von dan.
der tôre ezzende saz.
truoc man im vriuntschaft oder haz,
daz was im allez gelîch:
sîn herze was doch vröudenrîch,
daz er sach ýsôten.
den lebnden, vil nâch tôten
Antreten man dannen truoc.
der haete des schimphes genuoc:
sîn houbet vaste bluote,
in dûhte, der tôre wuotte.
der tôre ûf dem hove gienc,
swaz er tete oder lie,
nieman im daz werte.
Melôt man kûme ernerte:
dâ er vür den tôre gienc,
bî einem beine er in vie
unde truogez über den hof hin.
 <helfent alle loesen in!>
rief der künec sêre,
 <in gesach nie tôre mêre
sô gar âne sinne!
ganc nâch der küneginne,
ob si in erneren mege .>
er warf würfe unde sluoc slege
in dem hove manegem man,
hin ze dem er schulde nie gewan.
Nû quam gegân diu künegîn.
der tôre lie'z' getwergelîn
wol zerblûwen von im gân.
man gap dem künege ze ezzene sân.
der tôre saz über sînen tisch;
er nam daz huon, er nam den visch,
swâ erz nemen wolde.
des gunde im wol ýsolde.
nû begundez schiere nachten,
dâ begunde der tôre ahten,
wâ er die nacht gelaege,
daz leger dûhtin waege
vor der kemenâten tür.
dâ leite sich der tôre vür,
dâ ýsôt lac inne,
sîns herzen küneginne.
nû tete er als er sliefe:
swie vil man im geriefe,
er kêrte sich ze nihte dar an;
ez waere wîp oder man,
die liezen gar den tôren ligen,
von vorhte stille si geswigen.
der tôre unslâfende lac,
sîner kündecheite er pflac:
er lac unde dâchte,
ob ieman im genâhte,
dem sîn dinc waere kunt.
iesâ an der selben stunt
quam brangaene gegân.
 <
Brangaene, ich binz, tristan,
swie ich schîne in tôren wîs .>
 <ouwê, daz küneginne amîs
iemer danne gelît alsus!
enphienc iwer munt ie süezen kus
von lieber vriundinne wert,
daz ist gar an iu verkêrt,
weiz mîn vrouwe, daz ir ez sît:
diu kumet in vil kurzer zît
unde wil sich slâfen legen.
niemê wir nû gereden megen:
ê ieman kome, wil ich gân.
mir ist nû liep, daz ich hân
iwer leben ervunden .>
an den selben stunden
quam gegangen ýsôt,
si muote tristandes nôt
unde wolde si im gerne büezen,
sîn sûrez leit gesüezen.
Tristan lac unde sanc
einen tôrlichen klânc.
diu küneginne stuont ob im:
 <harte gerne ich vernim
dise tôren wîse.
Brangaene, sage paranîse,
daz er im lîhe etswaz.
ich waene, tôre gesanc nie baz!>
der künec marke dô quam;
als er des tôren dôn vernam,
zuo ýsôten er stuont.
der tôre tete als tôren tuont:
er begunde lûte singen,
sîn stimme unsuoze klingen.
nieman wiste, waz er sanc.
in unsinne er ûf spranc,
dô vluhens alle von dan.
der künec selbe kûme entran:
er beslôz die türe vil vaste,
er heite in eine raste
von der stat gekoufet.
Melôt wart geroufet
wol von tristande:
er liez im dâ ze pfande
ein ouge er im ûz brach.
Ýsôt daz vil gerne sach,
der künec daz sêre klagete.
des morgens dô ez tagete,
der künec hin gein walde reit-
daz was tristande niht zeleit-
er wolde birsen unde jagen
wol gein vierzehen tagen:
dô mahte der tôre tristan
wol sîne ýsôte hân.
ez enwart nie tôren schoener leben
von keinem wîbe mê gegebn.
diu minne vuogete in beiden
ein bîwesen, niht ein scheiden.
si kunden beidiu minnen,
die minne dâ gewinnen,
dâ man si dâ vinden sol:
diu minne tete in beiden wol.
â minneclîchiu minne,
wie du ir beider sinne
ûf die minne twingest
unde selten helfe bringest!
Minne, nû hilf disen zwein:
si sint ein jâ, si sint ein nein,
ir beider herze ist ein jâ,
in dîme gebot si ligent dâ,
dâ in mac misselingen,
dune wellest in helfe bringen.
Minne, nû hilf den dînen,
lâ dîne triwe schînen
an disen zwein gelieben!
du machetest si ze dieben:
si künnen niht wan minne steln
unde daz boeslîche heln.
Minne, des twinget si dîn kraft
unde ir liep geselleschaft.
Der tôre in die stat gienc.
beide dort unde hie
zugen im diu liute zuo.
waz welt ir, daz der tôre tuo?
er erhuop vil maezlîchen schimph:
etslich schimph haete ungelimph,
etslich schimph mit vuoge was.
an der strâze er steine las
unde truoc sie über den rücke sîn
vür ýsôte die künegîn.
daz dûhte si gemelîch genuoc.
in dem herzen si in truoc,
ouch truoc er ze herzen sie:
swie er ie den tac gienc,
des nachtes er vil schône lac,
dâ sîn ein küneginne pflac.
ez ergie eines morgens sô,
daz si samt wâren vrô;
ein ungelücke in geschach,
daz si antret gesach
an einem bette samt wesen.
mich riwet, daz er ist genesen,
des im tristan getet.
lûte rief dâ antret:
 <
Tristan der ist hinne
bî der küneginne
sach ich in liebelîchen ligen.
mîn tôrheit diu ist gedigen
wider ze tristande.
nû schaffen inme lânde,
daz er uns iht entrinne:
er unde diu küneginne
suln brinnen ûf einem rôste.
wer kumt in des ze trôste?>
diu künegîn ýsôte
Tristanden bat genôte,
daz er schiede von dan.
 <daz tuon ich,> sprach tristan,
 <von dem lânde ich scheide,
daz etslichem kumt ze leide .>
er gienc gein der porte,
dô er nieman dâ bî horte
den portenaere er betwanc,
daz er die porte ûf swanc.
Tristan gienc durch die stat.
swâ im diu strâze was versat,
mit dem kolben, den er truoc,
machet er si wît genuoc.
Tristan gâhte balde
gein eime grôzen walde:
er wânde drinne sicher sîn,
dâ muoser lîden grôzen pîn.
vil liute begunde in jagen.
mit vuoge wolt er sich entsagen
unde quam rehte, dâ marke was.
von gelücke er dô genas:
er habte an einer warte,
Marken wunderte harte,
wannen der tôre waere komen;
dannoch haet er niht vernomen,
waz im leides was geschehen.
Tristan dâchte: < ich wil besehen,
ob er mich welle vliehen .>
den kolben begunder ziehen
unde gein slage senken.
der künec begunde wenken,
von dem slage er balde vlôch.
Tristan ûf die strâze zôch
unde quam an einen grôzen bach.
dô er dâ niht brücke sach,
daz was sîns herzen klage.
nû was an der nâchjage
verre vor pleherîn.
Tristan sach ein schiffelîn
in dem bach bî im stân.
dar în begunder balde gân,
der kolbe was sîn ruoder.
der vater unde der bruoder
die schrîeten alle samt ûf in,
er ensolte niemêr komen hin.
nû was er komen an daz stat.
Pleherîn in vaste bat,
daz er wider kêrte,
ob ez in diu liebe lêrte,
die er hâte zuo der künegîn.
Tristan sprach: < daz muoz sîn.
ê ich vliehe, ich wil ê tôt
ligen durch mîne liebe ýsôt!>
wider über er dô stiez,
als in sîn menlich ellen hiez.
Pleherîn der im dâ rief;
âne vorhte er an in lief,
mit dem kolben er in sluoc,
daz ers iemer hât genuoc:
er lac tôt von sîner hant.
Marke balde quam gerant.
als den tristan ersach,
wider vuor er über den bach
unde gâhete dannen.
mâgen unde mannen
vaste er an den lîp gebôt,
daz si tristanden unde ýsôt
des lebens belôsten,
ûf einer hürde si rôsten.
Tristan vor in wol genas,
ze sînem schiffe er komen was.
er bat den marnaere,
als liep er im waere,
daz er balde vüere hin:
 <vil kûme ich genesen bin
vor dem künege marke.
der gâhet an uns starke.
ine mohte niemêr sîn genesen,
waere mir daz lânt niht kunt gewesen .>
 <ich tuon,> sprach der schifman,
in gotes namen stiez er an.
Daz dem künege geschach:
er viel selbe an den bach,
hin über er geswande,
an in balde rande
beide mâge unde man.
der künec sach wol, daz tristan
ûf dem mer swebete
unde âne vorhte lebete:
daz was marken vil leit.
trûric er dô wider reit,
daz im sîn neve tristan
alsô saeleclîche entran.
man vuorte hin den tôten,
der künec wolte ýsôten
mit im heizen begraben:
 <waz wir an pleherîne haben
verlorn grôzer êren.
mit herzeclîchen sêren
sîn tôt mich beswaeret hât .>
nû riet al des küneges rât,
daz er den zorn lieze sîn
gein ýsôte der künegîn:
der krône ez niht gezeme
ob er den lîp ir neme.
 <vrâgent baz der maere.
Antret ist ir gevaere
unde hât si lîhte an geseit,
des si deheine schulde heit.
wie möhte iemer tristan
die vuore sich genemen an
nâch sînem hôhen prîse,
daz er vüere in tôren wîse?
hêrre, lât den zorn wesen .>
 <ich wil ýsôten lâzen genesen,>
der künec marke dô sprach,
 <im geschehe, daz nie geschach,
der von ýsôten mir iht sage,
dâ von mîn herze leit bejage .>
owê, wan wiste tristan,
wiez ýsôten was ergân
unde daz si dannoch lebete,
dâ er ûf dem mer dâ swebete.
er sorgete niwan umbe sie:
 <si ist dort, sô bin ich hie
unde sîn doch bî einander!>
einen guoten trôst den vander
vür sîne kumberlîche dol:
 <ich weiz endelîche wol,
daz ir nieman tuot den tôt,
sît ich entrunnen bin der nôt .>
er sprach: < geselle kâedîn,
ich wil mîn trûren lâzen sîn,
unde haben hôhen muot.
geschach dir ie von wîbe guot,
des solt du wol gedenken
unde niht an triwe ir wenken .>
er sprach: < geselle tristan,
ich hân ze einem wîbe wân
aldâ her von kinde.
niemer ich erwinde
al die zît unde ich lebe,
ich enphâhe ir minnengebe
samt wir kint wâren:
in unsern kindes jâren
was vereinet unser muot,
daz wir übel unde guot
samt lîden wolten
als zwei gelieben solden.
ir vriunde gâbens einem man,
der wol nâch prîse werben kan.
Nampotanîs ist er genant;
Gamaroch daz ist sîn lânt,
an arundêl ez stôzet.
sîn edele sich mir genôzet,
in hôher wirde lebt sîn lîp.
ine waene niht, daz schoener wîp
lebe danne kassîe.
hôher mûre drîe
die vrouwen hânt beslozzen,
des hâte si ir schoene genozzen.
Nampotanîs die slüzzele treit,
mir ist vür wâr daz geseit.
möhte si, si lônde mir,
Tristan, nû getriwe ich dir,
du tuost mir etslichen rât,
als mîn gedinge stât .>
des antwurte im tristan:
 <ich râte dir als ich beste kan.
maht du gereden iht mit ir?>
 <jâ, wolt ich des tages zwir:
er rîtet birsen unde jagen.
die slüzzel lât er nieman tragen,
er vüeret si mit im hin ze holz .>
 <maht du mit der vrouwen stolz
gereden, danne ob du wil,
dô bite geben dir ein zil,
wanne du si gesprechen megest.
gar die sinne dar an legest,
daz si die slüzzel stele ir man
unde neme ein wahs, daz si daran
drücke vaste unde dir daz gebe.
swie si in starker huote lebe,
ich hilfe dir, ob si daz tuot;
daz si getroestet dînen muot,
daz trûwe ich wol erwerben .>
 <si enlât mich niht verderben.
sô holdez herze si mir treit,
ich weiz wol, daz ir wîpheit
mich gewert, swes ich ger.
ich endienete niemer aldâ her
niwan der valsches vrîen,
mîner vrouwen klâr kassîen .>
 <ich besihe, komen wir an daz lânt,
war ir herze ist gewant,>
sprach der minnaere tristan.
er vrâgete sînen schifman,
wanne si quaemen ab dem sê:
 <daz mere tuot mir harte wê.
lâ dir zöuwen deste baz,
deiswâr, ich gibe dir etswaz,
daz dîn lîp vil gerne hât .>
 <hêrre, nû gebt mir iwern rât,
wie ich dem schiffe getüeje,
noch hînt oder vrüeje
sîn wir an dem lânde:
des habt mînen lîp zephande .>
 <meister mîn, du sprîchest wol.
dînes dienestes ich dir lônen sol,
daz du es hâst an guote vrume,
swenne ich ûz zelânde kume .>
dô tristan ûz ze lânde quam,
sînen marnaer er dô nam
unde gap im goldes zwênic marc.
 <vervluochet sî der künec mark,
der iu wart ie gevaere!
wie helfelos ich waere,
unde waerent ir von im erslagen:
mir enwart nie mê bî mînen tagen
gelônet baz von keinem man .>
 <nû gnâde dir got,> sprach tristan,
 <du hâst mir gedienet wol .>
nû was in kumberlîcher dol
sîn geselle kâedîn:
 <
Tristan, trûtgeselle mîn,
nû rât; daz hûs vor uns lît,
dâ ist ûffe diu mir ze aller zît
mîne gedenke twinget
unde selten helfe bringet .>
 <dâ sende einen boten dar,
mit vuoge sol er nemen war,
ob der wirt sî geriten.
heiz dînen helaer biten,
daz er ir dîn komen sage
unde ir dînen kumber klage,
der sî noch hiute niwe,
bite si durch wîbes triwe,
daz si dich gespreche,
swie si daz gezeche .>
sâ zehant daz geschach.
sînen helaere man gesprach,
der warp als in kâedîn
werben hiez . < der hêrre mîn
ist zeholz geriten jagen.
mîner vrouwen wil ich sagen
sîn komen, sîn gerende bete .>
der helaere gar mit triwen tete,
swaz im kâedîn gebôt:
 <vrouwe, gebt mirz botenbrôt!
Kâedîn der ist hie bî;
er bitet, obz iwer gnâde sî,
daz er iuh gerne wolte sehen .>
 <sol ich dir der wârheite jehen,
ich sihin gerner danner mich.
vil liebe, niht ensûme dich!
bit in iezuo komen her,
in ze sehene, deist mîn ger.
ich gewere in alles des er gert,
als verre unde mich diu state wert .>
der bote zuo kâedîne quam.
dô er diu maere vernam,
mit rehtem herzen was er vrô,
ze tristâne sprach er dô:
 <mîn bote ist her wider komen.
ich hân daz maere vernomen,
daz mînem herzen sanfte tuot:
Kassîe, diu reine, süeze, guot,
hât ir boten mir gesant,
daz ich si spreche .> sâ zehant
reit von dannen kâedîn
unde vant die lieben vrouwen sîn
stênde an der warte.
er gâhete gein ir harte,
daz er ir gesagete,
wie in ir minne jagete.
si enphienc in suoze unde wol,
als vrouwe ir dienaere sol,
der ir ûf gnâden wân
manegen dienest hât getân.
mit vuoge er dô began,
als in lêrte tristan:
 <saget an, liebiu vrouwe mîn,
ob ez wol möhte sîn,
woltest du mich dâ inne hân?>
dô sprach diu vrouwe wol getân:
 <mit guotem willen wolt ich daz!>
Kâedîn dô niht vergaz,
als in lêrte tristan:
 <einen list ich gelernet hân;
ob du mir des helfen wil,
unser swaere hât ein zil .>
 <
Kâedîn, wie ist der list?>
 <swie der list geschaffen ist,
den vüege ich dir sô ich beste mac.
swes wîp sich ie durch man bewac,
des hân ich mich durch dich bewegen .>
 <ich wil gar dînes willen pflegen .>
 <liebiu vrouwe, sô tuo daz .>
 <
Kâedîn, nû sage mir waz .>
 <die slüzzele solt du zücken,
verholne vaste drücken
an ein wahs, daz warm sî.
nim die slüzzele alle drî
unde drücke vaste si dâ dar an.
nâch dem wahse ich danne kan
andere slüzzele machen .>
Kassîe begunde lachen
unde sprach mit triwen staete,
daz si daz gerne taete:
 <morgen sô kum du her wider,
daz wahs wirf ich dir hin nider
in dem graben duz vindest:
nû sich, daz du iht erwindest .>
 <zwâre, vrouwe, in erwinde niht,
swaz dâ von mir geschiht,
ich enkome morgen vruo .>
 <lieber kâedîn, daz tuo.
nû müeze dîn der pflegen,
des zeswe hât vil reinen segen!>
Alsô keidin zuo tristan kam unde yme sagete wie er von der vrouwen
gescheiden were die er sô liep hette
Kâedîn schiet von dan.
 <sage mir, saeliger man,>
sprach tristan der reine,
 <ob dich mit triwen meine
dîn herzeliep kassîe?>
 <ir reinen güete ich nîge:
si wil tuon, swaz ich wil.
si hât mir der vröuden zil
gestozen in daz herze mîn,
ich saeldenrîcher kâedîn
vinde daz wahs morgen
ligen unverborgen
vor dem tor in dem graben .>
 <du maht wol hôhe vröude haben,
herzelieber kumpân,
du hâst ze trôste guoten wân .>
morgen, dô der tac ûf gienc,
Kâedîn dô niht enlie,
hin nâch dem wahse er reit.
er vandez ligen alse bereit,
als im kassîe gehiez.
daz wahs er dâ niht ligen liez:
er huop ez ûf unde reit dan.
...er sprach: < nû sich, tristan,
swer dir slüzzel machen kan,
des solt du mich bewîsen:
wir suln nampotanîsen
effen, ob wir iemer megen,
gar unser sinne dar an legen .>
 <den smit ich dir zeige,
er ist ein getriwer leige,
sîn hûs ûf der strâze stât.
manegen er mir gemachet hât!>
dô kâedîn ze dem smide quam
unde er sîne bete vernam:
 <hêrre, ine wilz iu niht versagen,
si sint in disen zwein tagen
gereht unde gemachet wol:
swâ ichs iu hin bringen sol,
dâ bringe ichs iu ûf lieben wân .>
Kâedîn unde tristan
riten hin gein karke.
es hât belânget starke
den wirt, die wirtîn unde ýsôt.
nieman gewan daz botenbrôt:
ir komen was dâ unvernomen.
si enphiengen manegen willekomen
von dem, von disem unde von dem.
ob nû diu zwei iht gezem,
Tristanden unde ýsôte,
daz si ir münde rôte
an einander twingen
unde gelust von herzen bringen.
diu gelîch si beidiu tâten.
waz si in dem herzen hâten,
wer solde dâ nâch vrâgen?
vil suoze si samt lâgen
biz an tristandes tôt,
nie man ez wîbe baz erbôt.
Alsô der smit der slussel brochte die er in ein wahsz gedrücket
hette dô mit keidin heimlich solt zuo sîner amyen komen
Der smit die slüzzele brâhte,
dâ von in beiden nâhte
vröude unde vröuden ende:
ouwê der missewende,
diu den gesellen muoz geschehen!
die slüzzele kâedîn lie sehen
Tristanden, den gesellen sîn:
 <
Tristan, nû erbarme mînen pîn
unde tuo mich kumbers vrîen;
gesich durch mich kassîen,
diu ist aller schoene ein blüendez rîs.
ich weiz wol, daz nampotanîs
hiute birset unde jaget,
daz hât ein bote mir gesaget.
wir suln höveschlîchen varn,
unsern prîs wol gein ir bewarn .>
 <ich vare mit dir swar du wil,
ich sihe gerne dînes herzen spil.
wol hin, ich bin gereht.
vüeren niht wan einen kneht,
der uns diu ros behalte.
got unser beider walte!>
sprach der werde tristan.
diu werlt verlôs dâ zwêne man,
der si schaden heite,
swaz ieman dâ gein reite,
wânde, daz tristan unde kâedîn
niemer tiure mohten sîn.
dô si quâmen sô nâhen,
daz si scharîze sâhen,
diu ros si beide liezen stân
unde begunden gein der brücken gân.
Kâedîn ein schapel haete;
der wint ez im abe waete,
daz ez viel in den graben.
undanc daz schapel müeze haben,
daz ez wart gemachet ie:
dar von ein michel schade ergie.
Kâedîn diu tor entslôz.
er was der vröuden hûsgenôz,
dô er sach sînes meien schîn.
 <gote willekomen kâedîn
unde dîn geselle tristan,
ine gesach nie gerner zwêne man!>
sprach daz minnecliche wîp,
 <ich minne lânge dînen lîp
mit herzeclichem sinne.
kein man der ist hinne:
swenne der wirt rîtet
diu burc sîn danne bîtet
aller manne laere.
ich lîde grôze swaere
von dem unsaeligen man.
geselle kâedîn, gâ dan
unde legen uns an ein bette:
mînes leides des wirt wette,
des ich lânge hân gephlegen.
ich wil mich allez des bewegen,
des mir dâ von geschehen kan .>
daz süeze wîp, der werde man
tâten jenez ( wizzet ir was?).
Tristan bî den vrouwen saz:
der kurzte in die stunde,
sô er beste kunde,
biz si des spiles bevilte,
daz ers nie mê spilte.
Nû muosen si sich scheiden,
daz tete wê in beiden.
sine gesâhen einander niemer mê.
mir tuot noch ir scheiden wê,
swâ manz liset oder seit,
daz einez daz ander niht vermeit,
dô es niemêr solde sîn.
Tristan unde kâedîn
sâzen ûf unde riten hin.
nû nâhet in ir ungewin
unde ir lebens ende.
si sâhen ze der winstern hende
einen schoenen brunnen stân,
dâ bî erbeizte tristan
unde leit sich slâfen an daz gras.
Nampotanîs dô komen was
unde vant die burc beslozzen.
der helt unverdrozzen
was gein prîse harte snel:
er sach daz leide schapel
vor im in dem graben ligen.
daz wart lânger niht verswigen,
wan biz er in die burc gienc:
 <saget an, vrouwe, wer was hie?
ich hânz ersehen ûf den wegen,
ir sît bî einem man gelegen .>
 <nû sluzzet ir doch die porte zuo
hiute, dô ir ritent vruo:
wie kundez danne sîn geschehen?
hêrre, ir sult der dinge jehen,
der sich ritterlicher name
niht gein hôhem prîse schame .>
Alsô napotanis daz swert zuckete über sin vrouwe unde su im verjach
was ir von keydin geschehen were
er zuctez swert unde lief si an,
er sprach: < saget, wer ist der man,
bî dem ir hiute lâget?>
mit drô si wart gevrâget
biz s'im' gar verjach,
swaz ir von kâedîn geschach.
der leitlichen vergihte
sîn herze sô erschrihte,
daz ez im vuogete senede nôt:
 <tuo her ros, ez ist sîn tôt!>
er gâhte nâch im balde.
nû hôrter in dem walde
lûte bellen einen hunt;
der bil tete im leider kunt,
daz tristan unde kâedîn
bî im nâhen solden sîn.
nû gehôrte tristan,
daz achte wol geriten man
gein im vaste gâhten.
ê daz si in genâhten,
si wâren ê zen rossen komen.
 <wederre iwer hât mir benomen
mîner êren hôhen prîs?>
des vrâgete si nampotanîs.
dô sprach der höfsche tristan:
 <hêrre, hie stânt zwêne man,
die iu nie leit getâten,
noch muot ze tuone hâten;
unde sol uns daz helfen iht,
kein leit uns danne von iu geschiht .>
 <ich hân vernomen diu maere,
der ist mîn herze laere
hôher vröude iemer mê.
ouwê, ich lasters sieche, ouwê,
wie wê mir mîn laster tuot!
ich wil lîp unde guot
umbe iwer zweier leben gebn,
durch iuch wil ich geben mîn leben:
niht suone hie geschehen mac .>
er zuctez swert, einen grôzen slac
er ûf kâedînen sluoc.
Tristan im daz niht vertruoc,
er sluoc im eine wunden starc,
dâ diu brust daz herze barc.
ich waene, diu wunde alsô geriet,
daz er daz herze enzwei geschriet.
der wunden er dâ tôt gelac.
Kâedîn der wer dô pflac
unde sô leitlicher site,
den daz ende volget mite:
er lac jaemerlîchen tôt.
Tristan in vil grôzer nôt
muose al eine belîben dô.
sîn strît der gedêch alsô,
daz herter strît nie wart gesehen
noch niemer mêre kan geschehen:
dannoch ir siben wâren,
die sîns lebens kunden vâren,
der sluoc er drî in kurzer stunt.
die viere sô sêre wurden wunt,
daz er vor in sicher was.
mich müet, daz tristan niht genas!
ein rîter vaste gâhete her
mit eime gelüppeten sper.
er stach tristande einen stich.
Tristan verstuont dô sich,
daz er was tôtlîchen wunt
unde sterben im muose werden kunt.
Tristan sluoc daz sper enzwei,
dô erz ûz im zucte, vil lûte er schrei.
daz stücke er in den rîter schôz,
dâ von warder lebns blôz:
vornân în unde hindan durch,
er ier durch in des tôdes vurch.
Tristan grôzes leides pflac,
dâ kâedîn dô tôter lac.
er huop ûf den tôten man,
er truoc in über den rücke dan.
ûf sîn pferit leit er in,
den tôten vuorter mit im hin-
hin in die stat ze karke.
dâ begunden klagen starke
junge unde alte, gar diu diet:
sîn tôt si gar von vröuden schiet.
der herzoge unde diu herzogîn,
den mohte leider niht gesîn
umbe ir herzeliebez kint.
ich waene, diu liute noch hiute sint
leidic umbe ir vriundes tôt.
sich gehabete diu wîzgehande ýsôt
leitlîche umb den werden man.
dô si bevant, daz tristan
haete ze dem tôde einen stich,
ir klage wart sô jaemerlich,
daz ir daz herze sô erschrac,
daz si unversunnen lac:
si haete von wêwen ungehabe.
Kâedîn der wart zem grabe
mit grôzem leide getragen.
von vriunden was dâ michel klagen,
dô man den rîter werde
bevolhen hât der erde.
Alsô der rîter keidin erslagen wart von der vrouwen wegen die er bulet
Dô schieden sich von dannen
wîbe unde mannen.
geschach nie wirs an keinem man?
nû lac der werde tristan
tôtlîchen siech unde wunt.
nû tete er sînem wirte kunt,
der was gesezzen in der stat,
den koufman er mit vlîze bat,
er sprach guotlîche ze im:
 <mîne bete vür guot vernim,
herzelieber gaviôl,
du solt mir varn zuo tintaniôl
unde der küneginne sagen,
ich waene des, ich sî erslagen
mit eime gelüppeten sper.
bite si durch mich komen her:
kumet si niht, sô bin ich tôt.
ich getriwe des vil wol ýsôt,
sine lâze mich niht sterben,
mac si mirz leben erwerben.
der bete solt du dich vlîzen.
einen segel wîzen
zeige ob si mit dir kumet,
ir kunft mir ze lebene gevrumet.
ob du ir niht bringen maht,
Gaviôl, sâ habe daz in der aht,
sô lâ den segel swarzen wesen.
wilt du, sô bin ich genesen,
wilt du, sô bin ich vervarn .>
 <swâ ich iwer leben mac bewarn,
daz tuon ich gerne, hêrre mîn.
ich wirbe hin zuo der künegîn
iwer bet unde iwer gebot .>
 <nû var den wec unde sô dir got!
kum sô du schiereste megest:
swaz du schaden dar ûf gelegest,
zwivalt ich gen gilte .>
den koufman niht bevilte
durch in keiner arbeit:
er was schiere bereit.
gein tyntaniôl vuor er sâ.
er vant die küneginne dâ,
er seit ir als man ir enbôt.
der maere leidec wart ýsôt,
wan wîp nie mê keinen man
sô rehte lieben gewan.
Ýsôt sprach: < swaz mir geschiht,
ich bin diu tristanden gesiht.
trac diu maere verborgen,
Gaviôl, ich kume morgen
rehte sô der tac ûf gât .>
 <liebiu vrouwe, deist niht rât,
irn traget die salbe mit iu dan,
der genese tristan.
Brangaenen vüeret dan mit iu,
der herze ist reine unde getriu .>
 <
Brangaene muoz belîben hie:
sô leider tôt geschach mir nie,
als an brangaenen mir geschach.
ir was sô leit mîn ungemach,
daz si des leides tôt gelac.
nieman ich gevüeren mac:
ich wil eine varn dâ hin.
beidiu mîn herze unde mîn sin,
niemer liebe den geschicht,
ê daz tristânen mîn ouge siht .>
nû haet ýsôt von karke
des koufmannes wîp vil starke
gebeten sô daz geschehe,
daz si sich des versehe,
daz komen solde der koufman:
 <dîne triwe zeich dar an,
daz tuo mir ê der zît bekant,
daz daz schif kom an daz lânt .>
 <zwâre, vrouwe, daz tuon ich .>
nû haete ze der verte bereitet sich
Ýsôt, diu bêle blunde.
in vil kurzer stunde
in die habe si quâmen;
dô diu liute daz vernâmen,
daz si quâmen ze lânde,
Ýsôt diu wîzgehande
an tristânen iesch daz botenbrôt,
ez waere komen sîn ýsôt.
 <vrouwe, nû ruoch mich wizzen lâzen,
wie der segel sî getân .>
 <der ist swarz als ein kol .>
diu wîzgehande tete niht wol,
daz si im benam daz leben
dô si sach ûf dem schiffe sweben
Alsô tristan starp unde ûf der born stunt uns sich ysot ûf die
bore leit unde dar ûf starp vor leide
einen segel wîz als ein snê.
Tristâne daz maere tete sô wê,
er kêrte sich umb unde starp.
grôze sünde ýsôt erwarp,
daz si in tôte âne nôt.
nû vernam diu blunde ýsôt,
daz im was der tôt gegebn.
Ýsôt gedâhte: < ez sol mîn leben
mit tristâne hinnen scheiden .>
disen ýsôten beiden
geschach nie groezer herzeleit.
diu bâre dem tôten was bereit,
in daz münster man in truoc.
von vriunden klage dâ was genuoc.
Ýsôte zuo der bâre saz;
ir wâren man unde wîp gehaz,
daz si tristanden tôte.
nû quam diu blunde ýsôte
zuo der bâre gegân,
dâ lac ûffe ir tristan.
dô si die bâre âne sach,
daz niht vor leide ir herze brach,
dar an geschach ein wunder grôz.
ir liehten wange si begôz
mit der ougen wâge,
mit leitlîcher vrâge
vrâgete ýsôt ýsôten:
 <wes sitzet ir bî dem tôten,
den ir, vrouwe, ertoetet hât?
durch got hin von der bâre gât!
ir habet getân ein michel mort:
gêt hin dan unde sitzet dort!>
 <swâ ir gebietent niwan dâ .>
Ýsôt sich ûf die bâre sâ
leite unde nam ir ende-
niht diu wîzgehende,
ez was ýsôt diu blunde.
ich waene, ieman vunde
under allen wîben nû ein wîp,
diu dem tôde gebe ir lîp
durch ir herzelieben man:
Ýsôt unde tristan
durch einander lâgen tôt.
mich erbarmet noch diu selbe nôt,
daz in ir triwe daz geriet,
daz si von dem lebene schiet.
nû haete der künec marke
vil schiffe unde manege barke
brâht durch gaehte ûf den sê.
dem tete ýsôten tôt sô wê,
daz er kûme lebete.
dô er ûf dem wâge swebete,
im wart gesaget maere,
daz tôt ýsôte waere
unde sîn neve tristan.
nû vrâgeter den selben man,
wie ir ende waere komen.
 <hêrre, habt ir niht vernomen
wâ von si diu minne twanc?
ez schuof ein unsaelic tranc,
daz gap ýsôten muoter ir.
daz trunken si von durstes gir
unde minneten einander iemer mê .>
 <ouwê mir iemer unde ouwê!>
Marke jaemerlîchen sprach,
 <dô diu unsaelde in geschach,
daz mir daz nieman seite!
in grôzem hazze ich des heite
Tristânen âne schulde:
unsers hêrren gotes hulde
ich niemer mê gewinnen kan.
ouwê ýsôt unde tristan,
wan vunde ich iuch noch lebende,
ich waere iu iemer gebende
swes sô iuh geluste .>
Marke sluoc zuo der bruste
slege ungevüege.
 <hêrre got, daz vüege,
daz ich si vinde unbegraben!
ich muoz iemer jâmer haben
biz an mîns tôdes ende .>
sô vaste er want die hende,
daz si muosen krachen.
vil weines âne lachen
was under sîme gesinde.
nâch sîner swester kinde
haeter vil grôze ungehabe.
nû was er komen in die habe,
gein der stat er begunde gâhen.
dô er komen was sô nâhen,
er hôrte vaste liuten:
 <waz sol diz liuten diuten?>
Marke wider sich selben sprach.
er quam zer kirchen unde sach
die tôten ûf der bâre stân:
 <ist diz ýsôt unde tristan?
ouwê, daz ich ie wart geborn!
ouwê, wie habe ich sie verlorn!
ouwê, ich armer marke!>
nû hiez er zwêne sarke
balde dar bereiten,
die sîne dar în sie leiten.
hin ze dem schiffe man si truoc.
ich waene, dâ leides was genuoc
under gesten unde under kunden.
Marke in kurzen stunden
vuor hin wider ûf den wâc,
er vuorte wîp unde mâc
Alsô der konig marck tristan unde ysot in steinen sercke leite unde
su mit yme vuorte über mere gen korneval unde eine rebe ûf ysoten
grap unde den rosen stof ûf tristan
mit im gein kurnewâle.
waz geschaehe kurvenâle?
Tristan gap in sîne hant
beidiu liute unde lânt,
ê er von dirre werlte vuor,
er schuof, daz im hulde swuor
sînes marschalkes kint.
allez leit daz ist ein wint,
wan daz kurvenâl im nam.
dô marke ze tintaniôl quam,
sîn leit begunder êrste klagen.
er hiez die tôten schône tragen
ze dem klôster, dâ sîn vater lac.
daz leit ich kûme sprechen mac,
daz sich under den liuten huop,
dô man die tôten begruop.
si lâgen niht in eime grabe:
ist ez als i'z' vernomen habe,
ich waene, sô wâren der grabe zwei.
vor leide weinerlîchen schrei
Marke der werde,
dô man in die erde
leite die edelen tôten,
Tristanden unde ýsôten.
ez wâren die tôten reine
in zwêne marmelsteine
harte schône geleit.
der künec grôzen jâmer leit
nâch den zwein gelieben:
sich mohte sîn herze klieben
von maneger leitlîchen nôt,
die er mit klage im selben bôt.
er rief dicke lûte: < ouwê!>
er sprach: < sol ich nû niemer mê
in dirre werlt iuch gesehen?
got hêrre, waz ist mir geschehen
an disen gelieben leides?
ine weiz, wes du beides,
Tôt, wan brich mîn herze enzwei!
ouwê unde heiâ hei,
mîn vröude in jâmer ist gedigen!
ich sihe ze grabe ligen,
daz mir nie niht sô liebez wart.
got hêrre, enphâ ir hinevart
als dîner güete wol gezeme,
unde si michêl der engel neme
in sîne pflege durch dîn gebot.
nû hilf mir, helfrîcher got,
daz in werde daz bezzer leben!>
einen rôsen stok, eine wînreben
hiez der künec bringen dar,
er satte einz her, daz ander dar:
die reben ûf daz reine wîp,
die rôsen ûf tristânes lîp.
dô daz geschach, man des niht lie,
die erde warf man ûffen sie:
daz grap wart schiere erden vol.
ouwê, daz ieman sterben sol,
der guot hât, schoene unde jugent,
edele zuht unde ganze tugent.
an tristâne daz allez was,
swaz man von rîter ie gelas:
dô engewan nie ritteres ritterschaft
an lobe lobelîcher kraft.
Tristânes leben ich kroene,
er was zühtic unde unhoene,
getriwe unde milte.
wie lützel in bevilte,
swâ er solde erwerben prîs.
er was hövesch unde wîs.
ze erneste unde ze schimphe
haeter guote gelimphe.
ahî! wie manege guote tât
Tristânes lîp begangen hât
ûf turneie unde in strîten,
ez enwas bî sînen zîten
niemans prîs sô wol zelobe:
andern prîsen swebeter obe.
ine gehôrte nie bî mînen tagen
weder gelesen noch gesagen
von sô wol gelobetem man,
als was der werde tristan.
heite in daz tranc der minne
niht brâht ûf unsinne!
daz krankte in dicke an êren:
diu minne kan wol lêren
vröude unde herzenôt.
wer vernam sô jaemerlîchen tôt
an zwein gelieben ie mê?
mir tuot noch ir sterben wê,
wan si sturben beide
von rehtem herzeleide.
wolte got, solde er noch leben,
dem man sô hôhez lop muoz gebn!
ich bin dem tôde gar gehaz.
warumbe tuot unser hêrre daz,
daz er die vrumen hin nimet
unde in der boesen niht gezimet?
zwâre daz ist wunderlich!
ich von türeheim uolrich
lieze tûsent boese sterben,
ê einen vrumen verderben.
Swer hât lîp unde guot
unde sô mit den beiden tuot,
daz im ez diu werlt hât verguot,
den hât saelde wol behuot:
swer rehte kan mit guote leben,
beidiu haben unde gebn,
entriwen der ist ein saelic man.
Ýsôt unde tristan
dannoch minne pflegen,
dâ si in der erde legen.
nû vernement in welcher aht:
diu rôse unde diu rebe sich vlaht
zesamen in der erden.
 <wie kunde daz iemer werden?>
sprechent genuoge,
 <ez ist ein unvuoge,
ob sich tôten minnent
unde iemer an einander gesinnent .>
ez ist vür die wârheit
dicke aldâ her geseit,
daz ez in zwein geschaehe.
ob ich des nû jaehe,
daz ich ez haete gesehen,
sô müeze ich unrehte jehen.
diu âventiure ez saget:
unprîs er dar an bejaget,
swer ez niht gelouben wil.
diz buoch daz ist der minnen zil:
rehte minnaere
die minnen diz maere.
wâ wart ie groezer minnenkraft
danne an ir geselleschaft?
diu minne erzeigete an disn zwein,
daz zwei gelieben sint in ein.
sint si? jâ, ez ist mîn wân.
Ýsôt unde tristan
liten durch einander michel nôt:
sîn tôt was der vrouwen tôt.
nû müeze sich got erbarmen
über diu gelieben armen
unde nemes in sîn rîche,
des wünsche ich in inneclîche.
si waeren rîche in der werlt,
haete si gelân der minnen gelt.
diu minne in jaemerlîchen galt.
ine weiz wes ýsôt engalt,
daz tristânes tôtlichiu wunde
ir niht zelebene gunde.
wâ wart ie groezer triwen schîn,
danne hât ýsôt diu künegîn,
daz si von der werlte schiet,
als ir herzeleit geriet?
mich erbarmet noch ir sterben.
nû lâze si got erwerben
sîn rîche, des sint si wol wert:
swâ triwe an triwe triwen gert,
den sol got genaedic wesen.
swelhe vrouwen an disem buoche lesen,
die suln mir wünschen heiles
unde danken mir mîns teiles,
des ich dar an gesprochen hân:
ich hân ez durch einen man getân,
der ist wol aller êren wert.
sîn herze hôhes prîses gert:
er denket spâte unde vruo
niwan wie er wol getuo
unde sich geliebe der werlte.
got gebiet ir, daz im gelte,
der er vil gedienet hât.
sîn leben an ir gnâden stât.
nû hoerent, wie marke gevuor:
ûf den heilegen er swuor,
er wolte ritterlîchez leben
gote ûf sîne gnâde ergebn,
daz er verküre ir schulde,
ob si wider sîner hulde
ichsiht haeten getân.
Ýsôt unde tristan
er begunde ein klôster machen
mit rîlîchen sachen:
er gap dar gar sîn eigen,
manegen rîchen leigen
er dem goteshûse gap.
er hiez daz münster, daz diu grap
stuonden drinne in mitten.
die mûraere begunder biten,
daz siz alsô worhten.
Marke was mit vorhten,
wenne der tôt quaeme
unde im daz leben naeme.
er vastet unde gebette vil:
er tete, als der zegnâden wil,
swenner vert von hinnen,
im unde in gewinnen
wolter daz êwige leben.
man sach den rôsen unde den rebn
ob dem grabe gevlohten,
daz si niht harter mohten
an anderiu sîn gewunden.
niemêr hât bevunden
sît diu werlt êrste wart,
daz zwei nâch ir hinvart
einander minneten alsô.
die mûraere wâren getriwe dô.
wô wart ie triwe alsô grôz?
aller triwen übergenôz
was der werde tristan,
des sol man in geniezen lâzen:
ob er noch ist zehelle,
daz in got dannân zelle
unde in neme in sîn rîche-
des wünschent vlîzeclîche!-
unde die küneginne ýsôt,
der ir triwe daz gebot,
daz si nam gaehez ende.
mit sîner zeswen hende
muoz er vüeren si ûz nôt.
waz tristan unde ýsôt
erliten, daz habt ir gar vernomen.
got lâze uns in sîn rîche komen,
swenne wir varn von hinnen,
daz wir der helle entrinnen
unde si niemer versuochen.
got sol uns beruochen
mit sîner reinen güete
unde staete unser gemüete,
daz wir verdienen sînen segen,
unde sô der engel solle wegen
alle unser missetât
unde uns enphâhe sîn trinitât.
Amen!
