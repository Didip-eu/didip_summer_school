Ir werlte minnaere,
vernement disiu maere,
wie einem rîter gelânc
der nâch der werlte lône ranc
beidiu spâte unde vruo.
er dâchte in manege wîs dar zuo
wâmite er daz begienge
daz er den lôn enphienge
werlticher êren.
er kunde wol gemêren
sîn lob an allen orten,
mit werken unde mit worten
sîn leben was sô vollebrâht
daz sîn zem besten wart gedâht
in allen tiutschen lânden.
er haete sich vor schanden
alliu sîniu jâr behuot;
er was hübisch unde vruot,
schoene unde aller tugende vol.
swâ mite ein man zer werlte sol
bejagen hôher wirde prîs,
daz kunde wol der hêrre wîs
bedenken unde betrahten.
man sach den vil geslahten
Ûzerweltiu kleider tragen.
birsen, beizen unde jagen
kunde er wol unde treip sîn vil,
schâchzabel unde seitenspil
daz was sîn kurzewîle.
waer über hundert mîle
gezeiget im ein ritterschaft,
dâ waer der hêrre tugenthaft
mit guotem willen hin geriten
unde haete gerne dâ gestriten
nâch lobe ûf hôher minne solt.
er was den vrouwen alsô holt
die wol bescheiden wâren,
daz er in sînen jâren
mit lânge wernder staete
in sô gedienet haete,
daz alliu saeldenhaften wîp
sînen wünneclichen lîp
lobten unde prîsten.
als uns diu buoch bewîsten
unde ich von im geschriben vant,
sô was der hêrre genant
her wirent dâ von grâvenberc.
er haete werltîchiu werc
gewürket alliu sîniu jâr.
sîn herze stille unde offenbâr
nâch der minne tobte.
Sus saz der hôchgelobte
in einer kemenâten,
mit vröuden wol berâten,
unde haete ein buoch in sîner hant,
dar an er âventiure vant
von der minne geschriben.
dar obe haete er dô vertriben
den tag unz ûf die vesperzît;
sîn vröude was vil harte wît
von süezer rede die er las.
dô er alsus gesezzen was,
dô quam gegangen dort her
ein wîp nâch sînes herzen ger
ze wunsche wol geprüevet gar
unde alsô minneclich gevar
daz man nie schoener wîp gesach.
ir schoene volleclichen brach
vür alle vrouwen die nû sint.
sô rehte minneclichez kint
von wîbes brüsten nie geslouf.
ich sprîche daz ûf mînen touf,
daz si noch verre schoener was
dan vênus oder pallas
unde alle die gotinne
die wîlen pflâgen minne.
ir antlütz unde ir varwe
diu wâren beidiu garwe
durhliuhtec als ein spiegellîn.
ir schoene gap sô liehten schîn
unde alsô wünneclichen glast
daz der selbe palast
von ir lîbe erliuhtet wart.
der wunsch enhaete niht gespart
an ir die sînen meisterschaft,
er haete sîne besten kraft
mit ganzem vlîze an si geleit.
swaz man von schoenen wîben seit,
der übergulde was ir lîp.
ez wart nie minneclicher wîp
beschouwet ûf der erde.
ouch was nâch vollem werde
ir lîp gecleidet schône.
diu kleider unde diu krône
diu diu selbe vrouwe kluoc
ûf unde an ir lîbe truoc,
diu wâren alsô rîche
daz si sicherlîche
nie man vergelten kunde,
ob man si veile vunde.
Von grâvenberc her wirent
erschrac von ir wol zwirent,
dô si quam geslichen.
sîn varwe wart erblichen
vil harte von ir künfte dâ.
in nam des michel wunder sâ
waz vrouwen alsô quaeme.
ûf spranc der vil genaeme
erschrocken unde missevar
unde enphie die minneclichen gar
vil schône als er wol kunde.
er sprach ûz süezem munde:
 <sint, vrouwe, gote willekomen!
swaz ich von vrouwen hân vernomen,
der übergulde sint ir gar>.
diu vrouwe sprach mit zühten dar:
 <vil lieber vriunt, got lône dir!
erschric sô sêre niht von mir:
ich binz diu selbe vrouwe doch
der du mit willen dienest noch
unde aldâher gedienet hâst.
swie du vor mir erschrocken stâst,
sô bin ich doch daz selbe wîp
durch die du sêle unde lîp
vil dicke hâst gewâget.
dîn herze niht betrâget,
ez trage durch mich hôhen muot.
du bist hübisch unde vruot
gewesen alliu dîniu jâr,
dîn werder lîp süez unde klâr
hât nâch mir gerungen,
gesprochen unde gesungen
von mir swaz er guotes kan;
du waere et ie mîn dienestman
den âbent unde den morgen,
du kundest wol besorgen
hôhez lob unde werden prîs;
du blüejest als ein meienrîs
in manicvalter tugende,
du hâst von kindes jugende
getragen ie der êren kranz,
dîn sin ist lûter unde ganz
an triwen ie gein mir gewesen.
vil werder rîter ûzerlesen,
darumbe bin ich komen her,
daz du nâch dînes herzen ger
mînen lîp von hôher kür
beschouwest wider unde vür,
wie schoene ich sî, wie vollekomen.
den hôhen lôn, den rîchen vromen,
den du von mir enphâhen maht
umb dînen dienest wol geslaht,
den solt du schouwen unde spehen.
ich wil dich gerne lâzen sehen
waz lônes dir geziehen sol.
du hâst gedienet mir sô wol>.
Den edeln hêrren tugentrîch
dûhte harte wunderlîch
dirre vrouwen tegedinc,
wan si der selbe jungelinc
mit sînen ougen nie gesach,
unde doch diu selbe vrouwe sprach,
er waere ir dienestman gesîn.
er sprach: < gnâde, vrouwe mîn,
habe ich iu gedienet iht,
entriwen des enweiz ich niht.
mich dunket âne lougen
daz ich mit mînen ougen
iuch vil selten habe gesehen.
sît aber ir geruochent jehen
mîn ze cnehte, saelic wîp,
sô sol mîn herze unde mîn lîp
iu ze dienste sîn bereit
mit willeclicher arebeit
unz ûf mînes tôdes zil.
ir hânt sô hôher saelden vil
unde alsô manicvalte tugent,
daz iwer vröudeberndiu jugent
mir vil wol gelônen mac.
wol mich daz ich disen tac
gelebet hân! des vröuwe ich mich,
sît daz ir, vrouwe minneclich,
mînen dienst enphâhen welt.
vrouwe an tugenden ûzgezelt,
geruochent künden mir ein teil
durch daz wünnebernde heil
daz an iu, schoeniu vrouwe, lît:
von wannen ir geheizen sît
oder wie ir sît genant,
iwer name unde iwer lânt
werde mir hie kunt getân,
durch daz ich wizze sunder wân
ob ich in allen mînen tagen
ie von iu gehôrte sagen>.
Des antwurt im diu vrouwe dô,
si sprach gezogenlîche alsô:
 <vil lieber vriunt, daz sol geschehen.
ich wil dir gerne hie verjehen
mînes hôchgelobten namen.
dun darft dich niemer des geschamen
daz du mir undertaenic bist.
mir dienet swaz ûf erden ist
hordes unde guotes,
ich bin sô hôhes muotes
daz keiser unde küneges kint
under mîner krône sint,
grâven, vrîen, herzogen
habent mir ir knie gebogen
unde leistent alle mîn gebot.
ich vürhte nieman âne got,
der ist gewaltic über mich.
diu werlt bin geheizen ich,
der du nû lânge hâst gegert.
lônes solt du sîn gewert
von mir als ich dir zeige nû.
hie kum ich dir, daz schouwe du>.
Sus kêrtes im den rucke dar:
der was in allen enden gar
bestecket unde behangen
mit würmen unde mit slângen,
mit kroten unde mit nâtern;
ir lîp was voller blâtern
unde ungefüeger eizen,
vliegen unde âmeizen
ein wunder drinne sâzen,
ir vleisch die maden âzen
unz ûf daz gebeine.
si was sô gar unreine
daz von ir bloeden lîbe wac
ein alsô egeslicher smac
den nieman kunde erlîden.
ir rîchez kleit von sîden
vil übel wart gehandelt:
ez wart aldâ verwandelt
in ein vil swachez tüechelîn;
ir liehter wünneclicher schîn
wart vil jâmerlich gevar
bleich alsam ein asche gar.
Hie mit schiet si von dannen.
daz si von mir verbannen
unde aller kristenheite sî!
der rîter edel unde vrî,
dô er diz wunder âne sach,
zehant sîn herze im des verjach,
er waere gar verwâzen,
swer sich wolte lâzen
an ir dienste vinden.
von wîbe unde von kinden
schiet er sich aldâ zehant;
er nam daz kriuze an sîn gewant
unde huop sich über daz wilde mer
unde half dem edeln gotes her
strîten an die heidenschaft.
dâ wart der rîter tugenthaft
an staeter buoze vunden.
er schuof daz zallen stunden,
dô im der lîb erstorben was,
daz im diu sêle dort genas.
Nû merkent alle die nû sint
dirre wilden werlte kint
diz endehafte maere:
daz ist alsô gewaere
daz man ez gerne hoeren sol.
der werlte lôn ist jâmers vol,
daz muget ir alle hân vernomen.
ich bin sîn an ein ende komen:
swer an ir dienste vunden wirt,
daz in diu vröude gar verbirt
die got mit ganzer staetekeit
den ûzerwelten hât bereit.
Von wirzeburc ich cuonrât
gibe iu allen disen rât,
daz ir die werlt lâzet varn,
welt ir die sêle bewarn.
