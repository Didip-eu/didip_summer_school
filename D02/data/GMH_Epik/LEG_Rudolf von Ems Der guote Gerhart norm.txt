Swaz ein man durch guoten muot
ze guote in guotem muote tuot,
des sol man im ze guote jehen,
wan ez in guote muoz geschehen.
swen sîn gemüete lêret
daz er ze gote kêret
herze, sinne unde muot,
daz er daz beste gerne tuot,
der hüete an dem guote sich,
sô ist ez guot unde lobelich.
swer durch guot iht guotes tuot,
durch guotes herzen guoten muot,
wil er sich selben rüemen vil,
sô jagt er ûf des ruomes zil
den ruom hinz an ein ende
mit solher missewende
daz mit des ruomes missetât
des guoten ruom an im zergât.
von swem guotes iht geschiht,
des ruom ist gên der welt ein niht;
wan der welde spehender muot
kan wol übel unde guot
bescheiden unde erkennen gar
dar nâch er beider wirt gewar.
durch daz sô lâze ein wîser man
der guotes sich versinnen kan
die guoten unde die wîsen
sîn lob ze rehte prîsen;
sô wirt er wîten maere,
sîn getât wirt lobebaere,
swenn ir die ze guote jehent
die guot nâch rehter güete spehent.
er sol daz rüemen lâzen sîn;
wan den guoten wirt wol schîn
ob er durch guotes herzen rât
guotes iht geprüevet hât.
Die wîsen jehent, swer sich lobe
sunder volge, daz er tobe.
nâch der lêre ich kêre
mit mîner kranken lêre
gegen wîser unde an tumber diet.
dise lêre mir beschiet
ein maere, daz mit wârheit
nâch rehter ebenmâze seit,
wie sêre ein man missevert
des ruom sîn lob sô gar verzert
daz man in vürbaz prîset niht
wan als er im selben giht.
des lob hât vil kurzen prîs.
an einem rîchen keiser wîs
bin ich der lêre gestiuret.
mich hât geâventiuret
sîn getât der lêre an im,
daz ich von sînen werken nim
die lêre die ich lêre hie.
daz er die lêre über gienc,
des wart sîn prîs geneiget,
verkrenket unde gesweiget;
wan er dûhte sich sô kluoc,
sô reht, sô guot daz er ie truoc
in sînem wâne alsolhen wân
daz er aleine wânde hân
ein lob, daz al der welte vor
der saelden krône truog enbor
mit lobe in rîchem prîse.
mit alsô tumber wîse
geruomte er selbe sich sô vil
daz im der ruom an lobe ein zil
von sîn selbes prîse gap,
swie sîn prîslîcher urhap
sô guot, sô lobebaere
mit rîchem prîse waere
daz im von rehte was bereit
der welte lob mit werdekeit,
biz daz ein ruom von im geschach
dâ mit er sînen prîs zerbrach.
Wie daz geschach, wenn ez ergie,
swer daz geruochet hoeren hie,
dem wil ich es niht verdagen.
ez was, als ich ez hoere sagen,
hie vor ein rîcher keiser grôz.
der was der hoehsten genôz
an wirde unde an manheit.
sîn miltiu zuht was alsô breit
daz sî in tete vil wîte erkant.
er was otte genant,
den rôten keiser hiez man in.
er kêrte muot, herz unde sin
mit keiserlîcher pflihte
an vride, an guot gerihte,
an zuht, niht an getiusche.
gewaere, milte unde kiusche
was er mit keiserlîcher tugent
in daz alter von der jugent
alsô lobelîchen komen
daz er ie was ûz genomen,
swâ man an lob die besten
ze den besten solde gesten.
der nam in sîn gemüete got.
er vleiz sich daz er sîn gebot
begunde minnen sêre
nâch der gelêrten lêre
die karlen hôhiu wîsheit
ûf daz gerihte hât geleit.
der was er sô vlîzic ie
daz er vil selten über gienc
swaz im daz alte reht gebôt;
daz leist er gar vor aller nôt
unde kêrte dar an sînen muot
wie sîn gerihte wurde guot.
sus zierte keiserlîche
sîn name roemisch rîche.
nû hâte er dô ze wîbe
ein wîp diu sînem lîbe
gezam unde ouch der krône.
diu hâte ir wîpheit schône
mit kiuscher zuht an got bewant.
diu was ottegebe genant.
diu edel reine guote
minnte in irem muote
got alsô staeteclîche
daz diu vil tugentrîche
ir schepher selten ie verkôs.
ir zuht mit wandel nie verlôs
got noch ir mannes vriuntschaft.
mit alsô tugentrîcher kraft
was ir sin, ir herz, ir muot
in gotes hulde sô behuot
daz sî nû mit werdekeit
ze himelrîche krône treit.
Sante ottegebe diu reine
begunde ir schepher eine
von herzenlîchen sinnen
sô staeteclîchen minnen
daz sîn lob von ir nie geschiet.
ir man dem keiser sî geriet
daz er gedaehte wol dar an,
swie rîch ist in der welt ein man,
daz im guotes niht bestât
sô er die armen welt verlât;
wan als ez wirt hin vor im brâht
daz im des lônes ist gedâht
nâch sînen werken, diu er tuot,
dient er wol, sîn lôn wirt guot.
anders lônt man im dâ niht
wan des der lôn den werken giht.
ditz nam der hêrre in sînen muot
unde dâchte des, ob er sîn guot
in gotes namen teilte,
daz er dâ mite heilte
die wunden sîner sünde.
des nam er ein urkünde
dort an der schrift der wârheit,
diu von dem almuosen seit,
swer ez mit guotem muote gît,
daz ez leschet zaller zît
die sünde, alsam daz wazzer tuot
daz viur . ditz was dem hêrren guot
ein liebez bîspel unde ein trôst,
der in von zwîvel tete erlôst.
Der keiser unde diu keiserin
berieten sich des under in
daz sî mit der minne
der hoehsten keiserinne
got ir schepher êrten
unde sînen dienst mêrten
durch ir êre in sînem namen.
den reinen rât vil lobesamen
gab in der gotlîche rât
ze herzen âne missetât,
als ich iu nû bescheide.
sî berieten sich beide
daz sî durch gotlîchen ruom
ein rîchez erzebistuom
machten ûf ir eigen,
dâ man wol möhte zeigen
durch unser vrouwen êre
gotes dienst iemer mêre.
ditz geschach . sî gâben dran
eigen, dar zuo dienestman,
stete, bürge unde ouch lânt.
ditz ist noch megdeburc genant;
ze sahsen in dem lânt ez lît.
der keiser stiftez bî der zît
mit solhen kreften daz ez treit
von rîcheit iemer werdekeit
in hôhem namen hinnen vür.
dô gar mit rîchlîcher kür
des bistuomes rîcheit
nâch sînem willen was bereit,
er nam ze kôrherren dar
niht wan der vürsten sune gar.
dâ wart ein vürste wol geborn
ze erzbischof erkorn.
dem erwarp gewalticlîche
der edel keiser rîche
ein reht, daz iemer hinnen vür
der bischof sitzet an der kür,
dâ der krône wirt erkorn
ein vogt, der vîentlîchen zorn
unde ungerihte stoeren sol.
diu rîche hêrschaft zieret wol
daz keiserlîche almuosen grôz.
den keiser dannoch nie verdrôz
er wolde man dar sîn genant.
von des bischoves hant
enphieng er rîchiu lêhen dâ.
mit den vürsten warp er sâ
daz sî ir eigen gâben dran
unde ez enphiengen wider dan
mit rehter mannes lêhenschaft.
mit alsô hêrlîcher kraft
wart gefrîget sâ diu stift;
daz seit diu wârheit unde diu schrift
diu daz wortzeichen treit
mit offenlîcher wârheit.
des vreute sich gemeine
diu edel unde diu reine
unde hoehte swâ sî mohte
daz gotes êren tohte.
swâ diu stift gerîchet wart,
daz wart nie von ir gespart.
Dô ditz allez sus geschach
unde der keiser reht ersach
gezierde unde grôze rîcheit,
diu an daz gothûs was geleit,
er vreute in sînem muote sich.
ze got was vil grôzlich
von herzen dicke sîn gebet,
daz er mit guotem willen tete
in gotes namen zaller zît.
sunder valsches herzen nît
truoc diu keiserinne
ze gote staete minne.
nû began der keiser wîse
wol nâch der welde prîse
an hôhem muote rîchen.
sich kunde niht gelîchen
an vröuden sînem muote.
daz er sô vil ze guote
tete durch gotes êre,
des vreute er sich vil sêre;
wan er darumb zaller zît
haete sunder widerstrît
der welde lob ze lône.
mit eines mundes dône
pruofte nieman anders niht
wan daz ein keiserlich geschiht
von im geschehen waere.
daz was ein ellich maere
in dem lânde hie unde dort.
des wuohs sîn prîslîchez wort.
Dô der keiser wol vernam
daz im der welde lob gezam,
er gedâhte in sînem muote:
 <sît ich mit mînem guote
der welde prîs erworben hân,
sô sol ze rehte, dest mîn wân,
mîn lôn von gote werden grôz,
wan mich vil wênic des verdrôz
des ich hân durch in getân.
mit mînem guote ich koufet hân
ze himel wernde staetekeit.
sît nû mit hôhem prîse treit
mîn guottât al der welde vor
des lobes krône hôch enbor,
sô sol mîn lôn ouch hôher sîn;
wan von mir ist worden schîn
ein guottât, diu vor gote swebt
sô rîche daz nû nieman lebt
der umb daz êwiclîche leben
durch got hab als vil gegeben .>
der muot nie von im geschiet.
sîn rüemlîcher prîs geriet
sînem herzen daz ez nie
den rüemlîchen wân verlie.
nû hoer ich die wîsen sagen
daz nieman lânge müge tragen
einen muot verborgen
mit vröuden noch mit sorgen,
ez recke sîner zungen ein ort
nâch sînem willen ie diu wort
diu danne sînes herzen rât
beslozzen in dem muote hât.
Ditz bewaer ich als ich sol.
diu âventiur bewaeret wol
an dem keiser disiu wort;
wan er gar unz an daz ort
mit der rede an got gewuoc
daz er verborgen lânge truoc.
ditz geschach als ich iu sage.
er huob sich an einem tage
besunder in daz münster dan.
der ellenthafte werde man
viel ûf sîniu blôzen knie,
dô er vür vrônalter gienc,
mit tiefen herzesiuften vil.
er sprach, als ich iu sagen wil,
ze gote in sînem muote alsô:
 <hêrre got, alphâ et ô,
gewaerer schepher, süezer krist,
sît ich geloub daz du bist
in drîvaltiger einekeit
ein got, der mit drin namen treit
drîe namen in einer kraft,
des drîvaltigiu meisterschaft
mit drin kreften werden hiez
swaz sich ie gesehen liez
unde daz ouch nie gesehen wart,
die drî krefte hânt bewart
mit dîner drîvaltigen kraft
aller krêatûr geschaft.
diu êrste kraft ist der gewalt
der dem vater ist gezalt.
diu ander dest diu wîsheit
diu des sunes namen treit.
des heiligen geistes güete
nennet mîn gemüete
an dir zuo der dritten kraft
nâch dîner wîsen meisterschaft.
die drî krefte hânt mit kraft
geheftet sich in einen haft,
des kraft mit solhen kreften stât
daz niemer mê sîn kraft zergât.
daz bistû, vater sâbâôth.
dîn väterlich gewalt gebôt
des himels wernde staetekeit,
wie unde in welher mâze er treit
der sterne louf, der sunnen schîn.
du hâst mit dem gewalte dîn
tac unde nacht gescheiden;
dîn kunst hât in beiden
mit der mômente ir zît gewegen.
gnâde, lob, vrid unde segen,
der wünschent zallen zîten dir
der himelischen tugenden gir,
die du hâst in niun schar
insunder geordent gar.
die engel unde erzengel sint,
die lobent dich, vater unde kint,
mit drin namen einen,
iemer wernden reinen,
ân urhab unde ân endes kunft,
mit gotlîcher sigenunft.
Daz lob der stüel, der hêrschaft,
daz vürsten ampt, der himel kraft,
der gewalte staete maht,
lobent dich tac unde nacht
unde dînen väterlîchen sin.
Chêrubin unde sêraphin
sint dîner hôhen gotheit
mit lobe zaller zît bereit.
ouch lobent staeteclîchen dich
swaz mit dînen kreften sich
verborgen hât sô tougen
von menschlîchen ougen
daz ez iemer alle vrist
von menschen ungesihtic ist,
unde manic geschaft die mir benimt
dîn vorhte, daz mir niht gezimt
daz ich sî vürbaz nenne;
wan daz ich dran erkenne
daz dîn gotlîcher rât
alliu dinc geschaffen hât.
ditz geschuof dîn väterlich sin.
du sitzest hôhe ûf chêrubin
unde hâst in dîner künde
die tiefe der abgründe.
Den andern sin heiz ich den rât
der sich zuo dir geslozzen hât:
daz ist des sunes wîsheit.
diu hât mit dîner kraft bereit
nâch volleclîchem werde
luft, wazzer, viur unde erde.
diu sint aller dinge hort
diu dîn gotlîchez wort,
daz kiusche ûz tiurem munde gienc,
geschuof in dirre welde hie.
Ich weiz, als ich bewîset bin,
an dir vürbaz den dritten sin:
daz ist diu diemüete,
des heiligen geistes güete,
mit der daz lebelîche leben
lebelîchen ist gegeben.
swaz lebendes ûf der erde lebt,
in lüften oder in wazzer swebt,
daz lebt in sîner blüete
von des heiligen geistes güete.
daz leben ist drîvaltic;
des ist dîn geist gewaltic.
ein leben lebendez leben hât
daz sich doch lebens niht verstât,
alsam daz holz, daz gras, diu wurz:
diu lebent, ir verstân ist kurz;
sî verstânt ir lebens niht,
wan daz sî wahsent, als man siht.
daz ander leben hât den rât
daz ez lebt unde sich verstât,
unde kan ez niht vür bringen
mit sinneclîchen dingen.
daz sint diu dinc diu sich verstânt,
vliezent, vliegent unde gânt.
daz dritte leben hât mit kunst
witze, sinne, rât, vernunst.
dem hât dîn lebender geist gegeben
reht, kunst, rede unde leben,
als ich unde elliu dîniu kint
diu menschlich geheizen sint.
ditz ist diu drîvaltige kraft
diu sich mit kreften hât behaft
zuo dîner süezen gotheit.
des sî dir lob unde êr geseit.
Wan âdâmes missetât
geschach durch eines wîbes rât
daz er dîn gebot verkôs
unde al die menscheit verlôs.
dô was dîn süezez wort bereit
zuo der vil bloeden menscheit,
uns armen gar ze trôste.
dâ mit uns erlôste
daz wort, dîns kindes menscheit,
daz mit dir wernde staete treit.
daz wort von dînem stuol sich lie,
ein reiniu magt ez enphie,
diu ez menschlîchen gar,
muoter unde magt, gebar.
daz bistû, süezer reiner krist,
wan du sun des vater bist,
der beider heiliger geist.
durch dînes lobes volleist
geloub ich daz dîn menscheit
in menschlîchen noeten leit
durch unser bloedekeit den tôt
in strenger menschlîcher nôt,
unde nâch des glouben sage
erstuont an dem dritten tage,
gewaerer mensch unde got,
unde daz der geist durch daz gebot
der gotheit zer helle kam,
unde die sînen gar dannen nam
von der êwiclîchen klage,
unde an dem vierzigistem tage
zuo dîner zeswen gesaz,
unde der mit trôste niht vergaz
die er ûf der erde hie
zeinem urkünde lie.
Sît ich ditz geloube wol
kristenlîche, als ich sol,
reiner got, sô bitt ich dich
daz du geruochest hoeren mich
durch des gelouben süeze,
daz ich bevinden müeze
mit menschlîchen ougen
an dîner gotes tougen
wie hôher lôn mir sî bereit
ze lône durch mîn arbeit,
die ich hân durch dich getân.
ich weiz von wârheit sunder wân
daz nû bî disen zîten
in allen lânden wîten
nieman alsô guoter ist
der dir, vil heiliger krist
sô wol gedient hab als ich.
in al der welt ist lobelich
mîn grôziu guottât worden.
mit dienstlîchem orden
hân ich durch dîn gotheit
iemer mê dir bereit
an dienstlîcher hêrschaft
staetez lob mit werder kraft,
mit manegem degen ûz erkorn,
der dînen dienst hât gesworn
ze leisten iemer mêre.
durch dîner muoter êre
hân ich die grôzen rîcheit
in dînem namen dir bereit.
Nû ger ich sunder valschen wân,
sît ich dir ergeben hân
sô manege huobe in dîn gebot,
daz du, vil süezer reiner got,
durch dîner muoter êre mir
erzeigest waz ich sol von dir
ze lône durch mîn arbeit hân,
die ich durch dich hân getân .>
dô der keiser ditz gebet
mit minneclîchem muote tete,
er gerte vürbaz anders niht,
als uns diu âventiur giht,
wan daz in got gewerte
des einen des er gerte,
daz er beschowen solde
wie im got lônen wolte
des er durch in ze guote tete.
nû hôrte rehte sîn gebet
dem sich kan vor verbergen niht,
des ouge in elliu herze siht,
unde gar verdenket ûf daz zil
swes ieman gedenken wil.
daz ist der got des wîser rât
vür dâcht in sînen witzen hât
swaz hinnen vür geschehen mac
unz an den jungisten tac.
der hôrt unde sach des keisers muot,
der im alsus verweiz sîn guot.
Der keiser bat mit vlîze
in maneger itewîze
got daz er im taete erkant
waz im lônes waer benant
durch daz er guotes tete durch in.
dô kam, als ich bewîset bin,
ein vil gewaerhafter bote,
der was im gesant von gote,
wol bereit, lût unde snel.
daz was ein liehtiu stimme hel;
die hôrt er nâhen bî im dâ.
sîner bete antwurt sî sâ
ein wênic zorniclîche:
 <vil werder keiser rîche,
dir hât got vil werdekeit
in dirre welte hie bereit.
er gab dir lîp unde êre unde guot.
nû hât dînes herzen muot
gegeben einen guoten rât
daz ez dîn hant geteilet hât
in gotes namen alsô wol.
des ist nû dînes prîses vol
diu welt in hôher werdekeit.
ouch was ze himel dir bereit
ein stuol, der nâhen was gesat
dem hoehsten an der hoehsten stat.
den hât dîn ruom geneiget.
dîn guottât ist gesweiget
durch dîn itwîze grôz,
der dich gên gote niht verdrôz,
daz du durch krankes herzen rât
verwizze im dîn guottât.
Nû solt du ze lône hân,
sît du ez hâst durch ruom getân,
der welte lobelîchen prîs,
den du hâst sô manege wîs
mit ruome dir gefüeget.
des lônes got genüeget.
der gert niht daz er eische guot,
er suochet reines herzen muot
nâch menschlîchem heile;
darumb ist im veile
mit êwiclîchem lône
des himelrîches krône.
du kundest ez wol machen
grôz mit manegen sachen,
waer dîn lob sô grôz vor gote
daz du in sînem gebote
haetest sunder argen wân
alsô prîslich guot getân
alsam ein guoter koufman,
der vürsten namen nie gewan,
des almuosen erworben hât
daz sîn name geschriben stât
an der lebenden buoche
mit gotlîchem ruoche.
du muost ez gote büezen
mit buoze in werken süezen,
wil du daz dir dîn arbeit vrume
unde ze guotem lône kume.
anders ist dir gar verseit
der lôn der dir was ê bereit .>
Der keiser dô sô sêre erkam
daz im der schric die vröude nam.
er sprach in sînem muote dô:
 <hêrre got, wie komt ez sô
daz jener koufman sol
vür mich gedienet hân sô wol?
mit urlob ich daz sprechen wil
daz ich sô werder rîter vil
dir hân gemachet undertân,
die baz ze dienste mügen stân
mit dienestlîchem muote
an werdekeit, an guote
dir, hêrre got vil guoter,
unde dîner lieben muoter,
danne ein sô gewanter man,
der den namen nie gewan.
doch wolt ich gerne wizzen daz,
möht ez geschehen âne haz,
wie sîn name waer genant,
daz er wurde mir bekant.
lieber hêrre, süezer got,
daz lâ geschehen durch dîn gebot .>
diu stimme zuo dem keiser sprach,
dô disiu rede alsô geschach:
 <ich wil nâch dînes herzen gir
den koufman rehte nennen dir
der die grôzen guottât
sô grôzlîch verdienet hât
daz sîn lob des lônes gert
der iemer staete ân ende wert.
Ez ist der guote gêrhart
von kölne, der sich hât bewart
von aller missewende gar.
sîn lîp ist valscher triwe bar,
sîn miltez herze reizet
daz man in guoten heizet:
durch daz ist er guot genant.
sîn saelde zieret wol diu lânt
dâ er gehûset inne hât.
sîn lob mit grôzer wirde stât .>
 <ach, hêrre, waz hât er getân
des er sô grôzen danc sol hân?>
sprach der keiser an der stunt.
 <wil du daz ez dir werde kunt,
sô var hinz im in disen tagen
unde bitt in dir die wârheit sagen .>
 <ez ervert ein bote wol,
den ich dar drumbe senden sol .>
dô antwurt im diu stimme alsô:
 <du möhtest es wol wesen vrô,
seite er dir die wârheit gar,
ob du selbe kaemest dar.
swenn er die rehten wârheit
sunder lougen dir geseit,
waz er got gedienet hât,
sô weiz ich wol, dîn herze lât
den strît unde giht im âne haz
daz er hab gedienet baz
die gotes hulde danne du,
swie sêre du dich rüemest nû .>
Der keiser huob sich dan zehant
dô der stimme dôn verswant.
ûz dem münster gieng er dan.
vil sêre er wundern sich began
waz disiu rede waere,
von der sô lobebaere
der koufman waere worden
mit lobelîchem orden.
dô der ander morgen kam,
der keiser messe vernam
mit keiserlîcher werdekeit.
als er enbeiz, dô was bereit
sîn pfert . er reit von dannen sâ.
sîn gesinde liez er dâ,
wan daz er heimlîchen nam
swer im dar zuo wol gezam,
die er die vart verhelen bat.
ze megdeburc ûz der stat
reit dô der keiser rîche
alsô tougenlîche
mit einer heimlîchen schar,
der lützel iemen wart gewar.
nû sande der vil werde man
ze kölne sîne boten dan
unde hiez dem bischof sagen
daz er in den selben tagen
in selb gesprechen solde,
unde daz er komen wolte
niht wan vil heimlîchen dar
mit einer heimlîchen schar.
Ditz sagten im die boten dâ.
des vreute sich der bischof sâ.
er began sich vaste gesten,
wan er den muotes vesten
wolt in sîn hûs enphâhen.
dô began der keiser nâhen.
der bischof gegen im schône reit
mit edlen rittern wol bekleit
unde ouch der burgaer ein teil,
die wâren sîner kunfte geil.
nâch keiserlîchem ruome,
mit geliute unde mit heiltuome
wart der keiser rîche
enphangen werdeclîche
ze kölne in der houbtstat.
der bischof in mit zühten bat
daz er im seite maere
durch waz er komen waere
sô rehte heimlîchen dar
mit einer alsô kleinen schar.
dô sprach gezogenlîche
der edel keiser rîche:
 <mich hât in heimlîcher ger
ein heimlich nôt gejaget her;
durch die muoz ich hie râtes gern.
ich mac der burger niht enbern
die hie sint gesezzen.
nû sult ir niht vergezzen,
lieber hêrre der bischof,
ir heizent morgen ûf den hof
den burgern gebieten,
ich wolde daz sî rieten
mir umb einer hande dinc.
heizent vür mich ûf den rinc
her komen al gelîche
arme unde dâ zuo rîche,
sô man die gloggen liute
unde in die zît betiute .>
 <
Hêrre, daz sol sîn getân .>
der bischof der hiez balde gân
sîne boten in die stat.
die tâten des der keiser bat
unde hiezen, als ich hân vernomen,
die burger vür den keiser komen.
nû nam des michel wunder
die burger al besunder
durch waz der vürste maere
sô eine komen waere.
doch waeren sî ungerne komen,
sî haeten alle an sich genomen
al gelîch ir besten kleit,
daz sî wol nâch werdekeit
möhten vor ir hêrren stân,
sprechen, sitzen unde gân.
dô gienc der keiser ezzen.
dâ was ouch niht vergezzen
keiserlîcher wirtschaft.
ez bôt im mit lieber kraft
der bischof güetlîch unde wol,
als man ez keisern bieten sol.
vil schiere dô sî gâzen
unde ein wîl gesâzen,
der vogt von rôme slâfen gienc.
der bischof guote nacht enphie
mit gruoze dâ zestunde
von des keisers munde.
Diu nacht gienc hin, der tac erschein.
die burger wurden des enein
daz sî ze hove giengen,
ir hêrren wol enphiengen.
dô man vruomesse gesanc,
sî hôrten einer gloggen klânc,
die man ze râte lûte
unde in die zît betûte
daz sî ze hove solden komen.
als in diu botschaft was vernomen,
nû was der keiser ûf den hof
komen unde ouch der bischof.
die sâzen bî ein ander dâ.
dô kâmen die burgaere sâ,
mit zühten, niht gedrungen,
die alten vor den jungen,
sô ritterlîchen wol bekleit
daz sî mit guoter werdekeit
in schoenen zühten süezen
den keiser möhten grüezen.
nû enphieng er al gelîche
die burger minneclîche
mit hovelîchen witzen.
er bat sî alle sitzen
an einen wîten rinc vür sich.
ir gruoz was vil güetlich
den sî im tâten unde er in.
nû nam er daz in sînen sin,
wâ er saeze bî der schar
durch den er was komen dar.
Sus begunde er umbe sehen
unde stille swîgend spehen
ob sî deheinen êrten
an den sî vürbaz kêrten
ir zuht dan an deheinen.
vil schiere sach er einen,
der was vor in der êrste,
der dûht in dâ der hêrste.
an dem wart er wol gewar
daz man entweich im in der schar;
swâ er hin wolde gân,
dâ sach man sî ûf hôher stân.
der was ze wunsche wol gestalt,
in guoter mâze was er alt,
mit solhen zühten was er wîs;
sîn hâr was grâ reht als ein îs
an houbte unde an barte gar.
er was schoene unde wol gevar,
reht als in der wunsch erkôs,
mit solher zuht diu nie verlôs
manlîchen prîs in kiuscher zuht.
von valschem wandel was sîn vluht.
er was guot unde wol gezogen,
an süezen zühten unbetrogen,
getriwe unde vil gewaere.
wîse unde unwandelbaere
was er gewahsen zeinem man.
vil rîchiu kleider truog er an.
Von scharlach rôt als ein bluot,
roc, mantel wâren guot,
mit zobel wol gezieret.
der mantel was gefurrieret
von hermîn wîzer dan ein swan.
vingerlîn unde vürspan
mit manegem guoten steine
truoc der getriwe reine
unde einen gürtel rîche.
sîn hâr was hovelîche
gespaenet wol, sleht unde reit.
wol gemachet unde vil gemeit
was geschorn im der bart.
daz was der guote gêrhart,
den der keiser suochte,
von dem des got geruochte
daz er von im ze guote enphie
swaz er in sînem namen ie
getet durch in ze guote,
wan ie mit reinem muote
sîn reinez herze erfullet was.
er was getriwe als ein adamas
mit manlîcher staetekeit,
als uns von im daz maere seit.
als der keiser in gesach,
zem bischof er heimlîchen sprach:
 <sagent an, wer ist dirre man
der alsô hovelîchen kan
gebâren unde zieren sich?
dest wâr, er ist sô hovelich
daz mich dunket wie er sî
von aller missewende vrî .>
Dô sprach der bischof sâ zehant:
 <ein tugentrîcher wîgant,
der niht mit valschen listen kan,
daz ist der alte werde man,
des herz ie rehter güete pflac.
von kintheit her an disen tac
hât er von wandel sich bewart.
ez ist der guote gêrhart.
sîn name wîten ist erkant.
er ist von rehte guot genant:
wan allez sîn gemüete
lebt in reiner güete .>
dô der keiser hôrte daz,
er began im ie baz unde baz
in sînem muote dô behagen.
 <ich hoere daz von im sagen>
sprach der keiser otte dô.
ze sehen was er sîn vrô,
wan im sô manic werdekeit
von sînen tugenden was geseit.
der keiser dô mit zühten sprach,
als er den guoten man ersach
mit alsô lobelîchen siten:
 <ir hêrren, ich bin her geriten
suochen rât umbe nôt
diu mir dise vart gebôt .>
dô sprâchen sî alle gelîche,
arme unde dar zuo rîche,
ir rât solt im sîn bereit,
kunden sî nâch wîsheit
in guoten rât gelêren
nâch keiserlîchen êren.
Des seite in der keiser danc
sunder allen valschen wanc,
als er mit vuoge kunde wol.
er sprach: < swer râtes üeben sol,
der sol suochen dâ er rât
vinde âne missetât.
durch daz sô suoch ich lêre hie;
wan iwer witze tete mir ie
helfe, rât mit triwen schîn.
nû naem ich gern ( daz lâzent sîn
mit iwerm willen âne haz)
einen dem ich sage waz
mich her zuo iu gejaget hât;
an dem wolt ich suochen rât,
dar nâch an iu allen,
wolt iu der rât gevallen .>
 <jâ, hêrre, swaz iu wol behaget,
dar an sîn wir unverzaget>
sprâchens alle gelîche dô
 <swaz ir welt, des sîn wir vrô .>
 <
Gêrhart, sô wil ich sprechen dich.
mîn herze an dich wîset mich .>
 <hêrre, ich bin solher witze erlân
daz ich sul aleine gân
mit râte zuo dem rîche>
sprach vil gezogenlîche
Gêrhart der tugentrîche man.
dô gienc er mit dem keiser dan
in eine kemenâten.
als sî dar in getrâten,
der keiser dâ die tür beslôz
mit einem rigel, der was grôz.
An ein gestüele er sitzen gienc.
den koufman er des niht erlie,
er muoste zuo im sitzen dran.
 <niht, hêrre> sprach der guote man
 <ich sitz ûf dem schamel wol,
wan es mich genüegen sol>
sprach er mit guoten witzen.
 <niht, du solt her sitzen
zuo mir an die sîten mîn .>
des wert er sich, doch muost ez sîn.
dô sprach der rîche vürste guot:
 <
Gêrhart, ich sag dir mînen muot:
ich bin komen her durch dich .>
 <hêrre, daz waer unbillich:
dar zuo waer ich an guote,
an geburt, an lîp, an muote
ze kranc daz ir des soltent
geruochen . ob ir woltent
mîn deheine stunde
bedurfen, ob ich kunde
iu getuon deheinen rât
 (des leider mich mîn kunst erlât),
ich waere durch einen boten komen,
als ich es haet ein wort vernomen .>
 <
Nû wizzest daz von wârheit,
daz ich ie dâ her gereit
daz ist gar durch dich geschehen.
nû lâ mich dîne triwe spehen
unde sag mir des ich vrâge dich .>
 <gerne, hêrre, daz tuon ich,
ob ich ez weiz .> < jâ du, vil wol .>
 <sô tuon ich ez, wan ich iu sol
getriwes herzen willen tragen .>
 <sô solt du mir rehte sagen,
wie kam daz, von welher art,
daz du der guote gêrhart
wurde zaller êrst genant,
daz man dir disen namen vant?
ich wil des gerne bitten dich
daz du des bewîsest mich
waz du habst durch got getân
daz du solt disen namen hân .>
 <hêrre mîn, daz kam dâ von,
die liute die sint des gewon
daz sî den zuonamen jehent
die sî staeteclîchen sehent
des mannes rehten namen mite.
daz ist an in ein arger site.
hêrre, als ist ouch mir geschehen.
ich kan iu leider niht verjehen
dâ von ich guot geheizen müge,
ez waer daz ich mich selben trüge.
ich hân niht durch got getân
sô grôzes daz ich müge hân
ze rehte disen grôzen namen,
sô hôhen unde lobesamen.
ich haete des dicke guoten muot,
sô irret mich, als manegen tuot,
gebreste unde guotes krankheit.
swenn ich des willen was bereit,
sô mocht ich ez doch niht getuon
sô daz ich lob, êre oder ruon
dar an bejagen möhte,
daz ez ze lob iht töhte.
Wolt ich tuon iht guotes,
diu krankheit mînes muotes
nam mir den guoten willen abe
sô gar daz ich mit kranker habe
den armen vröut in sîner nôt.
sûrez bier unde roggîn brôt
was mîn almuosen vür mîn tor,
swenn ich den armen sach dâ vor
mit kumberlîchen noeten sîn.
ich tete vil selten leider schîn
ob ich von mînem schepher ie
rîches guotes iht enphie.
swenn aber ich gedâhte an got
unde iht gab durch sîn gebot,
sô gab ich mit mîner hant
eteswenn ein alt gewant,
daz ich ze selten leider doch
hân durch in gegeben noch.
ouch sprach ich ie vil kurz gebet.
swenn ich daz zeinen zîten tete,
sô dûht es mich genuoc ein jâr.
hêrre mîn, ich sol vür wâr
des hôhen namen sîn erlân,
wan ich sîn niht verdienet hân .>
Der keiser sprach: < ez muoz et sîn
daz du durch den willen mîn
antwurtest mîner vrâge baz.
ich weiz wol, du hâst eteswaz
sô grôzlîches durch got getân
daz du mich solt wizzen lâzen
wâ von dir dirre name wart .>
dô sprach der guote gêrhart:
 <des sult ir, hêrre, erlâzen mich .>
er sprach: < entriwen, nein ich.
sag an, ich wil es niht enbern.
du solt mich niht der bete entwern,
wan du ez doch sagen muost,
swie ungern du ez tuost .>
dô rief der vil guote man
got in sînem herzen an.
er sprach: < owê, hêrre got,
sol ich nû durch ditz gebot
dir verwîzen ob ich ie
guotes iht durch dich begie?
daz lâ dich, hêrre, erbarmen.
gedenk an mich vil armen
daz ich ez betwungen tuon,
anders durch deheinen ruon.
ditz ist ein alsô strenger man
daz ich mich niht erweren kan.
ich muoz im sagen ûf daz zil
swaz er von mir hoeren wil.
durch die vorhte muoz ich jehen,
ist von mir guotes iht geschehen.
daz ist dir, süezer got, erkant .>
mit dem gedanke er viel zehant
vür den keiser ûf diu knie,
in solhem muote als ob er hie
wolte mit den selben siten
den keiser mit dem munde biten
daz er der bete wurd erlân.
sîn bete was alsô getân:
Er bat den keiser daz er in
der bet erliez, ouch bat sîn sin
got daz er an im verkür,
ob er mit giht aldâ verlür
in rüemlîcher schulde
die süezen gotes hulde.
von tiefes herzen andâht
wart zweier hande bete brâht
vür got unde vür den vürsten guot.
daz herze schiet lîp unde muot
mit triwen gên in beiden,
als ich iu wil bescheiden.
er bouc vür got des herzen knie,
des lîbes vür den keiser hie;
des herzen muot vor gote lac,
der lîp vor dem keiser pflac
niht wan daz er in bat daz er
lieze sîner vrâge ger.
daz herze was vor got alsam,
ze dem ez rât unde urlob nam
daz er nâch sînen hulden
in von disen schulden
geruochte ledic machen;
wan er an disen sachen
von herzen gar ungerne tete
den ruom durch des keisers bete.
Sît er nû muot, herze unde rât
mit bete an sî geneiget hât,
sô waen ich wol daz in gewer
sîner herzenlîchen ger
des güete in rehter güete wert,
swes iemen rehtes an in gert.
der süeze, der gewaere krist,
der aller güete ein urhab ist,
des güete was vil bezzer dâ,
alsam dâ vor ie anderswâ,
danne menschlîche güete.
mit blüendes bluomen güete
bluote genaedeclîche güete
vür keiserlich gemüete.
got mit güete in werte
des er hinz im gerte;
der keiser in entwerte
des er an in gerte;
got der schulde an im vergaz
durch sîn bete sunder haz;
der keiser niht an im vergaz,
sîn gelîchsender haz
twunge in daz er müeste jehen
swaz er wolte an im spehen.
Dô der guote gêrhart
an dem keiser innen wart
daz sîn bete niht vervie,
er müeste sagen wie ez ergie,
er sprach: < vil rîcher hêrre mîn,
durch iwer güete müg ez sîn,
sô lâzent ez iu durch got gezemen
daz ir von mir geruochet nemen
tûsent marke . die gib ich
daz ir der bete erlâzent mich .>
dem keiser nôten began,
er sprach: < gêrhart, nû sag an,
wie ist daz guot sô lîhte dir
daz du sô ringe biutest mir
tûsent mark, daz ich dich
der bete erlâze? des muoz ich
iemer mêre in wunder sîn .>
 <daz sag ich iu, hêrre mîn,
durch waz ich iuz geboten hân.
haet ich guotes iht getân
durch mînen schephaere,
daz wurde unlobebaere
swenn ich mich des vlizze
daz ich ez im verwizze.
er weiz wol ob ich inder hân
guotes iht durch in getân.
des kan er mir gelônen wol;
darumb ich michs niht rüemen sol .>
Dô der keiser hôrte daz,
sîn vröude wart ein teil ze laz.
er dâchte in sînem muote:
 <ach hêrre got der guote,
wie komt ez sô daz dirre man
sich baz dan ich versinnen kan,
unde ich ze rehte bin genant
keiser über roemisch lânt?
daz sich ein koufman baz verstât
dan mîn keiserlîcher rât,
daz muoz iemer müen mich.
hêrre got, nû bitt ich dich
daz du nû vergebest mir
swaz ich hân missetân gên dir.
swâ ich mich versprochen hân,
dâ wil ich dir ze buoze stân
ûf die grôzen güete dîn .>
er sprach: < gêrhart, nû lâ sîn,
sage mir des ich an dich ger.
ich bin alsô bewîset her
daz du gar sunder valschen ruon
ez maht gewaerlîchen tuon .>
der guote man sprach aber dô:
 <hêrre mîn, waer ez alsô
daz gotes wille waere dran
 (des ich niht rehte wizzen kan),
ez waer iu niht biz her verseit,
daz wizzent von der wârheit .>
 <ez ist niht wider gotes gebote;
wan ich bitte dich in gote
daz du mir es niht verdagest
unde mir die rehten wârheit sagest .>
 <hêrre, sît ez nû muoz sîn,
sô weiz doch got den willen mîn,
daz ich ez betwungen tuon
unde niht durch weltlîchen ruon .>
sprach der guote gêrhart,
dô er der bete erbeten wart.
Sît ez ist komen ûf daz zil
daz er ez selbe sagen wil,
sô lâzent der rede mich gedagen.
lâzen wir in selben sagen
der rehten wârheit urhab hie,
wâ von er den namen vie
daz er der guote wart genant.
ûf daz gestüele er saz zehant,
als in der keiser selber hiez,
der in der bete niht erliez.
alsus begund er sagen dô:
 <hêrre, ez vuogte sich alsô:
dô der vater mîn verdarp
unde in der werdekeit erstarp
daz er in sîner genôzschaft
an lobe erwarp alsolhe kraft
daz man in wîte erkande,
unde er in dem lânde
den liuten was vil wert erkant,
dô wart sîn erbe mir benant,
wan ez ouch ze rehte mîn
von rehtem erbe solde sîn.
des was in solher mâze vil
daz ich vür guot ez dulden wil
unde ouch genuoc dô dûhte mich.
lieber hêrre, dô tete ich
als ieglîcher gerne tuot:
ich vleiz mich des daz ich mîn guot
ze bezzerunge kêrte
unde mit gewinne mêrte
durch einen sun, den gab mir got.
an dem vand ich sîn gebot
gehoehet nâch dem willen mîn;
got tete mir minneclîchen schîn
an im sîne güete.
daz trôste mîn gemüete,
wan ich wol sach an im daz er
wuohs nâch mînes herzen ger.
Dô der began in sîner jugent
minnen manlîche tugent,
des was ich herzenlîchen vrô.
in mînem muote dâchte ich dô
daz ich wolte durch in lâzen
mîn guot an einer wâge stân,
ob ich erwerben möhte mite
daz man in durch die alten site
den rîchen gêrhart hieze
unde man in niht verstieze
des namen den mîn vater liez,
den man den rîchen gêrhart hiez
von sîner rîcheit, der er pflac
wirdeclîchen manegen tac.
ditz wolte ich lâzen an ein heil.
ich lie mînem sun ein teil
guotes, daz er solde hân,
dâ mit er möhte sich begân,
wolt er sîn ein wîser man.
silbers nam ich von im dan
daz vünfzic tûsent marke wac.
swâ gewin an koufe lac,
des vuorte ich vil mit rîcher kraft
mit mir in die heidenschaft.
dô ich des ze râte wart,
dô hiez ich spîsen ûf die vart
mîn schif ze drîen jâren.
in mîner pflege wâren
wîse marnaere guot,
den was erkant des wâges vluot.
ein schrîber ouch bî mir beleip,
der mîn zerung âne schreip
unde der durch got mir âne strît
begie die siben tagezît.
Dô ich nâch mînem willen wart
wol bereit ûf mîn vart,
als mich mîn herze lêrte,
mit mînem guote ich kêrte
hin über mer gên riuzen,
ze liflânt unde ze priuzen,
dâ ich vil manegen zobel vant.
von dannen vuor ich gên sarant,
ze damascô, ze ninivê.
dâ vand ich rîches koufes mê
von manegem rîchen pfellôl dâ
dan in der welte ie anderswâ;
der ich sô vil an mich gewan
daz ich mich des vil wol versan,
swenn ich wider kaeme,
daz zwigülte naeme
mîn silber wider unde dannoch mê.
dô huob ich mich dan ûf den sê
unde wolte wider wenden.
mir was mit manegen enden
mîn dinc sô gar ze wunsche komen
daz mir niht vürbaz mohte vromen
ein wunsch in dem ich solde
erdenken swes ich wolte.
mîn wille was sô volbrâht,
solt ich es iemer hân gedâht,
ich haete niht erwünschet baz.
ûf mîn triwe sprich ich daz.
Nû wând ich daz der wille mîn
alsô verendet solde sîn
als er von êrst begunde.
dô huob sich an der stunde
mit ungewitter winde vil.
die jagten uns an dem zil
mit grôzer kraft in starker maht
zwelf tage unde zwelf nacht,
daz wir die wîl gewunnen
nie wintstille noch sunnen,
wan uns vil manic ungemach
von winden sunder twâl geschach.
dô kâmen wir, als ich iu sage,
an dem drîzehenden tage
vür ein gebirge, daz was hôch,
daz sich gên solher vrömde zôch
daz ich dâ bî mir nieman vant
dem daz gebirge waer erkant,
unde der mir des verjaehe
daz er ie mê gesaehe
in allen sînen jâren
die wilde in der wir wâren.
nû begund daz weter linden;
nâch den vil starken winden
wart der tac schoen unde klâr.
dâ wart vergezzen, daz ist wâr,
swaz uns leides ie geschach.
doch liten wir grôz ungemach
durch vorhte der unkünde.
uns hâten brâht die ünde
vür daz gebirge in eine habe.
dô sante ich einen marner abe
ûf daz gebirge unde hiez in spehen,
ob er indert möhte sehen
deheiner slaht erbouwen lânt,
daz er uns taete daz bekant.
Ditz geschach . der schifman
huob sich ûf daz gebirge dan
unde wolte sehen ob im erkant
indert wurde ein bûhaft lânt.
dô sach er vor den bergen stân
ein breit gevilde wol getân,
ze wunsch erbouwen, als er jach.
er seite daz er nie gesach
ein lânt daz im geviele baz.
swie verre erz mit den ougen maz
an wîte, an lenge, an breite,
daz lânt sich im entseite
daz im ninder wart erkant
wâ diu gegen unde daz lânt
an wîte, an lenge ein ende nam.
dô er ûf die hoehe kam
der berge, als ich in dâ vor bat,
dâ sach er ligen eine stat
vor dem gebirge bî dem mer;
diu dûht in wol bereit ze wer
mit werlîchen türnen vil.
die groeze ich eben mâzen wil
ze dirre stat ze kölne hie.
daz mer ein teil ir umbe vie;
anderhalp ein wazzer vlôz,
daz was schifmaeze unde grôz,
des wârn die burggraben vol.
diu stat was gevestent wol
vür vîentlîchen ungewin.
drîe strâze truogen drin
koufes von dem lânt genuoc.
daz mer zer vierden porte truoc
koufschatz von der heidenschaft.
der marner sach mit grôzer kraft
die liute von dem lânde varn
gegen der stat mit grôzen scharn
mit karren genuogen,
die gên der veste truogen
von koufe manege rîcheit.
im wart der strâze slac verseit
von manegen olbenden.
er sach ze den drin enden
sô manegen mûl, ros unde wagen
geladen ûf den strâzen tragen
von der veste unde wider in
sô grôzen koufschatz durch gewin
daz er mir vil tiure swuor,
swar er des lândes ie gefuor,
daz er gesach nie anderswâ
sô grôzen market alse dâ
noch alsô maneger hande kouf.
von liuten was der zuolouf
sô grôz daz er bî gote jach
daz er nie groezer her gesach.
Dô dem marner wart erkant
diu stat, diu gegen unde daz lânt,
er kam unde seite maere
wie ez ergangen waere,
unde waz er haet ersehen dâ.
dô vuoren wir des endes sâ
gên der guoten vesten dan.
swaz mir der selbe schifman
hâte von der stat geseit,
dâ vand ich des die wârheit
zwir als vil nâch wunsche gar.
dô ich kam in die veste aldar,
die burger wâren heiden
unde doch sô wol bescheiden
daz sî mich wol gruozten;
dâ mit sî mir buozten
mîner herzenswaer genuoc,
die ich durch nôt von vorhten truoc.
dâ von ich einen trôst gewan.
dô sach ich her hin unde dan,
ob ich iemen möhte hân
an den ich mich törste lâzen
geleites mînem guote,
des vride mich behuote.
dô sach ich vil schier einen man,
des ich troesten mich began,
dort her vil hêrlîchen gân.
der was sô manlîch getân
daz mich dûhte an sînen siten
ich solde in geleites biten.
dem drungen edel rîter nâch
unde knappen vil . dô was mir gâch
durch daz gedranc gên im dort hin,
unde wolt im sagen mînen sin.
Der edel werde wîgant
begund grüezen mich zehant
in heidensch, als er mich gesach.
dô er gruozes mir verjach,
ich neig im, sam man gruoze sol.
doch dûhte in des, er sach vil wol,
sam die wîsen dicke tuont,
daz ich die sprâche niht verstuont.
dô sprach der vürste kurtoys:
 «sagent an, verstât ir vranzoys? »
 «jâ, hêrre, mir ist wol erkant
beidiu sprâch unde ouch daz lânt . »
 «sô sint gesalûieret mir . »
ich sprach: « gramarzî bêâ sir »
von herzen vroelîche.
dô sprach der vürste rîche:
 «lieber hêrre gast, nû saget,
waz hât iuch in ditz lânt verjaget?
sint ir ein vranzoys oder wer?
von welhem lânde koment ir her? »
dô seit ich im ze maere
daz ich ein koufman waere
von tiutschen lânden verre.
dô vrâgte mich der hêrre
waz ich in dem lânde dâ
suochte . ich antwurte im sâ:
 «dâ wart mir von wârheit
in der heidenschaft geseit,
hie waere ein market jaericlich
ze dirre zît . dô huob ich mich
mit mînem koufschatz in ditz lânt.
den groesten kouf den ich vant
den hân ich endelîche
mit mir brâht in ditz rîche . »
Dô der hêrre hôrte daz,
dô vrâgte er mich vürbaz
ob man mich kristen nande,
unde ob ich iht erkande
den touf nâch der kristen gote.
ich jach daz ich nâch gotes gebote
von kristo kristen waer genant.
dô sprach der vürste sâ zehant:
 «sît daz ir an dirre zît
her alsô verre komen sît
ze êren mînen hêrren,
sô sol iu hie niht werren
an lîbe noch an guote.
in mînes hêrren huote
wil ich enphâhen iwer guot.
swer iu hie iht leides tuot,
der schade sî ûf mich gezelt.
swaz ir ouch verkoufen welt
oder koufen hie, daz sol
belîben gare âne zol
durch mînes hêrren êre.
noch wil ich vürbaz mêre
iuch êren baz durch iwer vart.
daz iu sô liep mîn hêrre ie wart
daz ir den market hânt gesehen,
des sol iu saelde hie beschehen
sunder herzeclîchez leit.
ich wil durch iuch der kristenheit
ein habe machen vrî.
diu ist gelegen hie nâhen bî,
die lêch mir mînes hêrren hant.
swaz guotes wirt dar in gesant
ân urlob, daz sol iemer sîn
hinnen vür von rehte mîn.
daz lêch mir lediclîche
der edel künec rîche
von marroch mit sîner hant.
dar zuo bevalch er mir ditz lânt.
daz hât in mîn gebot gesworn:
swaz mir kinde wirt geborn,
der sol ez ouch ze rehte sîn
mit dem rehte als ez ist mîn.
Sô der market sol ergân,
sô sî diu habe vrî verlân
durch iuch der kristenheite gar.
nû kêrent hin unde nement war
waz herberg ir geruochent.
als ir die wol versuochent,
sô wirt sî iwer sâ zehant
sunder zins unde âne pfant
biz dirre jârmarket wert.
dâ bî wizzent, swes ir gert
durch deheine nôt an mich,
ûf mîn triwe, daz tuon ich . »
der geheize wart ich vrô.
ich sagte dem hêrren dô
genâd unde grôzen danc.
sîn trôst mit vröuden under swanc
swaz mir leides ie geschach
durch vorhtelîchez ungemach
in dem vrömden lânde dâ.
mich vuorten sîne knappen sâ
hin dâ ich herberge nam.
eine diu mir wol gezam,
die man dâ vor zer besten
nande ie allen gesten,
die rûmden sîne knappen mir
gar nâch mînes herzen gir.
dô vrâgte ich sî der maere
wie er geheizen waere
der dise zuht an mir begie
daz er mich alsô wol enphie.
dô tete ein knappe mir bekant
daz er stranmûr waer genant.
er was lântgrâve überz lânt,
burggrâve in der stat genant.
er was sô wol bescheiden,
swie er doch waer ein heiden,
daz ich im iemer sunder spot
wünsche heiles umbe got.
Nû lobt ich got der güete
daz er mîn ungemüete
sô gar ze vröuden kêrte
unde mîne vröude mêrte
sô saeliclîch an einem man
des ich ê künde nie gewan
wan dô an der einen stunt,
dô mir wart von im kunt
sîn reht an der selben habe,
unde ich sô saeliclîche drabe
was gescheiden âne wanc.
des seite ich gote grôzen danc
der die gnâde an mir begie.
dô ich an mîn gemach mich lie,
der hêrre bôt mir êren vil,
unde ûf sîner vriuntschaft zil
gebôt er, swaz ich wolte,
daz ich daz sprechen solde.
sîn zuht mich vürbaz werte
mê danne ich an in gerte
geselleclîcher triwe.
sîn triwe was mir niwe,
unde ich mit bete in treip dar an
daz er dutzen mich began.
sus leist er mir in lieber kraft
getriulîch geselleschaft.
nû bat er eines tages mich
in der geselleschaft daz ich
in mînen koufschatz lieze sehen.
daz was mir liep . ich lie in spehen
swaz ich koufes brâhte dar.
den begund er schowen gar.
er dûht in edel unde rîch,
unde daz im nie niht gelîch
in solher rîcheit wurd erkant
über elliu heidischiu lânt.
Sus kêrte er wider dan ze mir,
er sprach: « gêrhart, ich sag dir,
du hâst die groesten rîcheit brâht
der hie ze lânt ie was gedâht
enkeinem einigem man.
nieman in vergelten kan
in disem lânde âne mich.
wil du, sô lâz ich schowen dich
mînen koufschatz den ich hân.
behagt dir der, ez sol ergân
ein wehsel von uns beiden hie.
ich wil dir rehte sagen wie
ez ist umb disen kouf gewant.
bringest du in in dîn lânt,
du maht sîn wol geniezen vil.
hie vrumt er niht . dâ von ich wil
mit dir koufen, ob du wilt.
ob dich gewinnes niht bevilt,
sô maht du wol gewinnen dran . »
ich sprach: « swâ ich gewinnen kan,
dâ tuon ich gar swaz iemen tuot
umbe reht gewunnen guot . »
 «ditz ist ein reht gewunnen guot.
gulte ez mir als ez dir tuot
in dînem lânde, ez wurde mir
vergolten niemer gar von dir . »
Nû wând ich daz ich solde
von silber unde von golde
schowen kouflîchen gewin.
dô vuorte mich der wirt dort hin
in eine kemenâten.
die wând ich wol berâten
von grôzer rîcheit vunden hân.
der was sî gar an guote erlân,
doch beslôz sî guotes vil,
als ich iu bescheiden wil.
sî was mit guote unde ân guot,
mit rîcheit unde mit armuot
bewart vil vesteclîche.
dâ vand ich jaemerclîche
zwelf ellenthafte rîter guot
mit starken banden wol behuot,
die alle in boyen lâgen
unde unvreude pflâgen.
ie an zwein ein boye lac,
diu sêre unde niht lîhte wac,
dâ sî versmidet inne wâren.
vil bî gên drîzic jâren
was ir ieglîches jugent.
sî wâren êrst von kindes tugent
gewahsen nâch manlîcher art.
die êrsten grane truog ir bart,
die man nie dâ vor versneit.
swie sî trüegen herzenleit,
sî wâren alsô minneclich
daz des begunde dunken mich,
in waer der wunsch an schoen ergeben,
ob sî mit vröuden solden leben.
daz was mit jâmer in benomen;
ûz vröuden was ir herze komen
in klagender swaere ûf sorgen zil,
der sî mit jâmer truogen vil.
Sus was diu kemenâte
gar âne guot mit râte.
dâ was niht guotes in geleit
wan diu reine werdekeit,
diu an den edlen rittern lac
der diu vancnüsse pflac.
ir nôt began mîn herze klagen,
mit klage ir bürde mit in tragen,
daz sî mit solher ermekeit
liten sô grôz herzenleit.
des herzen vröude ich senke
swenn ich an sî gedenke.
ir klagendez leit mich iemer swirt.
dô nam mich bî der hant der wirt,
er hiez mich vürbaz mit im gân,
er wolde mich noch schowen lâzen
groezern koufschatz anderswâ.
dô gieng ich mit im aber sâ
unde wânte des . sus volget ich
durch schowen . vürbaz vuort er mich
in ein ander kemenâten.
dô wir dar in getrâten,
dô begunde ich umbe sehen
wâ unde wenne ich solde spehen
den grôzen kouf den er mir bôt.
dô vand ich in gelîcher nôt
den selben vunt den ich dort vant,
an dem ich leides wart ermant.
Der vunt was mir sô swaere
unde alsô klagebaere
daz in mîn herze kûme truoc.
ob ich ê vröuden ie gewuoc,
diu muoste mir dô verren.
ich sach zwelf alte hêrren
ouch dort in boyen sitzen,
die mit vil guoten witzen
wol volkomen wâren,
vil nâch gên sehzic jâren.
die wâren grâ unde wol gevar.
an houbte unde an barte gar
was in daz hâr ergrîset.
sî dûhten mich geprîset,
als ich ez an in mohte sehen.
mîn herze in des begunde jehen,
in waer des wunsches vlîz bereit,
waeren sî ân herzenleit.
des jach mir ir gebâren.
ie zwên unde zwên wâren
in eine boyen geleit.
ir klegelîche arbeit
klagte ich vür der jungen pîn;
wan sî geêret solden sîn
durch ir alter vür die jugent;
wan junges herzen vrechiu tugent
dicke wirt versêret,
daz sich doch schier verkêret.
diu jugent über windet
dâ von daz alter swindet:
diu jugent lîdet manic nôt
dâ von daz alter nimt den tôt.
durch daz was mir ir arbeit
von herzen durch ir alter leit.
Dô ich ir klagendez ungemach
mit klegelîcher swaere ersach,
ez tete mir von herzen wê.
dô sûmde sich der wirt niht mê
unde ich mit im . wir giengen dan.
dô vuorte mich der werde man
vürbaz von der armen schar.
dô ich gesach ir kumber gar,
der wirt gelie mich von im nie.
an sîner hant ich mit im gienc
in eine kemenâten hin.
dâ vand ich süezen gewin,
der wol an mannes muote,
an lieb, an vröude, an guote,
an wirde unde an saelde treit
manlîcher vröuden saelikeit,
der al der welde zaller zît
mit hôhem muote vröude gît.
der koufschatz in dem lânde was
an zuht, an saelde ein spiegelglas,
an triwe, an güete ein adamas;
wan daz im getrüebet was
sîn liehter schîn von swaere grôz,
wan in vil dicke begôz
ein regen, der ûz jâmer ran
von herzen daz in jâmer bran.
Nû begund ich umbe schouwen.
dô sach ich werder vrouwen
vünfzehen sitzen dort.
daz was der kouflîche hort
von dem ich hie gesprochen hân.
sî wâren alsô wol getân
daz mich des iemer wunder hât
wie got sô wunschelîchen rât
an sî nâch wunsche kêrte,
dô er mit kunste mêrte
an ir lîp alsolhen vlîz.
guot gelimpfe ân itewîz
unde wîbes prîs an güete,
zuht in hôchgemüete
mit werendes willen staetekeit
was den vrouwen ie bereit
mit des wîbes klârheit gar,
an dem der wunsch mit kiusche bar
sîne süeze lebende vruht
mit schoene in wîplîcher zuht,
mit güete sunder gallen.
von disen vrouwen allen
wil ich nemen eine.
diu edel unde sô reine
was ob in gar sô schoene
daz ich ir schoene kroene
ob allen vrouwen schône
mit des wunsches krône.
Ir minneclîcher varwe glânz
truog an schoene alsolhen kranz
daz sî der vrouwen schoene truoc,
daz ir schoene under sluoc
aller vrouwen schoene.
durch die schoene ich kroene
ir lîp, ir süeze werdekeit.
an ir schoene was geleit
des minneclîchen gotes vlîz.
ir munt was rôt, ir kele wîz,
ir hiufel rôselohtez brehen
bî lilien varwe liezen spehen
an ir liehten wengeln gar,
sî wâren missewende bar;
ir ougen lûter unde klâr,
lieht, reideloht ir hâr,
sleht, in rehter wîze val;
wol geschicket unde smal
was ir minneclîcher lîp.
daz edel wol geborne wîp
was nâch wunsche vollekomen
unde valschem wandel gar benomen.
an schoene, an güete, an kiuschen siten
was niht an ir geburt vermiten.
swie ein wol gelobtez wîp
sol sîn geprîset unde ir lîp,
des hâte sî den besten teil.
ich wart es trûric unde geil
daz ich die guoten ie gesach.
ich trûrte durch ir ungemach
unde vröut in mînem herzen mich
daz ich sî sach sô minneclich.
Dô ditz alsus gar geschach
unde ich die vrouwen reht ersach
unde ouch die armen ritterschaft
in alsô kumberlîcher kraft,
dô vuorte mich hinwider dan
Stranmûr, der ellenthafte man.
er sprach: « hâstû ditz wol gesehen? »
ich seite: « jâ . » « nû solt du jehen
ob du wilt koufen . » ich sprach: « waz? »
 «hâst du niht gesehen daz? »
 «ich wart hie anders niht gewar
wan einer nôtigen schar,
diu hât ein angestlîchez leben . »
 «die wil ich dir ze wehsel geben . »
 «waz sol mir diu? » « daz sag ich dir.
möht ich sô vil geniezen ir,
ob du wilt, alsame du,
ich gaeb ir niht sô lîhte nû.
swer rehter lôsung an sî gert,
der ist wol an in gewert
hundert tûsent marke.
er möht in sîner arke
niht gewissers guotes hân,
wil er sî mit gedinge lâzen.
waer mir gelegen baz ir lânt,
ich haete an in vil rîchiu pfant
vür hundert tûsent marke gar;
sô wol erkenne ich dise schar . »
Dô vrâgt ich in sâ zehant
wie ez waer umb sî gewant.
er sprach: « daz wil ich sagen dir,
wie sî von êrste wurden mir.
sag an, weistû engellânt? »
 «jâ, daz ist mir wol erkant . »
 «von dem lânde sint geborn
die werden rîter ûz erkorn . »
 «waz hât sî danne her gesant
ze vancnüsse in ditz vrömde lânt? »
 «dâ vuoren sî von lânde
mit einem wîgande,
der was willehalm genant,
ein junger künec von engellânt,
ze norwaeg in daz rîche.
dem antwurte êlîche
des lândes künec die tohter sîn,
die hôchgemuoten künegîn,
die man dich dort lie schouwen
bî vierzehen vrouwen,
daz sî diu vünfzehende saz,
an der got wunsches niht vergaz.
daz ist reinmundes kint.
sî unde ir rîter warf der wint
in eine habe, diu ist mîn.
des müezen sî ze rehte sîn
hinnen vür hinz ûf daz zil
swie ich in gebieten wil.
 (daz lêch mir mînes hêrren hant,
als ich dir tete hie vor bekant .)
Wilt du die koufen umbe mich,
die gib ich dir unde troeste dich
daz sî zwivalt gelten dir,
swie du loesest sî von mir.
doch mac der kouf niht anders sîn
wan swaz ich in dem schiffe dîn
dînes guotes hân gesehen:
dâ mit muoz der kouf geschehen.
hât der künec sînen lîp,
der giltet tiure dir sîn wîp;
ist der tôt oder ungesunt,
sô lât der künec reinmunt
verderben niht sîn liebez kint.
die dâ bî ir gevangen sint,
der sint ouch eteslîche
vil werde vürsten rîche.
ê daz die laegen lânge
mit solhem getwange,
sî gaeben dir ê gar ir guot;
alsô weiz ich sî gemuot.
des wilden wâges ünde
unde diu vil grôz unkünde
hât in mînen banden sie
verborgen von ir mâgen hie.
nû ist ir rîcheit unde ir lânt
dir baz gelegen unde erkant;
durch daz biut ich sî veile dir.
wilt du sî koufen niht von mir,
sô beleit ich doch dîn guot
swar es gert dîn selbes muot
unde wil gern staete lâzen
swaz ich dir geheizen hân . »
Ditz dûhte mich vil wunderlich
daz er dâ vür erkande mich
in sînem wâne alsô gemuot
daz ich gaebe sô grôz guot
niht wan umb ein blôzen wân.
ich sprach: « hêrre, ich wil es hân
guoten rât biz morgen vruo . »
er sprach: « daz ist mir liep . nû tuo . »
mit urlob ich dô von im schiet.
des herzen muot mir dicke riet
nû sus nû sô, nû her nû hin.
ze jungest kam mir in den sin
daz ich got râtes baete
waz ich dar an getaete,
daz er in daz herze mîn
sande nâch den hulden sîn,
daz mir ze herzen kaeme
ob ez im waer genaeme
daz ich die armen lôste
von solhem untrôste.
mit disem zwîvel was bedaht
mîn herze biz gegen mitter nacht,
ob ich lôste sî durch got,
ob daz waere sîn gebot.
von herzen ich got âne rief,
unz ich mit dem gedanc entslief,
ob ez almuosen waere
oder ob ich ez verbaere.
dô ich in solhem zwîvel lac
unde mîn des slâfes süeze pflac,
dô kam ein engel unde wachte mich
 (des dûhte mich) . dô wachet ich.
vil ungern ich des jaehe
daz in mîn ouge saehe:
mîn herze in in dem slâfe sach.
als mir mîn troum dô verjach,
mich dûhte daz er ruofte mir
unde nande mînen namen zwir.
 «
Gêrhart, wache! slâfest du?
got vil sêre zürnet nû
daz du sô wîse sinne hâst,
unde doch sô wênic dich verstâst
ze gote rehter wîsheit.
dîn herze einen zwîvel treit
der wider dînen schepher ist.
der süeze got, der reine krist
mit sîn selbes munde sprach,
dô man in menschlîchen sach
in menschlîchem bilde gân:
 «swaz einem armen wirt getân
ze guote, ob ez durch mich geschiht,
der tuot mir guot, dem armen niht.
ich bin der arme . swâ man siht
den armen, ob im iht geschiht
ze guote, daz ist mir getân . »
durch den trôstlîchen wân
solt du âne zwîvel leben,
dir selben vestez herze geben.
Ez was an dir ein tumber wân
daz du verlorn wândest hân
deheiner slahte guottât.
nû habe vestes herzen rât;
wan guottât wart nie verlorn
diu got ûf dienst wirt erkorn.
in swelhem lânde du lôstest
die armen unde sî trôstest,
des naeme lôn dîns herzen gir.
tuost duz durch gelt, sî geltent dir;
tuost aber duz durch êre,
man lobt dich iemer mêre;
tuost duz durch gotes gebot,
sô wizzest reht daz dir got
gît umb sî ze lône
die iemer wernden krône . »
dô der engel ditz gesprach,
mînen slâf ich durch in brach
unde wolt in sehen . dô was er hin.
dô ich erwachet was durch in,
dô lobte ich got der güete
die er in mîn gemüete
nâch sînen hulden sande,
daz ich ze rehte erkande
sîne grôze hulde gar
an der kumberhaften schar.
ich sprach: « vil süeziu gotheit,
du hâst mirs genuoc geseit.
des sî dir, süeziu gotheit,
iemer lob unde êr geseit . »
Sus rûmd ich mîne slâfstat.
mînen schrîber ich dô bat
daz er durch got unde durch mich
sung eine messe . die hôrt ich
unde bat den süezen gotes segen
lîbes unde sêle pflegen
mit sîner süezen huote,
daz ich mit mînem guote
daz beste alsô getaete,
daz ich es inder haete
verkêre unde missewende.
dô ich unz an ein ende
vernam daz gotes ampt hie,
von mîner herberg ich gienc
unde gab mich in gotes pflege.
dô bekam mir ûf dem wege
Stranmûr von castelgunt.
der bôt mit gruoze mir zestunt
guoten morgen, senften tac.
mit lachen er des gruozes pflac.
des seite ich im gnâde dô.
dar nâch vrâgte er mich alsô:
 «sag, wes hâstû dich bedâht?
waz lêre hât dir dîn sin brâht?
daz solt du mir verswîgen niht;
wan ich mit dîner vergiht
gern wizzen wil den rât
den dir dîn sin gegeben hât . »
Ich sprach: « vil lieber hêrre mîn,
waz sol mîn rât hier über sîn?
mir ist der kouf ze rîche;
sô enweiz ich endelîche
ob ez ir wille ist oder niht.
swie ez ân ir danc geschiht,
sô vrumet mir niht, daz ist wâr,
dirre kouf als umb ein hâr.
welt ir des geruochen
daz ir mich lâzent versuochen
wie ir wille sî getân,
sô kan ich iuch wizzen lâzen
mînen sin unde mînen rât,
wes mîn herze willen hât . »
 «daz ist mir liep . gesprich sî wol.
vil gern ich dir des gunnen sol . »
 «sô sulnt sî mîn geniezen
daz ir sî lâzent entsliezen
daz ich sî âne bant gesehe,
unz ich ir willen reht erspehe . »
 «daz sî ouch durch dich getân,
unde wizzest âne valschen wân
daz mir nieman ist erkant
über elliu heidischiu lânt
dem ich sî gaebe âne bant,
wan eine mînes hêrren hant,
von dem ich guot unde êre hân.
nû wil ich dich sî schowen lâzen
erlôst unde ungebunden;
wan ich wol hân befunden
daz du mit ganzem volleist
getriwes herzen triwe treist . »
 «
Mîn vil lieber hêrre,
ir lobent mich gar ze verre.
ich bin niht solhes lobes wert,
wan daz iwer zuht des gert
daz sî gnâde an mir begê,
swie ich es ungedienet stê »
sprach ich zuo dem hêrren dâ.
dô hiez er sîne knappen sâ
mit mir zuo den hêrren gân;
die hiez er ûz ir banden lâzen.
dô wurden ûz geslozzen
die helde unverdrozzen,
jene dort unde dise hie;
zuo ein ander man sî lie
lediclîch enbunden gân.
dô liezen mich die knappen stân,
sî giengen von uns dan hin vür.
vil werlîchen vor der tür
sî mit kreften huoten
der werden hôchgemuoten.
nû wâren sî dâ, daz ist wâr,
gevangen mê dan ein jâr,
daz man sî doch ein ander nie
mit ougen an gesehen lie.
daz was ir groestiu herzenklage
in der vancnüsse alle tage.
dô sî zein ander wâren komen,
dô wart ein schal von in vernomen,
der mich iemer mêre
erbarmet alsô sêre.
sî begunden weinen beide
von liebe unde ouch von leide
daz in was daz heil geschehen.
daz sî ein ander solden sehen,
daz dûhte sî ein michel heil;
sî wârn in sender swaere geil.
Dô sî sô minneclîche
ein ander al gelîche
mit ir gruoz enphiengen
unde sendiu reht begiengen,
in vranzoys gruozt ich sî zehant.
diu sprâche was in niht erkant
sô wol als englisch: die kund ich.
dô sî die zunge unde mich
verstuonden, dô geneic mir gar
diu arme vröudelôse schar.
sî sprâchen: « hêrre vater got,
nû wis gelobt daz dîn gebot
uns vil armen hât gesant
ieman dem kristen lânt
ist unde unser sprâche kunt.
des sîstû gêret unde der munt,
des vernunstic wîsheit
die sprâche unde unser zungen treit.
lieber hêrre, sagent durch got
uns vil armen âne spot,
sît ir kristen? » ich sprach: « jâ . »
dô wart ich enphangen sâ
sô minneclîche daz ich nie
sô güetlîchen gruoz enphie.
dô half ich in ir kumber klagen
unde mit in gemeine tragen
ir gesêrtes herzen pîn,
dô mir wart ir jâmer schîn
unde ir herzeclîchez leit,
daz in von noeten was bereit.
Dô ich ein wîl wol gesaz,
mîner rede ich niht vergaz.
ich sprach: « ir hêrren, iwer nôt
ist mir leider dan der tôt.
möht ich sî wol erwenden,
sî müeste sich verenden.
mich müet sêre iwer klage.
nû hoeret mê waz ich iu sage;
ich wil iuch rehte wizzen lâzen
wie mîn geverte ist getân.
dô ich von mînem lânde schiet,
in mînem muote ich mich beriet
daz ich von rîcheit grôze kraft
mit mir in die heidenschaft
wolte vüeren durch gewin.
dô geriet mir mîn sin
daz ich ûz einer arke
nam vünfzic tûsent marke
unde vuor in heidischiu lânt.
daz silber hân ich gar bewant
an alsô groezlîchen kouf
daz ich vil nâch ûf mînen touf
getar wol sprechen daz nie man
vor mir groezern kouf gewan.
den brâht ich mit mir in ditz lânt,
dô mir der market wart erkant.
nû hât mich werdeclîche
der burggrâve rîche
enphangen unde geêret.
er hât an mir gemêret
mit zühten vil manege wîs
sînen manlîchen prîs.
Dô ich her ze lânde kam,
in sîne huote er mich nam
unde bôt mir michel êre.
dar nâch bat er mich sêre
daz ich in lieze schowen gar
mînen kouf . dô nam er war
daz er was alsô grôzlich.
dô begunde er bitten mich
daz ich ze wehsel kaeme
mit im unde daz ich naeme
sînen kouf; den gab er mir.
der kouflich wehsel daz sît ir
unde mîne lieben vrouwen,
die er mich lie schouwen
gester, dô ich iuch gesach.
nû bin ich iu ein teil ze swach
unde an wirde gar ze kranc
daz ich iuch koufe durch getwanc.
ob aber ich iuch getrôste
daz ich iuch hinnen lôste,
woltent ir mich danne krenken,
mit vîentschaft beswenken,
alsô daz ir woltent jehen
mir waere niht von iu geschehen
ze leide, ich sol iuch lâzen varn,
sô möht ich gerne ê bewarn
mîn guot, ê daz ich hinnen vür
iwern haz mit schaden kür.
welt ir, ich wil in wâge lâzen
durch iwern willen allez daz ich hân
unde wil gewin unde ouch schaden
ûf mich gerne durch iuch laden,
mit dem gedinge daz ir
mînen schaden geltent mir.
mac ich des gewis sîn
daz ir ân den willen mîn
niemer wanc von mir getuot,
sô hân ich des vil guoten muot
daz ich iuch hinnen loesen wil
unde machen iwer swaere ein zil . »
Die hêrren dô ûf sprungen,
die alten zuo den jungen,
unde vielen vür mich ûf ir knie.
swâ ieglîcher mich gevie,
dâ habt er mich vil sêre.
mit trûreclîcher lêre
ir ieglîcher an mich schrê
anders niht dan: « wê owê,
gnâde, lieber hêrre!
uns ist gnâde verre.
naehe an uns gnâde unde trôst,
daz wir werden noch erlôst
von disem grôzen sêre.
noch bitten wir dich mêre
durch den got, der in den tôt
sich menschlîchen durch uns bôt,
daz du an uns erkennest
daz du dich kristen nennest
mit des reinen toufes kraft.
hilf uns von der heidenschaft
wider in die kristenheit!
gedenk an unser herzenleit
unde gelîhter unsern hôhen pîn.
durch got unde durch die güete dîn,
durch aller rîter werdekeit
lâ unser nôt dir wesen leit
unde lâ uns iemer mêre sîn
durch got in den banden dîn,
swie joch dir gevalle.
wir sweren dir des alle
daz wir zwigülten dir dîn guot,
sunder daz mîn vrouwe tuot
unde ir vater, der von dir
loeset sie nâch dîner gir;
unde ob mîn hêrre hât den lîp,
der zwigültet dir sîn wîp . »
Nû muote mich unde was mir leit
daz sie mit klagender arbeit
sô lânge vor mir lâgen
unde unvreude pflâgen.
ich sprach: « ir lieben hêrren guot,
stânt ûf . sammir got, ir tuot
anders dan iu wol gezeme,
oder ich an iu vür vuoge neme.
ir habt unfuoge ein teil gephlegen
daz ir sô lânge sint gelegen
vor mir in klagender swaere;
vil gerne ich es enbaere . »
 «gnâde, hêrre, daz tuot nôt.
hilf uns, wir sîn an vröuden tôt.
uns troeste dîn vil süezer trôst!
wir sîn iemer unerlôst . »
 «nû gangen wir zuo der vrouwen mîn.
wil ez in ir willen sîn
daz sî mit mir ze lânde var
unde mit ir triwe daz bewar
daz ez sî ir wille, ir muot,
unde daz sî gelte mir mîn guot,
sô sî müge unde ich es ger,
sô bin ich alsô komen her
daz ich wil in wâge lâzen
umb iuch allez daz ich hân . »
sî sprâchen alle gelîche dô:
 «gnâde, hêrre, sî ist es vrô . »
Dô gienc diu ritterschaft mit mir.
zuo den vrouwen giengen wir
dort hin zuo in besunder.
dô nam sî michel wunder
durch waz ditz wunder waer geschehen
daz sî die rîter solden sehen.
dô muost ich aber schouwen
von rittern unde von vrouwen
nâch gruoz in jâmer weinen.
ich sach sî wol erscheinen
daz ir klegelîcher pîn
von herzenleide müeste sîn.
nû vuort ein alter hêrre mich
an sîner hant . den vrâget ich
in welher sprâche waer erzogen
mîn vrouwe an saelden unbetrogen.
 «kan sî vranzoys? » er sprach: « jâ . »
dô gruozte ich mîne vrouwen sâ
sô mir was gebaere,
swie ez ein unzuht waere.
des was ir danc mir gar bereit
mit wîplîcher hübscheit.
mit vollen ougen daz geschach.
zuo dem hêrren ich dô sprach:
 «hêrre, sprechent an mîn wort . »
er sprach: « nein . der saelden hort
zieret dîn gemüete.
nâch wîselîcher blüete
ist komen dir der saelden vruht.
got was in güetlîcher zuht
dô er dir menschlîchez leben
geruochte in solhen tugenden geben.
du bist sô reiner wîsheit vol;
dîn munt selber sprechen sol . »
Mîner red ich dô began.
ich sprach: « vrouwe, ich bin ein man
der sich koufes muoz begân;
mit kouf ich mich begangen hân
swâ ich den ie vant veile.
ich hân an einem teile
guotes vil an kouf bewant;
den hân ich brâht her in ditz lânt.
den hât des burggrâven gir
mit iu gemachet veile mir.
er wil mir iuch ze wehsel lâzen,
gib ich im allez daz ich hân,
unde wil die rîter wider geben,
die hânt ein angestlîchez leben.
nû ist mir nemelîche
der kouf ein teil ze rîche
in dem ir mîn gülte sît.
ein tuoch oder ein samît
möht ich wol vergelten baz,
swâ ich vunde veile daz,
dan alsô grôze hêrschaft.
ob ich nû haete alsolhe kraft
an guote daz ich hinnen
iuch möhte wol gewinnen,
liebiu vrouwe, woltent ir
mîn guot danne gelten mir,
ich lôste iuch hinnen sâ zehant.
daz künecrîch ze engellânt
lît mir wol sô nâhen,
wil ez iu niht versmâhen,
ich behalt iuch sicherlîchen
benamen sô güetlîchen
daz ez iuch ninder missezimt,
biz man vür wâr daz wol vernimt
unde ûf ein ende rehte ersiht
ob indert lebet oder niht
der junge künec von engellânt,
der iu ist ze man benant . »
Diu vrouwe ab ir gestüele gienc,
sî wolte vür mich ûf ir knie
gevallen sîn . daz was mir leit.
dô was ich sâ gên ir bereit
unde bat sî durch ir tugent site
daz sî ez lieze unde ez vermite.
dô wurden ir diu ougen vol.
sô kintlîch unde alsô wol
kunde sî mit zühten biten
daz ich wol sach an iren siten
daz sî vil ernstlich gedanc
ûf die bete sêre twanc;
des ich mich vil wol an ir versach.
ir jugent ûz alten witzen sprach:
 «gnâde, süezer reiner lîp,
lâ mich geniezen daz ein wîp
dich an dise welt gebar;
des nim genaedeclîchen war
an mir durch elliu werden wîp.
gnâde, saelde bernder lîp,
lâ dir mîn angest sîn geklagt
durch die hoehsten magt
diu aller megde spiegel ist,
diu den vil heiligen krist,
aller keiser keiser, truoc,
als ir der engel zuo gewuoc,
diu maget muoter âne mein
nâch der geburt magt erschein,
als sî vor der geburte was.
der sunnen schîn durch ganzez glas
schein von ir magtuome;
der magetlîche bluome
beleip an ir mit zühten ganz.
swie sî der hoehsten sunnen glânz
ze einer muoter magt erkôs,
der megde namen nie verlôs
diu himelische künegîn hêr.
durch die spreit ich mîns herzen sêr,
süezer reiner lîp, vür dich,
daz du gedenkest des daz ich
ir gename bin genant,
wan ich ein maget bin erkant
unde dise vrouwen die hie sint.
nû lâze uns werden dîniu kint!
süezer vater, lieber trôst,
mache uns von leide erlôst.
Genâde, hêrre, sît du treist
kristenlîchen volleist,
sô êre an uns kristi namen
gotlîchen, lobesamen
unde des reinen toufes kraft.
loese uns von der heidenschaft,
sît dich got hât her gesant.
ich var mit dir in dîn lânt,
swaz du wilt daz wil ouch ich.
mîn vater gerne loeset mich,
des ich im getriwen sol.
sô weiz ich von wârheit wol,
lebt der künec von engellânt,
wirde ich im lebendic erkant,
daz er mich niht lânge lât,
ob er gesunt sîn leben hât.
sint sî aber alle tôt
die mir helfen sulnt von nôt,
sô lebt doch got, der lônet dir
swaz du begâst gnâde an mir.
hilf mir in die kristenheit
durch got, unde lâ dir wesen leit
daz ich ân alle schulde
sô grôzen kumber dulde
unde ouch die edlen vrouwen.
owê, sol ich niht schouwen
vater, vriund noch kristen lânt!
wie danne got sîniu bant
mit zorne hât an mich geleit
in ungelückes arbeit! »
Der vrouwen weinen daz was grôz.
ir liehter ougenschîn begôz
den gotes reinen meienvlîz,
der rôsenrôt, der lilienwîz
blüegende ûf ir wengel lac.
der spilenden wünne saeldentac
begôz ir tou des herzen hie,
daz von ir senden herzen gienc.
ir klagendez herze vröuden vlôch.
ein wolken trüebe ir jâmer zôch
vür ir liehten sunnenglânz,
des schoene an ir was ê sô ganz
daz er bî der sumerzît
mit ebenschoene hielt den strît.
ein regen ûz dem wolken vlôz,
der ûf des wunsches ouwe gôz
sô heizen regen daz verswein
der schoene ein teil diu ê dâ schein.
ir weinen was sô güetlich
daz munt unde ougen beide mich
baden hiezen sunder danc;
ir kintlich weinen mich betwanc
daz ich mit ir dô weinde.
mîn wille sich vereinde
daz ich vil gerne taete
swes mich diu guote baete.
ir weinen in mîn herze dranc;
ir wîplich bete mich betwanc
daz ich ir rôtem munde
niht mê verzîhen kunde;
wan ich an der guoten sach
daz ir klagendez ungemach
von ernstlîchem muote gienc.
dô sî die bete an mich gevie,
ir was ernst, daz tete nôt.
ir süeziu bete mir gebôt
daz ich ir kumberlîche nôt
mit klage mînem herzen bôt.
Nû sach ich wol daz arbeit,
angest, nôt, jâmer, leit
dicke lêret wîsiu wort,
dâ hôhiu wîsheit kleinen hort
an rehten witzen vindet.
kintlich rede verswindet
swâ jâmer unde herzenleit
pflegent einer staetekeit.
daz wart mir an der vrouwen mîn
alsô kuntlîchen schîn
daz ich es gihe, als ich dô jach:
mîn vrouwe ûz alten witzen sprach
in blüegender kintheit.
ir jungen kintheit was verseit
sô sinnerîchiu wîsheit,
wan daz sî angestlîchez leit,
daz sî hât in nôt bekort,
wîste ûf disiu wîsen wort,
daz sî mit sô wîsen siten
mich sô tiure kunde biten.
ich sprach: « vil liebiu vrouwe guot,
habent vröudenrîchen muot,
lâzent iwer klagende swaere sîn.
sît ich iwern hôhen pîn
mit mînem guote erwenden mac,
sô wirt ez niemer mê tac
vor iu gehalten noch gespart.
wol mich daz mir daz guot ie wart,
dâ mit ich iwer arbeit
vertrîben mac unde iwer leit.
nû wil ich mit mîner habe
iwer nôt iu koufen abe,
unde bitte got daz er mich wer
swes ich dran ze lône ger,
daz mir der lôn beklîbe.
daz ich es niht belîbe
âne lôn, daz welle got.
nû ger ich an iuch sunder spot,
swenn ich von mînem guote
geltes an iuch muote,
daz ir danne geltent mir
swes ich hie durch iuch enbir . »
dô wart gehoehet ir der muot.
Die rîter unde die vrouwen guot
weinden mich von vröuden an
sô sêre daz ez mich began
in mînem muote erbarmen.
die vil edlen armen
mîn trôst alsô getrôste
daz ich ir herzen lôste
von sender klegelîcher nôt,
daz ich in mînen trôst gebôt.
ich kêrte von in sâ zehant
dâ ich den burggrâven vant.
dô gruozte mich güetlîche
mit zuht der zühterîche,
er sprach: « wie dô? nû sage mir
ob dirre kouf gevalle dir
wol . » ich sprach: « jâ, hêrre, wol.
den kouf ich gerne loesen sol
als ich iu sag . » « nû sage, wie? »
 «ist iht mêre ir guotes hie? »
 «jâ, ez ist alsô bewart
daz sîn nie pfenninc wart verschart . »
 «sô wil ich nû den guoten
mit iwern hulden muoten
daz man in wider gebe ir guot
unde aber ûf des wâges vluot
ir schif bereite als ez was ê,
unde daz ir hab hie niht bestê,
weder grôz noch kleine,
daz man ez al gemeine
in ir gewalt bereite gar,
unde daz ir mir die lîpnar
an spîse gebent wider hein.
welt ir werden des enein
daz ir daz tuont, ich hân gedâht,
swaz ich guotes her hân brâht,
daz ich daz wil mit willen lâzen,
mac ditz gedinge alsus ergân . »
Dô êrte sîne zuht an mir
des werden burggrâven gir.
er sprach durch sîne hübscheit:
 «daz sol allez sîn bereit.
du hâst vil wol besprochen dich.
ich tuon swes du gerst an mich;
sô sî der kouf gestaetet hie . »
von sînen handen ich enphie
die ellenden geste dâ
unde er mîn guot . daz gab ich sâ
dem burggrâven in sîn hant.
ein staetiu sicherheit uns bant
ûf den kouf mit staete dô.
der wart aldâ gestaetet sô
daz er muoste staete sîn.
sus nam er al die habe mîn
unde ich die gevangen gar.
dô besand er zuo im dar
vil der liute von der stat.
die giengen mit mir, als er bat,
vroelîch ûf den palas
dâ diu hêrschaft ûffe was.
die antwurt er in mîne hant.
swaz in guotes was benant,
daz hiez er in wider lâzen.
ein suone wart aldâ getân,
diu mich sêre unde manegen man
durch nôt erbarmen began.
dâ was von vröuden jâmers vil.
diu vröude stiez der swaer ein zil,
die klagendes herzen urhap
dâ vor mit jâmers nôt begap.
Dô wart in wider sâ zehant
swaz sî guotes in daz lânt
brâhten ûf dem mer mit in.
dirre kouflîche gewin
dem burggrâven vil wol geviel.
ir schif unde mînen kiel
hiez er laden unde entladen.
er benam in gar ir schaden
an guote, niht an pîne.
dô hiez er gar daz mîne
hin tragen al gemeine.
sant unde dar zuo steine
hiez er mir ze laste geben,
daz mîn kiel wol möhte sweben
âne wanken ûf dem mer.
dô hiez mich spîsen unde daz her
Stranmûr, der degen wîse,
mit vrischer niwer spîse,
die man an diu schif dâ truoc.
dar zuo hiez er uns genuoc
koste geben ûf die vart,
ob wir nâch der wilden art
der ünde wurden gesant
in ein unkundez lânt,
daz uns ir spîse wurde ein wiht,
daz wir doch verdurben niht
unde daz wir haeten spîse
genuoc in rîcher wîse.
Ditz schuof der werde rîche.
mich dûhte waerlîche
daz ich waere ein saelic man.
dô vuorte ich mîne vrouwen dan,
ir vrouwen unde die ritterschaft.
dâ was rîcher vröuden kraft
mit vröude in hôhem muote,
daz der vil armen huote
mit güete was gescheiden.
dô weinden joch die heiden
von liebe durch die vrouwen hêr,
von leide durch ir lângez sêr;
wan swer ir ougen weinen sach
der muoste klagen ir ungemach;
ouch kunde ir güetlich lachen
wol an den liuten machen
daz sî mit vröuden wâren.
swer sî sach gebâren
vroelîch unde in vröuden leben,
der muost ir pfliht an vröuden geben.
ob joch im vröuden niht gezam,
von ir schoene er vröude nam.
swenn aber sî wesen wolte
mit vröuden als sî solde,
sô tete ir rôsenvarwer munt
den ungemuoten vröude kunt,
die sî mit vröuden sâhen,
als ir die besten jâhen.
Die nacht beliben wir aldâ.
dô hiez man den gesten sâ
bereiten ein bat . sî wuoschen sich.
ohteiz, wie rehte minneclich
die geste wâren nâch dem bade!
als ich daz sach, mir swein der schade
den ich hâte an sî geleit.
dô sî gewunnen niwiu kleit,
dô truoc des wunsches krône
in liehter varwe schône
mîn vrouwe, ein bluome reiner tugent.
ouch truoc daz alter unde diu jugent
nâch ir rehte liehten schîn.
swaz der jugent solde sîn
ze rehte in liehter schoene gar,
dar nâch was ir lîp gevar,
die dâ in junger ritterschaft
truogen jugent unde kraft.
daz schein an ir lîbe sâ.
schoene, klâr, wîz unde grâ
wâren gar die alten
mit zühten manicvalten.
der vrouwen schoene was sô vil,
wan daz mîn vrouwe truoc daz zil
in loberîcher werdekeit,
sô waer den vrouwen unverseit
mit hôchgemüete schône
an lob des wunsches krône.
An dem andern morgen vruo
dô bereit ich mich dar zuo
als ich von dannen wolte varn.
dô bat ich vil wol bewarn
die vrouwen unde die degne
mit dem gotes segne,
wan sî daz reine gotes wort
haeten nie vernomen dort
die wîle daz sî lâgen dâ.
nâch messe kêrten wir sâ
enbîzen vil vroelîche.
dô kam der zühterîche,
Stranmûr, der burggrâve hie,
der manic zuht an mir begie,
vür den tisch an dem zil
mit rittern unde mit knappen vil.
er lie sîne zuht dâ schouwen.
den rittern unde den vrouwen
bôt der getriwe reine
den becher al gemeine
unde gab in güetlîchen gruoz,
des ich im heiles wünschen muoz
daz in der zuht gegen mir gezam.
dô der imbîz ende nam,
wir nâmen urlob ûf die vart.
 «ich wil dich, lieber gêrhart,
in dînes gotes pfleg ergeben,
daz er behüete dir dîn leben.
sî aber iemen bezzer dan er sî,
des helfe sî dir staete bî.
Mîn lieber got jûpiter
dich saeliclîcher vart gewer;
Pallas unde jûnô
machen dich mit saelden vrô;
Machmet unde mercûrius,
Thêtis unde neptûnus,
die der wazzer hânt gewalt,
in der helfe sî gezalt
dîn hinvart mit disem her;
mit ringer vranspüet ûf dem mer
helfe dir durch sîn gebot
Êolus, des windes got,
mit vil süezem nâchwinde,
daz dir unde dem gesinde
sô wol gelingen müeze
daz dîn vart werde süeze . »
sprach des burggrâven munt.
dô neig ich im sâ zestunt.
er gab mir sînen segen dô.
dar nâch sprach er aber alsô:
 «dir sî vür wâr von mir geseit
daz ich al die kristenheit
durch dich iemer êren wil,
wan dir got saelden hât sô vil
in dirre welte hie gegeben
daz dîn lîp unde ouch dîn leben
iemer gêret müeze sîn:
des wünschet dir daz herze mîn . »
sus weinde er von jâmer mich
daz wir weinden, er unde ich,
daz wir uns solden scheiden.
uns wart von jâmer beiden
vil senelîchiu triwe kunt.
dô schieden wir uns sâ zestunt.
Er vreute sich des koufes dô,
ouch was ich des wehsels vrô;
er versach gewinnes sich,
ouch dinget ich des daz mich
mîn gewin dran iht vergê,
der lôn ûf gotes gnâde stê
nâch den grôzen hulden sîn
unde nâch den nôtdurften mîn.
wir dûhten beide uns unbetrogen.
dâ wurden balde ûf gezogen
die segel in der hab aldâ.
sus kêrten wir von dannen sâ
mit grôzer vröude ûf unser wege.
wir gâben uns in gotes pflege
vür des tiuvels kraft ze wer.
dô huob sich bald ûf dem mer
starker nâchwinde vil.
vür wâr ich iu bescheiden wil
daz wir nâch dem wunsche mîn
niht saeliclîcher möhten sîn
noch mit heile baz gevarn.
uns gab der reinen megde barn
guot geverte, liebe vart,
der uns mit saelden tete bewart;
wan der gelie in noeten nie
swer sînen trôst an in verlie.
sus gab uns sîn süeziu pflege
mit vranspüete ringe wege.
Dô treip uns der winde maht
mit kreften zwelf tag unde nacht
hin wider ûf die rehten vart,
dâ sî uns ê genomen wart.
diu beleip uns staete dô.
dar nâch vuogt ez sich alsô
daz wir muosten gâhen
dâ wir kuntlîche sâhen
gebirge hôhe unde lânt,
der künde mir was wol erkant.
als ich diu gebirge ersach,
zuo dem schifman ich sprach:
 «sag mir, ist dir iht erkant
ditz gebirge unde ditz lânt? »
 «jâ, wol; ich erkenne mich . »
 «wâ scheident aber die wege sich
gên ûztrieht unde gên engellânt?
daz merke . kêren dar zehant . »
 «hie nâhen bî an dirre sît,
dâ ditz hôchgebirge lît,
dâ ist den strâzen beiden
gezilt unde underscheiden
diu slihte an beiden strâzen gar . »
dô kêrten wir vil balde dar
gegen den selben enden.
dô hiez ich balde lenden
in eine habe, diu sich zôch
nâhen an diu gebirge hôch,
diu disen beiden strâzen
ir underscheide mâzen.
Dô unser anker mit kraft
wurden in den sant behaft,
dô hiez ich unser spîse
gelîche in einer wîse
in beidiu schif teilen hie.
gelîchen teil ich beiden lie,
in einen teil, den andern mir.
ich sprach: « ir hêrren, ich unde ir
suln uns scheiden hie zehant.
sagent, wer ist von engellânt
ûf dise vart mit iu gevarn?
mit den wil ich daz schif bewarn
daz iu wart ûf der vart genomen.
wer ist mit mîner vrouwen komen
von ir vater lânde her?
daz sagent mir, daz ist mîn ger . »
daz sagte ir einer mir alsô:
 «mîn vrouwe unde der vrouwen zwô
von norwaege sint genant.
die zwelfe sint von engellânt
unde die andern al gelîche.
von ir vater rîche
vuor mit uns ein michel her.
die sint verdorben ûf dem mer,
dâ mînes hêrren schif versanc;
waerlîche er selbe ertranc . »
dô schiet ich vor dem hêrren gar
die vrouwen unde die ander schar
diu mit im dâ von lânde kam.
mîne vrouwen ich dô nam
unde ir juncvrouwen zwô
in mîn schif besunder dô.
Als ich die hêrren guote
besand nâch mînem muote
besunder in ir schif hin dan
unde ich die vrouwen gewan
mit ir juncvrouwen zwein,
dô wart ich des mit mir enein
daz ich in urlob wolte geben,
wider sâ ze lânde streben.
ich sprach: « vil lieben hêrren mîn,
wir scheiden uns, daz muoz sîn.
kêrent heim in iwer lânt
unde sint des von mir gemant,
hab ich iu gedienet iht,
daz ir des vergezzent niht,
ir nement es mit triwe war.
ich wil daz mîn vrouwe var
mit mir heim ze lânde dan.
ob inder lebende ist ir man,
dem wil ich sî behalten,
mit solhem prîs ir walten
daz ez sî niemer krenket.
ob er ir gedenket,
ir vater, künec reinmunt,
dem behalte ich sî gesunt
mit êren âne missetât,
ob sî got mit vröuden lât
gesunt unde âne swaere . »
die helde unwandelbaere
klagten unser scheiden dô.
sî sprâchen al gelîche alsô:
 «nein, vil süezer hêrre mîn,
lâz uns iemer bî dir sîn
biz wir dîn guot vergelten dir.
dîn beste pfant daz sîn wir.
hab uns in dîner huote,
biz wir nâch dînem muote
dir vergelten gar dîn guot,
dâ mit dîn vil reiner muot
uns von banden lôste
unde in unvreuden trôste . »
Dô gedâht ich mir zehant:
 «ich wil burgschaft unde pfant
an sîn selbes güete lâzen
durch den ich ez hân getân . »
ich sprach: « hin vart in gotes pflegen.
iu ist ein teil ze sêre entlegen
iwer lânt unde iwer guot.
ich weiz iuch wol alsô gemuot
daz iwer wort mir ist ein pfant.
ir habent sô lâng erliten bant
daz iuch mîn bant niht twingen sol.
ez zaeme anders danne wol
swer ouch in bant iuch leite.
nâch sô grôzer arbeite
vart ruowen . lâzent iu baz geschehen,
daz iwer vriund doch mügen sehen
daz ir doch sint gesunt als ê.
ir lângez beiten tuot in wê.
dâ bî sô sint mîn gemant,
werden iu mîn boten gesant
nâch mîner gülte, ob ez geschiht,
sô geltent mir unde anders niht.
ich hân in mînem muote
pfant unde bürgen guote,
die niht untriwen gernt
unde tûsentvalt mich wider wernt
swaz ich hân umb iuch gegeben.
habe iwer hêrre noch sîn leben
unde vrâge nâch der vrouwen sîn,
sô sagent im von der künegîn
daz ich sî sô behalten habe
daz ir niemer sliffe abe
swaz ê mit wîbes werdekeit
zühte was an sî geleit . »
Die hêrren vielen vür mich dô,
sî weinden unde wâren vrô.
von vröuden was ir weinen grôz
daz ich in mînem muot entslôz
daz ich sî wolte lâzen.
ir leides sî vergâzen,
sî wurden vröudenrîche.
sî sprâchen gemeinlîche:
 «der got des kunst uns werden liez,
des gewalt von himel stiez
hôchverteclich gemüete,
der lône dir mit güete
des du ze lieb uns hâst getân.
wan solden wir von erbe hân
zehen künecrîche,
wir möhten nemelîche
dir dînes herzen muot
niht vergelten noch dîn guot.
wir ergebenz dir in dîn gebot,
unde lône dir der rîche got.
der ist rîcher danne wir;
der lône dîner güete dir
mit iemer werndem lône;
ze himelrîche krône
gebe er dir mit staetekeit.
unser gülte ist dir bereit,
süezer vater, sô du wilt.
der gülte uns niemer mê bevilt,
wan du uns wider hâst gegeben
êre, guot, lîp unde leben.
Nû pflege dîn got der guote
mit sîner süezen huote;
des heiligen kriuzes kraft
prüeve dich mit vröuden sigehaft
an menschlîcher saelikeit,
unde daz dîn leben sunder leit
sich alsô verende
daz dich got sende
mit saelden vroelîche
zuo dem hôhen himelrîche . »
sus kusten sî mich unde ich sie.
wir schieden uns mit jâmer hie,
unde doch mit vröuden âne haz.
dô twelten sî niht vürbaz
ze kêren von mir zehant
ir rehten vart gegen engellânt,
unde ich dar heim ze lânde,
dâ ich mich wol erkande.
dô wîste mich diu strâze mîn
ze berge von dem mer zem rîn,
ze kölne hin gegen der stat.
mînen vriunden ich dô bat
künden vil vroelîche
daz ich ê nie sô rîche
kaeme wider noch sô vrô,
unde daz ich rîcher waere dô
dan in allen mînen tagen.
ich hiez mînem wîbe sagen
mîn koufschatz waer alsô grôz
daz nie dehein mîn genôz,
der koufes ie gedaehte,
sô grôzen koufschatz braehte.
Des vreuten mîne vriunde sich.
ir vröude was sô grôzlich,
dô sî vernâmen daz ich kam.
mîn wîp ir vriunde zuo ir nam
unde ouch mîn sun . sî kâmen dô
unde wâren mîner kunfte vrô
unde mînes grôzen heiles geil.
der burger ein vil michel teil
riten gegen mir an den rîn.
ich unde diu liebe vrouwe mîn
wurden wol enphangen dâ.
dô giengen mîne vriunde sâ
durch schowen dar ûf mînen kiel.
der koufschatz in niht wol geviel:
sî vunden niht wan steine.
er dûhte sî ze kleine
unde an guote ein ringiu habe.
mînen koufschatz vuort ich abe
ze einer stunt an mîner hant.
dô nieman anders dâ niht vant
wan mîner lieben vrouwen lîp,
 «lieber gêrhart » sprach mîn wîp
 «sag an durch got, wâ ist dîn guot?
dîn bote vreute mir den muot;
der sagte mir von guote vil;
des hân ich vunden hie ein zil . »
 «jâ sich, ich lie die vrouwen mîn
wol vür mîne habe sîn
mîn gülte . » « daz ist niht dîn spot? »
 «ez ist wâr, sô helf mir got.
ouch weiz ich niht wie ez dir behage . »
 «gêrhart, lieber vriunt, nû sage
durch got die rehten wârheit mir,
wie ist sî danne worden dir? »
 «daz sag ich dir vil wol:
sich, nieman unbilden sol
der mîne vriuntschaft welle hân . »
 «sô sol ouch sî ir zürnen lâzen . »
sprach gêrhart, mîn vil liebez kint,
 «unde ouch alle die bî uns sint.
ez ist mîn vriuntschaft ebensleht,
wan ez ist billich unde reht
daz sî mit vriuntschaft eben trage
swaz dînem herzen wol behage.
daz sol ouch mit irem willen sîn.
got weiz wol, lieber vater mîn,
swaz du hâst durch in getân,
des solt du mîne gunst hân.
gebreste uns niht muotes,
wir haben iemer guotes
genuoc, unde sol ez uns bestân
daz wir von gotes gnâden hân.
nû sî gelobt der süeze krist
daz du gesunt mir komen bist »
sprach ouch mîn vil liebez kint
 «mîn vrouwe unde ouch die mit ir sint
die sulnt willekomen sîn
gote unde dem herzen mîn . »
des gnâdet im diu guote
mit vröudenrîchem muote,
wan ir tete ungemüetes buoz
wîbes unde sunes gruoz.
Ob des koufes staetekeit
was iemen liep oder leit,
daz liez ich sîn; ich was sîn vrô.
mîne vrouwen vuort ich dô
mit ir juncvrouwen zwein
vroelîch in mîn hûs hein
unde schuof ir gemache guot,
schoene unde wol behuot
in einer kemenâten,
die hiez ich vil wol berâten
mit guotem geraete.
sô ritterlich gewaete,
daz sî mit guoten êren truoc,
gab ich ir mêre dan genuoc
nâch ir selber muote.
ir willen ich ir huote,
wan mîner vrouwen süeziu jugent
sô gar mit kintlîcher tugent
in süezer kintheit truoc daz zil.
dô dûhte mich des niht ze vil
ich naeme von den vriunden mîn
schoene juncvröwelîn,
kintlich nâch wunsche unde wol getân,
mit den sî kurzwîl solde hân
 (wan sî mit süezer kintheit
wâren kintlîch gemeit)
den ich edliu kindes kleit
durch mîner vrouwen liebe sneit
durch zieren wol ir kintheit.
sî wâren stolzeclîch gemeit.
Dô vreute sich mit lieber kraft
der kintlîchen geselleschaft
mîn vrouwe in süezen sinnen.
sî hiez mich ir gewinnen
golt unde liehter sîden vil.
ich dâchte: « swaz diu guote wil,
daz sol nâch ir willen sîn . »
dô gab ich der vrouwen mîn
swes sî bedurfen wolde
von sîden unde von golde.
dô kunde sî wol machen
von keiserlîchen sachen
swaz man von sîden würken sol.
sî kunde liehte borten wol,
edle waehe rîche
würken meisterlîche.
daz lêrte sî diu vröwelîn.
ir werc daz gab sô liehten schîn
daz nie bezzer wart getragen,
von berlen rîch unde underslagen
von edlem gesteine.
ir werc was alsô reine
daz ez mir vil tiure galt.
baldekîn unde plîalt,
die besten die man ie getruoc,
des gab diu guote mir genuoc.
Dar an ich dicke vil gewan.
dô diu vrouwe alsus began
ruowen nâch der arebeit,
zâhî, wie wîplich klârheit
an ir süezen lîbe lac!
ir lîp sô hôher saelden pflac
daz mîn saelden wunsch an ir
in rîcher saelde vuogte mir
sô grôze saelde daz mir nie
an mînen sachen missegie.
swes ich begund, daz geschach.
der wunsch ie mînen werken jach
des wunsches als ich wolte,
unde als ich wünschen solde.
swenne mir ein leit geschach,
dâ von ich truog ungemach,
ich gienc vür sî unde sach sî an.
zehant schiet ich mit vröuden dan,
wan ich von leide sâ genas,
swie grôz mîn ungemüete was.
swer ir schoene solde sehen,
swaz im leides was geschehen,
der muoste sâ mit vröuden wesen
unde von unvreuden sîn genesen
unde von ir tragen hôhen muot.
haet ich gar wider brâht mîn guot,
ich weiz von wârheit sunder wân
ich möhte es niht genozzen hân
den halben teil als vil als ir.
sô rîche saelde vuogte mir
got durch die hôhen saelikeit
die er hâte an sî geleit.
Sus was mîn vrouwe, daz ist wâr,
bî mir mêre dan ein jâr
daz ich von dem künec, ir man,
gewissen boten nie gewan
noch gewaeriu maere
wie ez ergangen waere;
von muoter noch von vater ich nie
gewisse botschaft enphie;
dar zuo wart mir von engellânt
der selben zît nie bot gesant.
des nam mich dicke wunder
unde dâchte alsô besunder:
 «benamen, ich weiz von wârheit wol,
daz ich des niht zwîveln sol,
daz der künec von engellânt
verdorben ist, wan ich bevant
von im gewaeriu maere nie.
ê daz er mîne vrouwen hie
sô lâng lieze ungesehen,
er lieze im ê ein leit geschehen,
des er verdorben laege.
der künec von norwaege
ist ouch verdorben, daz ist wâr;
wan ez ist wol drithalp jâr
daz er von sînem lânde
mîne vrouwen sande.
west er die bî mir gesunt,
ich haet ze etslîcher stunt
sîne boten hie gesehen.
sî sint et tôt; des muoz ich jehen . »
Nû truoc mîn herz zaller zît
mit im selben manegen strît,
ob sie lebten oder niht.
ich lie dem wâne mîn pfliht
unde wânde des von wârheit.
nû sach ich daz mîn vrouwe ir leit
sô rehte wîplîchen truoc.
swie vrô sî was, sô man gewuoc
ir vriundes namen an einem man
des sî doch künde nie gewan,
sô erweinde sî der name zehant,
sô sî des genamen vant
der in ir herze was behaft
mit lieplîcher geselleschaft.
in weinden dick ir ougen
mit klagender swaere tougen,
wan diu vil strenge minne
ir kintlîchem sinne
den jungen degen hât ergeben.
ein herze truog ir beider leben,
er truog ir leben, sîn herze ir lîp,
swie sî nie worden was sîn wîp.
diu minne leit vil dick ir bant
zwein herzen den vil unbekant
der minne werc an minnen ist;
diu minne vüeget einen list
daz zwei ein ander liebes jehent
der êrsten stunt sô sî gesehent
ein ander minneclîche;
diu minne wirt vil rîche
daz sî mit solher liebe stât
daz diu minne niht zergât
an den gelieben beiden.
diu liebe ist ungescheiden
diu an zwei gelieben leben
alsus mit liebe wirt gegeben.
Diu minne mir der wârheit jach
diu ich an mîner vrouwen sach,
wan sî dem edlen hêrren guot
an minnen truoc sô staeten muot,
unde doch an sînem arme nie
mit kusse süeze lieb enphie.
der minne werc in vrömde jach,
wan daz diu minne an in geschach
von der ich hân gesprochen hie.
ietwederz von dem andern lie
sich sliezen in der minnen stric,
dô der êrste minnenblic
von in beiden was geschehen,
dô sî ein ander solden sehen
mit ougen an der êrsten stunt,
dô in wart herzenliebe kunt.
des wart ich an der vrouwen gar
kuntlich unde wol gewar.
ich nam ez in mînen sin
unde dâchte dicke her unde hin:
 «jâ, hêrre, wie sol ez ergân?
sît ich mîn edel vrouwen hân
erlôst von grôzer arebeit,
wie sol ich nâch ir werdekeit
ir dinc gefüegen dan alsô
daz sî niht iemer wese unvrô?
wan ir muoz leider sîn bereit
groezer leit unde armekeit
dan ir von arte wol gezeme,
ez sî daz ich es ir beneme
sô vil als ich ez verenden mac.
swaz aber ich hinz an disen tac
rîches guotes ie gewan,
dâ mit möhte ich einen man
gewinnen mîner vrouwen niht
der lêhens von ir vater giht.
sît mir nû ist daz guot verseit
daz wol gezaeme ir edelkeit,
sô wil ich sî versuochen
ob sî des welle geruochen
daz sî ein rîchez koufwîp
iemer sî, ê daz ir lîp
müeze lîden armekeit
in dienstlîcher arebeit . »
Dar nâch gedâht ich alsô:
 «ich müeste et iemer sîn unvrô,
schied ich die lieben staetekeit
die sî ir trûtgesellen treit.
ach, daz ist niht anders doch
wan ein wân; den hât sî noch
mit triwen in ir herz ergeben.
nû zwîvel ich des daz sîn leben
noch lebe . nein, der hêrre ist tôt.
des hât sî dester groezer nôt,
wan ez ist ein blôzer wân
dar an sî vröude waenet hân . »
sus klagte ich sî mit maneger klage.
ich gienc zuo ir an einem tage.
dô gruozte diu vil guote mich
mit ir gruoze minneclich.
ich sprach: « vil liebiu vrouwe mîn,
möht ez mit iwern hulden sîn
daz ir geruochtent hoeren mich? »
 «jâ, hêrre vater mîn, nû sprich.
swaz dînem willen wol behage,
daz hoer ich gern . trût, nû sage . »
 «vrouwe, daz vergelt iu got.
daz ist ein saeliclich gebot
iwer werden süeze.
nû gedinge ich, ob ich müeze
gegen iwern hulden sprechen iht,
daz ir mir daz verkêrent niht
unde ez mit iwern hulden stê,
swaz ich bete an iu begê . »
 «daz tuon ich, vater, sammir got.
dîn bete daz ist ein gebot,
an dem ich gerne leisten sol.
swaz dir behagt von herzen wol,
daz ist mir liep, ich bin es vrô . »
zuo mîner vrouwen sprach ich dô:
 «ich sprîche, sît ich urlob hân.
vrouwe, ir sult iuch wol entstân
waz an iu wunders ist geschehen.
ich hân leider reht ersehen
daz nieman lebender ist erkant
der iu ze vriunde sî benant.
sî sint leider alle tôt.
nû hân ich umb iwer nôt
vil dicke in dem herzen mîn
grôze sorg unde hôhen pîn,
wie ez sol umb iuch ergân.
der groeste kumber den ich hân,
got weiz wol, vrouwe, daz der lît
an iu mit sorgen zaller zît.
der hât mich dick in sorgen brâht.
nû hân ich dicke des gedâht,
ê daz ir duldent armuot,
daz ir rîcheit unde guot
in grôzer rîchlîcher kraft
naement in der genôzschaft
in der ich koufman bin genant.
mîn sun der ist iu wol erkant
daz der mit rîcher werdekeit
vil wirde in sînem namen treit,
der wirde der ein man sol hân
der sich koufes sol begân.
Des wolt ich muoten, möht ez sîn
mit iwern hulden, vrouwe mîn,
daz ir den naement zeinem man;
wan ich des niht erdenken kan
wie iu wider werd erkorn
diu hêrschaft die ir hânt verlorn
an dem künec werde erkant,
Willehalm von engellânt.
dem hât leider nû sîn leben
ein ende mit dem tôde geben . »
mîn vrouwe sprach mit zühten dô:
 «hêrre vater, ich bin vrô
des du versuochet hâst an mich.
swaz du wil daz wil ouch ich,
wan daz ist billich unde reht.
hiezest du mich dînen kneht
ze man mit dînem râte hân,
daz wurd sâ durch dich getân
mit guotem willen sunder spot;
wan du unde unser hêrre got
hânt mir den lîp unde ouch daz leben
mit vröuden wider gar gegeben.
ich enwil niht sprechen umb dîn kint.
die swechsten die dâ bî dir sint
die sint mir alle gelîche wert
als es an mich dîn bete gert.
dest wâr, der juncherre ist wert
der besten saelden der man gert;
daz tuot er mit gebaerden schîn.
ich wil sîn vrô mit willen sîn.
Süezer lîp, nû tuo ouch du
des ich an dich muote nû . »
 «gerne, vrouwe mîn, dest wâr . »
 «sô lâ mich beiten noch ein jâr
mit dînem willen âne haz,
ob unser hêrre vüege daz
mîn gemahel inder lebe,
daz er mir in wider gebe.
ich weiz ez reht unde zwîvels niht,
lebt er, daz er mich gesiht
ê ditz jâr verende sich.
geschiht ez niht, sô muoz ich mich
vertroestet sînes lîbes hân.
nû lâ mich beiten ûf den wân,
sô leist ich gar den willen dîn . »
 «gerne, vrouwe, daz sol sîn.
ich wil iu gern bîten,
wan got in manegen zîten
nie geschuof sô ganze tugent
in alsô kintlîcher jugent
noch lîp sô saeldenrîchen.
daz ir sô minneclîchen
die bet enphangen hânt von mir
sô gar nâch mînes herzen gir,
des muoz ich in dem herzen mîn
dester saeldenrîcher sîn
iemer mê die wîl ich lebe.
daz iu got mit vröuden gebe
iemer saeliclîchez leben!
swaz ich hân umb iuch gegeben,
daz liebet mir baz unde baz
an iu mit liebe sunder haz . »
Ich gienc von mîner vrouwen dô.
sî was trûric, unde ich vrô,
daz sî ir liebes was ermant.
mich vreute daz ich an ir vant
antwurt nâch dem willen mîn.
ir minneclîcher ougen schîn
von jâmer was ir worden naz
nâch dem des sî nie vergaz,
ich meine ir vil werden man.
diu zît mir lieben began
daz ich die guoten ie gesach,
diu wîbes güete nie gebrach
durch unwîplîchen sin.
daz jâr gienc nâch dem andern hin,
daz ich vernam vür wârheit nie
mit gewissen maeren wie
ez umb den künec von engellânt
unde umb ir vater waer gewant.
der zît wart mit sô guoten siten
von der vrouwen mîn gebiten
daz ez ir saeliclîchen prîs
mit lobe zierte manege wîs.
mîn heil begunde rîchen,
mîn ungelücke entwîchen.
von ir saelden dûhte mich
mîn vröude wart vil grôzlich;
wan mîn gedinge unde ouch mîn wân
was an die guoten gar verlân;
wan ich mich des versach an ir
sî solde iemer sîn bî mir.
Dô daz jâr ein ende nam
unde daz zil anz ende kam,
ich gienc aber sâ zehant
hin dâ ich mîn vrouwen vant.
ich sprach: « vrouw, ir wizzent wol
wes ich iuch aber bitten sol.
unser beider zil ist komen
daz von uns beiden wart genomen:
verendet hât sich unser jâr . »
sî sprach: « vater, du hâst wâr . »
 «nû sagent mir . liebiu vrouwe guot,
wie stât aber iwer muot? »
 «wol: ich wil nû staete lâzen
swaz ich dir geheizen hân.
swaz du, lieber vater mîn,
wilt von mir, daz sol et sîn . »
des vreute mîn gemüete sich.
ir geheize vreute ich mich
unde seite es ir von gote danc,
der sî sô hôher güete twanc
daz sî sich niht wolte schamen
sî lieze küneginne namen
durch mich unde hieze ein koufwîp.
des sî ir saeldebernder lîp
geêret iemer mêre
mit vröudenrîcher lêre.
Dô ich, als ich gedâhte,
in mînen willen brâhte
mîne reinen vrouwen guot,
sô daz ir herzeclîcher muot
mîner bete was bereit
mit willeclîcher staetekeit,
ich vreute mich der saelden grôz;
wan nie dehein mîn genôz
sô grôze werdekeit gewan
sô diu der ich mich versan
an mîner vrouwen werdekeit.
zuo mînem hêrren ich dô reit
ze hove vür den palas
dâ er heimlich ûffe was.
ich erbeizte unde gienc vür in.
durch sînen herzeclîchen sin
hiez mich der liebe hêrre mîn
güetlîch wilkomen sîn.
des seite ich im gnâde dô.
dar nâch vrâgte er mich alsô:
 «waz meinet, gêrhart, daz du bist
zuo mir komen an dirre vrist?
ist dir iht arges? » ich sprach: « niht,
wan daz ein heimlich geschiht
mich an iuch gewîset hât,
hêrre mîn, umb iwern rât . »
er sprach: « benamen, den vindestû
an mir nâch mînen witzen nû.
sag mir waz dir werre . »
dô hiez mich mîn hêrre
sitzen an die sîten sîn
unde sagen gar den willen mîn.
Ich sprach: « hêrre, ich wil iu sagen
durch waz ich rât an iu muoz jagen,
durch den ich her bin zuo iu komen.
ir habent lîhte wol vernomen
wie ez mir ist ergangen,
wie ich vant gevangen
edel rîter hôchgemuot
unde ein küneginne guot
mit starken banden wol behaft
in der wilden heidenschaft,
wie ich die von untrôste
mit mînem guot erlôste
durch got unde durch ir selber danc.
ir jâmer mich des koufes twanc.
den wolt ich warten beiden.
dô ich von den heiden
erlôste daz vil arme her,
ich lie die rîter über mer
ze lânde kêren wider hein.
mit ir juncvrouwen zwein
brâht ich die küneginne her.
ez was mîn muot unde ouch mîn ger
daz ich ir man behielte ir lîp,
ob er lebte unde er sîn wîp
suochte, daz er vunde sî
mit êren gar vor wandel vrî.
sus was sî bî mir, daz ist wâr,
vil nâch mêre dan ein jâr
daz mir von rehter wârheit
nie von ir man niht wart geseit.
Dô rett ich mit der guoten
ob ich getörste muoten
ob sî sich wolte lâzen gezemen
daz sî ze man geruochte nemen
mînen sun . daz lobt ir munt
mîner bete sâ zestunt.
sî lobte mînes willen vil,
gaebe ich ir ditz jâr ein zil,
ob ir man inder kaeme,
daz sî den wider naeme.
daz jâr ein ende hât genomen,
daz zil ist ûf ein ende komen.
noch wil diu liebe vrouwe mîn
an ir geheize staete sîn
unde wil ir megetlîchen lîp
geben unde werden wîp
mînes sunes . des bin ich geil.
daz grôze vröudenrîche heil
mir an iuch gerâten hât,
daz ich lêre, helfe unde rât
an iu, hêrre, über schouwe;
wan mîn vil reiniu vrouwe
hât alsô saeldenrîchen lîp,
wirt sî mînes sunes wîp,
sô hân ich iemer mêre
saelde, guot unde êre.
wan swaz mir saelden ie geschach,
sît ich die guoten êrst gesach,
die hâte ich von der saelikeit
die got hât an sî geleit . »
Dô sprach mîn hêrre: « sît dîn rât
dich an mich gewîset hât,
sô wend ich dîner saelden niht;
wan got mit saeliclîcher pfliht
dîn heil alsô gekroenet hât
daz ez geblüemet iemer stât
nâch wunschelîchem heile gar.
swer es nimt ze rehte war,
der muoz von schulden jehen dir
daz got nâch wunschelîcher gir
mit saelden hôher werdekeit
an dich mit vlîze hât geleit
dan an deheinen lebenden man;
wan dir nû got der saelden gan
diu vor uns nieman geschach.
sô waer mir iemer ungemach
ob ich die solde krenken,
verswachen, neigen, senken.
ich wil sî hôhen swâ ich kan.
dîn sun der ist ein koufman
unde ouch ein harte stolzer kneht.
der sol dienstmannes reht
enphâhen unde leiten swert
in ritterschefte werden wert.
der welde hoehste werdekeit
bejagt ein man der wâpen treit.
alsus wil ich dich stiuren
unde dîne saelde tiuren . »
 «
Hêrre, daz vergelt iu got
durch sîn gotlich gebot.
daz ist ein sô grôziu êre
daz ich bin iemer mêre
gewirdet unde gerîchet.
mîn ungelücke entwîchet;
wan iwer grôziu milte hât
mir gegeben sô hôhen rât
daz ich bin mit vröuden geil.
ich möhte daz vil grôze heil
des iwer milte mir vergiht
unz ûf mîn zil gedienen niht.
sît ich nû muoz von schulden jehen
daz mir ist von iu geschehen
ein solch gnâde daz nie man
von sînem hêrren mê gewan
alsô genaedeclîchen wân
als ich von iu vernomen hân,
sô kroenet mînen hôhen muot
unde daz genaedeclîche guot
des ich mich sol an iu versehen,
des iwer trôst mir hât verjehen,
unde ruochent, lieber hêrre mîn,
die hôchzît bî mir sîn
diu nû ze pfingsten gelît;
wan ich ze dirre hôchzît
mînem sun wil geben swert
unde die vil süezen vrouwen wert
ze wîbe, ob es geruochet krist
der aller ding schepher ist . »
Daz lobte mir mîn hêrre dô.
ich schiet von danne unde was vil vrô.
ich reit mit vröuden vür die stat
in die gegen unde bat
die lântherren die ich vant
bî dirre stat über al daz lânt
daz sî geruochten sîn bî mir
die hôchzît . des wurden wir
gewert, mîn lieber sun unde ich.
mîne hêrren êrten alle mich,
grâven, vrîen, dienestman,
daz ich ir an mich gewan
mêre dan driu hundert,
wol varende unde ûz gesundert
an werdekeit zem besten,
die sich geruochten gesten
ûf mînes sunes hôchzît
ritterlîch enwiderstrît.
dô kêrte ich wider in die stat.
mîne burger ich des bat
daz sî gar mit iren wîben
geruochten ouch belîben
bî mir die hôchzît alhie.
des bat ich . daz gelobten sie
als ich es hâte an sî gegert.
alle die des wâren wert
die bat ich durch den willen mîn
alle gelîche bî mir sîn.
die gelobten ez gemeine gar
unde gasten sich mit vlîze dar.
Nû hiez ich gegen der hôchzît
machen ein gestüele wît
unde vür die hurte veste schragen
sô wîten ûf den hof geslagen,
swenn ein rîter rehten sweif
mit hurte durch den rinc begreif,
daz wol sîn puneiz volkam,
daz in daz ors mit sprungen nam.
ouch vleiz ich mich der beider,
ors unde rîcher kleider,
mir unde dem sune mîn
unde knappen, die geruochten sîn
in mînes sunes geselleschaft.
ich vleiz mich daz ich rîche kraft
an wirtschaft hiez bereiten.
nû mocht ich kûme erbeiten
daz ditz zil ein ende nam
unde daz der heilig âbent kam.
daz lieht erschein . des was ich vrô.
nâch mîner bete kâmen dô
die hêrren von dem lânde dar
mit maneger ritterlîchen schar.
mîn sun mit grôzer werdekeit
gegen in vür die porte reit
mit den knappen vür die stat
die er mit im dâ rîten bat,
ritterlîch unde wol bekleit.
die burger wâren ouch bereit
mit maneger stolzen vrouwen,
an den man möhte schouwen
rîcher gastunge vil
mit schallîchem seitenspil
nâch dem âbent ûf den hof.
mîn hêrre der erzbischof
kam ouch mit vürstenlîchen siten
mit mir in mîn hûs geriten
mit schalle ûf daz gestüele dar.
sî sâzen unde enbizzen gar.
Dô der imbîz geschach,
mîn hêrre sîne man gesprach,
grâven, vrîen, dienestman.
die kôrherren wâren dran
unde der burgaere vil.
die brâht ich ûf des râtes zil.
mit der râte wart gegeben
mînem sune ein hôhez leben,
ze rehte dienstmannes reht.
mit ir urteilde ebensleht
wart sîn genôzschaft neben in.
dirre hêrlich gewin
als offenbârlîch geschach
daz in wol hôrt unde sach
manic hôchgemuoter lîp,
pfaffen, rîter, werdiu wîp.
des vröut ich mich gar sunder klage.
an dem heiligen tage,
dô man messe hie gesanc,
nâch dem segen gienc niht lânc
ê daz ich mîne vrouwen nam.
ich vuorte sî, als ir gezam,
gegen mînem hêrren dort hin dan
dâ sî manic werder man
sô zühterîche gerne sach,
der ir der hoehsten saelden jach.
waz sol ich dâ von sprechen mê?
mînem sun ze rehter ê
wart gegeben mîn vrouwe sâ
vor manegem edlen rîter dâ.
Sus riten wir mit vröuden dan
mit manegem hôchgemuoten man
an daz gestüel mit schalle.
die werden rîter alle
begunden buhurdieren
mit liehten banieren.
ir decke wâren rîche.
mit zühten hovelîche
mîn hêrre in rîcher werdekeit
bî mîner vrouwen schône reit.
an daz gestüele er saz zuo ir;
daz was mîn bete unde ouch mîn gir.
nû wâren sî gesezzen.
wir hâten niht vergezzen,
ich reit her unde mîn sun hin,
unde nâmen daz in unsern sin,
swie wol ir wurde war genomen
die dar wâren durch uns komen,
wir vlizzen uns des in rîcher kraft
mit zühten groezer wirtschaft,
die gâben wir mit vröuden hie.
des uns jâhen alle die
dâ wâren an der hôchzît.
ich reit durch daz gestüele wît
unde sach, swie kranc et was ein gast,
daz im an wirtschaft niht gebrast.
vür mîne werden vrouwen
reit mîn sun dicke schouwen
sîn herzeclîchez lieb an ir.
daz muost et dicker danne zwir
mit süezen blicken dar geschehen,
wan er sî gern mohte sehen.
Dô der imbîz ende nam,
swaz dem tage wol gezam
ze kurzewîl, daz was getân.
der tac begunde ein ende hân,
dô kam diu heilige nacht.
mîn sun mit vlîziclîcher maht
kêrte dar an sîn gerinc
wie er der hübschen liute dinc
alsô geschaffen möhte
daz ez nâch êren töhte.
êr hiez die nacht sî schrîben an,
wan er niht worden was ze man
nâch ritterlîchem rehte.
dô wart als einem knehte
sîn gemahel im versaget.
sî was sîn vrî . als ein maget
was sî des morgens genant:
sîn minne was ir unbekant.
daz was billich unde reht.
swie er dannoch waer ein kneht,
ir minne sîn gemüete twanc
sô grôzer nôt daz sîn gedanc
nâch der vrouwen minne bran.
sô sêre er minnen sî began
daz er von vröuden gar vergaz
ob er mit dienste ie gemaz
sîne bete an werdiu wîp.
daz machet im ir reiner lîp.
An dem andern morgen vruo
dô wâren wir bereit dar zuo
daz wir ze messe kâmen
unde gotes ampt vernâmen,
mîn vrouwe unde al diu ritterschaft.
in alsô ritterlîcher kraft
truoc mîn vrouwe rîchiu kleit
daz sî wol nâch werdekeit
möhte tragen ein keiserîn.
von samît unde von baldekîn
roc unde mantel wâren lânc,
von hermîn gefurrieret blânc
unde wîz ein hemde sîdîn,
schappel, vürspan, vingerlîn
unde einen borten guot genuoc
diu edel hôchgemuote truoc,
reines herzen kiuschen muot
under rîchen kleidern guot.
ouch truoc nâch ritterlîchen siten
rîche, waehe, wol gesniten
an der selben hôchzît
mîn sun vil tiuren samît,
der was grüen alsam ein gras.
mit sniten geparrieret was
ein rôter pfellôl waehe dran.
diu kleider truoc mit vröuden an
mîn sun mit zwelf gesellen wert,
die dâ bî im nâmen swert
unde mit im truogen disiu kleit
durch in unde durch ir hübscheit.
Dô messe was gesungen,
die hôchgemuoten jungen
giengen nâch vil werder kür
zuo mînem hêrren dort hin vür.
der segnet in diu swert aldâ.
den jungen niwen helden sâ
gurten stolze rîter wert
umbe nâch ir rehte ir swert.
nâch dem gotes segene
drungen die swertdegene
mit schalle vür des münsters tür.
ir ors verdaht mit rîcher kür
vunden sî bereit alhie.
ze orse sprungen alle die
in ritters namen kâmen dar.
manic banier vor der schar
sach man halten liehten schîn.
ouch muost aldâ mit schalle sîn
tambûr unde vloyten spil.
süezer videlaere vil
huoben nâch ir künst gebote
schelliclîche reisenote
mit süezen hovelîchen siten.
dâ wart mit schoener zuht gebiten
der vil werden vrouwen gar.
mîne vrouwen vuorte dar
mit schoenen zühten ûf den hof
mîn hêrre der erzbischof.
ir giengen rîche vrouwen nâch
mit schoener zuht, in was niht gâch.
Die werden vrouwen rîche
die vunden al gelîche
ir pfert bereit aldâ . sî riten.
dâ wart niht lânger dô gebiten,
die schilde wurden sâ genomen
ze ahsel dô man sî sach komen.
die ellenthaften jungen
vor den vrouwen drungen
mit senften siten lîse.
in maneger süezen wîse
wart sô gehoehet hie der schal
daz des dônes galm erhal
über al die stat mit schalle grôz.
nû wart mit sûse michel dôz
dô sî riten ûf den rinc.
 «nû hin dar nâher! dringâ, drinc!
wîchâ, wîch, lâ wîchen!
hurtâ zuo! lâ strîchen
vür daz gestüele ûf daz sant
manegen rîter wît erkant! »
daz was ein gemeiner dôn
mit ritters rât ûf minne lôn.
 «zay, tschâvalier! âvoy, diu wîp!
got halte dich, reiner wîbes lîp! »
daz was ir krî mit stolzer kraft.
aldort kam ein geselleschaft,
diu ander dâ, diu dritte alhie;
nâch der sich aber schowen lie
ein süeziu schar, diu kam gevarn,
diu ouch vil wênic kunde sparn
daz ors ze beiden sîten.
ûf dem ringe wîten
begunden sî hurtieren.
von den liehten banieren
huob sich ein michel rûschen dâ.
man hôrte ûf dem ringe sâ
von schellen michel klingen.
mit ritterlîchen dingen
wart dâ vröuden vil gedâht,
unde ûf daz gestüele brâht
diu hôchgemuote vrouwe mîn
durch der vröude ez solde sîn.
Dô der werden vrouwen schar
kam an daz gestüele dar,
der buhurt wart verlâzen.
die knappen niht vergâzen
der orse dâ; sî zugen sî hin.
der wart gephlegen wol von in.
dô teilte ich nâch ir wirde kraft
ieglîcher geselleschaft
daz gestüele als ez gezam.
den einen teil des ringes nam
diu ritterschaft durch hôhen muot,
den andern teil die vrouwen guot;
daz gegengestüele gab ich sâ
vrîen unde grâven dâ.
dannoch was ieglîchem bereit
ein sitz nâch sîner werdekeit.
mîn hêrre bî der vrouwen saz.
knappen snel unde niht ze laz
truogen wazzer dar zehant.
ir ieglîcher tete erkant
sîn ampt mit vuoge, des er pflac
den unde ouch den êrern tac.
truhsaezen unde schenken
muosten daz bedenken
daz man der geste pflaege wol.
der rinc was werder knappen vol,
die mit zühteclîchen siten
ungerne haeten daz vermiten.
sî nâmen ir mit zühten war
die mîn bete brâhte dar.
Nû gab uns got sô liehten schîn
daz der tac niht mohte sîn
wünneclîcher dan er was.
liehte bluomen unde gras
hât uns des meien güete
brâht in vil liehter blüete.
des sagte ich gnâde gote
unde sînem süezen gebote
mit herzeclîcher vröude breit.
dô ich durch daz gestüele reit
die lieben geste schouwen,
vür mîne werden vrouwen
erbeizt ich unde nam ir war,
ich bôt ir daz trinken dar.
als ich von dannen wolte gân,
ich sach an einer sûl dort stân
vor mîner vrouwen einen man,
der truoc vil ermeclîchen an
vil armez kleit mit armekeit.
ein rûher kotze was sîn kleit
unde ein hemde, daz was sal.
an sînem antlütz über al
was im diu varwe ersalwet.
erswarzet unde ervalwet
was im ein teil sîn rôter munt.
sîne jugent tete mir kunt
ein dünner bart, der was niht lânc,
wan er dô êrst an im entspranc;
der was an im nie versniten;
daz was von jugent gar vermiten.
Der arme stuont gar vröuden bar.
arme unde bein die wâren gar
vil unberâten unde blôz.
sîn unvreude was vil grôz.
der vröudenlôs ellende
truog ersalwet hende,
erswarzet keln unde bein.
an sînen schoenen liden schein
nâch wunsche gar der gotes vlîz.
noch wîzer dan ein snê wîz
wart mir sîn schoener lîp erkant,
swâ in bedahte daz gewant.
daz was gar nâch wunsche klâr.
ouch was erwîzet im daz hâr,
daz schein in reider wîze val.
ze rehte grôz, ze rehte smal
was er gewahsen unde lânc,
minneclich, ze rehte kranc,
starkiu lide wol getân,
sinewel unde wol gedrân.
süezes anblickes schîn
hât in daz antlütze sîn
got geleit nâch wunsche gar,
swie er stüende vröuden bar.
Dô ich gesach den guoten man,
ich gestuont unde sach in an,
waz sîn gebaerde waere.
dô stuont der wallaere
als er von jâmer trüege pîn.
er sach ie an die vrouwen mîn
dâ sî an dem gestüele saz.
als er sî sach, im wurden naz
in klagender nôt diu ougen
mit jâmers swaere tougen.
als im diu über wielen
unde im die treher enphielen,
er greif ie mit dem vinger dar
unde snalte sî vil gar
von sînen ougen liehtgevar.
vil balde sach er wider dar
mit jâmer dick unde dicke.
ie nâch dem ougenblicke
sô wurden im diu ougen vol;
in klagender nôt unde sender dol
muost er weinen sâ zehant.
er tete sich under sîn gewant
unde wischte sich . er sach her dan.
als er gesach die vrouwen an,
sô muost er weinen aber als ê.
im was von grôzer swaere wê.
Dô dâcht ich: « owê süezer got,
durch dîn gotlich gebot,
waz tiutet nû ditz wunder
daz dirre man besunder
sô herzeclîchen weinet?
jâ hêrre got, waz meinet
daz im senelîchez leit
von mîner vrouwen ist bereit?
er nimt von ir sô hôhen pîn.
süezer got, wer mac ez sîn,
daz er sus stât unde ist unvrô? »
zuo dem bruoder sprach ich dô:
 «got halte iuch, hêrre bilgerîn . »
 «gnâde, lieber hêrre mîn . »
 «süezer man, wie stânt ir sô? »
 «wie, hêrre mîn? » « ir sint unvrô . »
 «nein ich, lieber hêrre guot,
ich bin genuoc wol gemuot . »
 «nein ir, bruoder . » « zwâr ich bin . »
 «durch got, wie stât iwer sin?
sint ir enbizzen? » er sprach: « jâ . »
 «süezer man, nû sagent mir wâ . »
 «ninder, unde hân doch ze vil.
dâ von ich nû niht sprechen wil . »
 «guoter man, waz meinet daz? »
 «hêrre mîn, ich weiz wol waz . »
 «
Süezer lîp, ir sult mir jehen,
sî iu ze leide iht hie beschehen . »
 «nein ez, hêrre . haete ich leit,
daz müeste mir ê sîn bereit,
ê daz ich her kaeme.
swem leides wol gezaeme,
der müeste doch hie wesen vrô . »
den ellenden bat ich dô
von dem gestüele mit mir gân.
 «lieber hêrre, lâzent mich stân . »
sprach der nôthafte man.
 «lieber bruoder, nû gânt dan . »
des wolt er gerne ledic sîn;
doch gienc mit mir der bilgerîn.
von dem gestüel vuort ich in
in eine kemenâten hin.
ich sprach: « lieber bruoder guot,
des ich iuch bitten wil, daz tuot . »
 «gern, hêrre . daz tuon ich . »
 «bruoder, sô bewîsent mich
wer ir sint . daz sagt durch got
in rehter wârheit sunder spot . »
 «hêrre, ich bin ein armer man,
der nie in maneger zît gewan
herzelieb . mîn herze treit
kumber, nôt, jâmer, leit
gar mit des lîbes armuot.
ir seht wol, hêrre, daz ich guot
noch lîp in rîcher ahte hân.
ir mugent wol iwer vrâge lâzen.
ich bin der ermiste man
der mannes namen ie gewan . »
Sus vrâgte ich den bruoder dô:
 «guoter man, wie kam daz sô
daz iu sô herzeclîche nôt
mîner vrouwen schoene bôt?
ich sach iuch jaemerlîchen stân,
vil grôzer klage jâmer hân.
waz was iu dô? waz klagtent ir?
durch got, daz sult ir sagen mir.
ich nim ez ûf mîn kristenheit,
swaz mir hie wirt von iu geseit,
daz iu daz niht ze schaden kumt
unde iu doch lîht an vröuden vrumt . »
dô sprach der wallaere:
 «sît ich in grôzer swaere
sô lânge her gelebet hân,
sô wil ich ûf die wâge lâzen
den lîp . sît ich doch herzenleit
dulden muoz unde arebeit,
verlius ich in, sô sî verlorn,
wan ich doch leider bin geborn
sunder lieb unde âne trôst.
ich wurde dan ûz sorge erlôst,
sô ist mir lieber ich sî tôt.
durch die vil zwîvellîchen nôt
stâ nû der lîp in wâge.
ich wil nâch iwer vrâge
mînes namen iu verjehen
unde waz mir wunders ist geschehen.
dar nâch ergâ mir wie got wil.
ich sag iu reht hinz ûf ein zil,
als ich der wârheit mich verstân,
waz ich swaere erliten hân.
Ich bin willehalm genant.
daz künecrîch ze engellânt
sol mîn von rehtem erbe sîn.
dâ truoc der liebe vater mîn
gewalticlîchen schône
des künecrîches krône,
dâ mit er grôzen prîs erwarp.
dô er in werdekeit erstarp,
dô erbte sich daz rîche ûf mich
mit rehtem erbe . dô was ich
ein junger knabe in kindes jugent.
dô mîn nâch vürstenlîcher tugent
des lândes hêrren wielten
unde mich vil wol gehielten,
als ez ir êren wol gezam,
ir lêre ich gar ze herzen nam.
daz behagte in wol an mir.
nâch ir unde mînes herzen gir
wart uns von rehten maeren kunt
daz der künec reinmunt
haete ein liebez kint erzogen,
an schoen, an saelden unbetrogen,
diu mir vil wol gezaeme,
ob ich sî ze wîbe naeme.
daz rieten mîne vürsten gar.
dô sand ich mîne boten dar
ir schoene, ir vater willen spehen.
dô sî hâten gesehen,
sî kâmen unde sagten mir
daz der saelden wunsch an ir
mit hôhem prîse laege,
unde reinmunt von norwaege
mîn ze sune waere vrô.
daz sagten mîne boten dô.
Des vreute ich mich . ich kêrte dar
mit einer wünneclîchen schar,
diu hâte sich zuo mir bereit
mit ritterlîcher werdekeit.
ich nam der besten die ich vant
über al daz rîch ze engellânt:
zwelfe die gar wâren
vil nâch gên sehzic jâren,
unde zwelf die mit rehter tugent
gegen drîzic jâren truogen jugent.
der wâren ouch sumlîche
vil werde vürsten rîche,
die andern vrîe unde dienestman.
ich vuorte zwelf juncvrouwen dan,
die bî der lieben vrouwen mîn
geselleclîchen solden sîn.
mit disem wünneclîchem her
vuor ich ze norwaeg über mer.
dâ wart ich wol enphangen.
dô ditz was ergangen,
mir gab der künec reinmunt
die juncvrouwen sâ zestunt,
Êrênen die künegîn.
ê daz er mir die tohter sîn
die ich dâ nemen solde
ze wîbe geben wolte,
ich muost im geben sicherheit
unde sweren des vil manegen eit
daz ich im behielt ein reht,
die wîle daz ich waere ein kneht,
daz ich niht bî ir laege
noch ir ze wîbe pflaege.
Daz tete ich, wan ez muoste sîn.
dô gab er nâch dem willen mîn
mir die reinen guoten,
die edlen hôchgemuoten,
unde wol geborner vrouwen zwô.
ein schif hiez ich bereiten dô
mit grôzer rîcheit ûf daz mer.
er hiez mit mir ein michel her
werder rîter kêren hein.
dô wart ich des mit râte enein
daz ich die jungen künegîn
in einem schiffe lieze sîn
bî der engelischen schar
die ich von lânde brâhte dar,
unde daz ich mit dem andern her
ze lânde vüere über mer.
ditz geschach durch mînen eit.
ich vorhte daz diu sicherheit
die ich durch mîne vrouwen bôt
mîn herze twunge ûf solhe nôt
daz ich mit jâmer müeste leben,
mir selben senden kumber geben
mit jâmer durch der vrouwen lîp;
wan sî niht solde sîn mîn wîp
ê daz ich rîter wurde erkant.
dô vorht ich daz der minne bant
den eit an mir verkêrte
unde mich mit sorgen lêrte
sendez leit von liebe hân.
durch die vorhte muost ergân
von mir, von ir, uns beiden,
ûf dem mer daz scheiden.
Dô kêrt ich mit der vrouwen guot
ûf des wilden wâges vluot.
wir schieden mit dem lîbe.
mînes wânes wîbe
liez ich daz herze unde ouch den muot.
ich nam von der vrouwen guot
muot, herze unde sinne
mit herzeclîcher minne,
die sî mit manegem kusse mir
bôt mit jâmer unde ich ir.
sî nam ein vingerlîn von mir,
daz ander nam ouch ich von ir.
daz trage ich noch an mîner hant.
ez hât mich dicke sît ermant
mit jaemerlîcher herzenôt
der süezen reinen diu mirz bôt.
dô wir ze lânde solden varn,
dô began sich zuo mir scharn
ungemüete unde hôhez leit.
jâmer, nôt unde arbeit
diu sint mit staete bî gewesen.
ich bin von jâmer ungenesen,
wan ich daz groeste ungemach
daz vor mir ieman geschach
muoste dulden unde spehen,
dô ich ze rehte solde sehen
mit jâmer an uns beiden
vil riweclîchez scheiden
unde lieber vriunde grôze nôt,
die ich lîden sach den tôt.
Ditz geschach als ich iu sage.
ûf dem mer an einem tage
wurden starke winde grôz.
mîn schif an ein gebirge vlôz,
daz in vil grôzer wilde schein.
uns warf der wint an einen stein,
daz unser schif ze stucken brast.
ich sach daz manic werder gast
bî mir ûf dem mere versanc.
mîn here alsô gar ertranc
daz ein man dâ niht genas
der mit mir dar komen was.
dô mîn schif sich gar zerlie,
eine barken ich gevie,
diu truoc mich hinz an daz lânt.
dannoch was mir unbekant
war mîn vil liebiu vrouwe kam.
manegiu lânt ich vür mich nam
unde suochte in manegen rîchen
die werden minneclîchen,
daz mir von rehter wârheit
nie von ir niht wart geseit.
des wirt vil schiere, daz ist wâr,
mê danne vierdehalbez jâr
daz ich die guoten suoche
unde in vil kleiner ruoche
hâte lânt, krône unde lîp
durch daz vil minneclîche wîp
diu mir ze kumber wart geborn,
durch die ich nû hân verlorn
lîp, lânt unde guot,
herzevreude, hôhen muot.
Die hân ich nû hie vunden.
mich hât gar überwunden
sendes herzenjâmers klage,
die ich verborgen nâch ir trage.
der was ê vil, ir ist nû mê;
mir ist nû vil wirs dan ê.
mich vröut ê trôstes wân:
den muoz ich nû leider lâzen.
ûf lieben wân was mir ê wol:
daz ich den nû lâzen sol,
dâ von ist mir nû wirs dan ê.
ach owê unde iemer wê!
wie sol der sorgen werden rât
die nû mîn sendez herze hât?
owê wie wunderlîche got
an mir sîn wunderlich gebot
mit wunder hât gezeiget!
sîn wunder hât geneiget
sô dicke mînes herzen sin,
nû hin nû her, nû her nû hin.
er kan ein wunderaer wol sîn.
daz ist an mir wol worden schîn.
daz ich die guoten ie verlôs
die ich ze herzenlieb erkôs,
des hât er mich ergetzet
unde wider ûf gesetzet
in hôher sorge dan ieman
der ie herzenlieb gewan.
ich hân gewunnen unde verlorn,
von liebe herzeleit erkorn.
Mîn verlusticlich gewin
ist anders niht wan daz ich bin
komen daz ich schowen mac
mîner saelden ôstertac.
daz ist mir ein vil rîcher vunt
daz ich sî noch weiz gesunt.
doch weiz ich wol, ich muoz mîn leben
durch mîne werden vrouwen geben,
wan ich sî nû verliesen sol.
von der jaemerclîchen dol
muoz ich an vröuden sterben,
in klagender nôt verderben.
Ach owê gesêrter lîp!
sol ich daz minneclîch wîp
niemer umbe vâhen,
sô muoz mir kumber nâhen
unde herzenleit mit jâmers kraft.
wie tiur ich danne die ritterschaft
in knehtes namen gekoufet hân!
waer niht diu sicherheit getân,
sô waer ich bî der vrouwen mîn
mit süezer trûtschaft gesîn
iemer sît unde iemer mê.
nû tuot mînem herzen wê
daz ich nû scheiden sol von ir
unde ir vil süezer lîp von mir,
wan iwer sun sî haben sol.
dem ist von herzenliebe wol,
dâ mir von herzenleide muoz
werden aller vröuden buoz.
Sus ist gescheiden unser leben.
im ist mîn herzelieb gegeben.
ze lône ist mir vür lieb bereit
von herzenliebe herzenleit.
dâ von sâhent ir mich weinen
unde mîne klage erscheinen.
daz wahset hinnen vür an mir.
ich muoz mit klegelîcher gir
weinen mînes herzen klage,
die ich von herzenlieb trage.
ditz ist als ich iu hân geseit.
ich hân die rehten wârheit
iu geseit unde mînen sin,
mînen namen unde wer ich bin.
waz sol ich vürbaz sprechen mê?
swaz iu behage, daz ergê.
ich muoz nâch iwerm willen wesen.
ich trûwe leider niht genesen.
sol ich nû hie mîn ende hân,
daz wolte got ez müez ergân.
swie ir, lieber hêrre mîn,
gebieten welt, sô muoz ez sîn.
ich wart ûf arebeit geborn,
diu hât mir sicherheit gesworn.
dâ von mac ich es wenden niht.
swaz mir ze lîdenne geschiht,
daz geschiht mir durch ein wîp,
durch den saeligisten lîp
dem got ze lebenne ie gebôt.
dester minner riwet mich diu nôt
diu mir von ir hie ist beschert.
ich hân den lîp durch sî verzert . »
Zuo dem bruoder sprach ich dô:
 «süezer man, ez ist alsô
als ir mir jehent in dirre vrist? »
 «jâ, hêrre mîn, sô helf mir krist.
waz töhte mir ob ich iu lüge,
mich selben alsô hôhe trüge?
wolt ich iu anders iht verjehen
wan des mir ouch ist geschehen,
sô lüge ich unde trüge mich.
daz waer mir gar unlobelich.
durch waz trüg ich uns beide
ze liebe oder ze leide?
ez muoz doch wie got wil ergân.
iwer sun der sol et hân
herzenlieb, ich herzensêr.
daz ist geschehen . waz welt ir mê?
ich bin arm, er ist rîche . »
 «gehabent iuch vroelîche,
hêrre mîn, sint niht unvrô.
sît ez got hât gefüeget sô
daz er an iu erzeigen wil
mit wunder sîner krefte vil,
sô sult ir niht unvreude pflegen;
ir sult iuch klagender nôt bewegen.
swaz got wil, daz muoz geschehen.
daz wunder lât uns an iu spehen;
daz vrumt iu sunder werren . »
alsus trôst ich den hêrren
der mit jâmer hôhen pîn
truog in dem herzen sîn.
Ich sprach: « hêrre, beitent hie,
biz daz ich kome . » von dan ich gienc
unde hiez gewinnen von der stat
knappen, schrôter, die ich bat
dem hêrren snîden guotiu kleit,
diu wol mit küneges werdekeit
einem künege tohten.
sô sî baldest mohten,
hiez ich sî bereiten daz.
dô was ir gâhen niht ze laz.
sî bereiten im zehant
wol gesniten, guot gewant,
als ich es niht wolte enbern.
ich hiez im twahen unde schern,
in niwez leben zieren wol.
swaz kleider man bedurfen sol,
diu hiez ich im bereiten sâ.
ich reit von dan unde liez in dâ
in der kemenâten sîn.
vor dem lieben hêrren mîn
erbeizt ich vröudenrîche.
ich sprach vil heimlîche:
 «vernemt ein wênic, hêrre, mir . »
 «gerne . sage, waz wirret dir? »
 «lât iu daz groeste wunder sagen
daz ie geschach in disen tagen,
daz got alhie an disem zil
mit wunder an mir üeben wil . »
Mîn hêrre tete sich zuo mir dô
über den tisch . er sprach alsô:
 «sag an, waz wil du sagen mir?
waz wunders wil geschehen dir? »
ich sprach: « lieber hêrre mîn,
lât dester müezeclîcher sîn
daz ezzen unde daz sitzen hie,
wan ich nû einen gast enphie,
der mit iu noch enbîzen sol.
der bedarf gnâden wol,
der kam niwelîchen her . »
 «lieber gêrhart, wer ist der? »
 «ein gast, den hât mir got gesant.
künec willehalm von engellânt
ist iezunt hie . » « ist daz dîn spot? »
 «nein ez, hêrre, sammir got . »
 «von wannen ist er komen her,
sô dir got, oder wâ ist er? »
 «dort, man snîdet im gewant . »
 «wer kam mit im in ditz lânt? »
 «nieman, er ist eine hie.
in einem kotzen vor iu gienc
ein unberâten bilgerîn.
der stuont hie vür die vrouwen mîn
unde weinde sî mit jâmer an.
dô ich daz sach, ich vuort in dan
unde vrâgte in wer er waere.
mir seite der wallaere
rehte wie er was genant
unde wie ez umb in was gewant.
Wie im diu vrouwe gegeben wart,
swaz ich erfuor ûf der vart
von im in rehter wârheit,
daz hât er selbe mir geseit.
sît got nû sîne güete
mit sô grôzer diemüete
an uns mit wunder tuot erkant,
daz er in hât her gesant
alsô wunderlîchen mir,
sô ger ich, hêrre, an iuch daz ir
mich lêrent guoten rât dar zuo,
daz ich an im alsô getuo
daz ich der gotes güete
mit saelde an im behüete . »
 «wie du wilt, sô râte ich dir . »
 «hêrre mîn, sô helfet mir
daz mîn sun die künegîn,
die lieben gemahel sîn
die er ze wîbe nie gewan,
lâze güetlîch irem man.
er tuot lîht als die jungen.
im ist sô wol gelungen
daz er des laster wolte hân,
solt er die küneginne lâzen.
nû râtent im unde sagent im daz,
im gezeme verre baz
ein wîp die er ze rehte neme
dan diu ze rehte im niht gezeme . »
Dô sprach mîn hêrre: « daz tuon ich.
got hât saeliclîchen dich
an hôhen saelden gêret.
dîn munt die lêre lêret
die des heiligen geistes rât
mit witzen dich gelêret hât.
nû brinc mir dînen sun alher!
lâ mich versuochen daz ob er
uns welle volgen beiden,
swenn ich im hân bescheiden
die rehten lêr der gotes ê . »
dô sûmde ich mich aldâ niht mê,
nâch mînem sune ich balde reit.
ich vuorte in mit werdekeit
vür daz gestüele durch die schar.
vür mînen lieben hêrren dar
erbeizten wir, mîn sun unde ich.
zuo uns beiden tete er sich.
ich sprach: « hêrre, sprechent an . »
 «niht, sprich du . dîn munt wol kan
nâch dînem willen sprechen baz
dan ich . swenn ich gehoere waz
sîn antwurte wesen sol,
dar nâch kan ich gesprechen wol.
lâ ditz gespraeche balde ergân,
wan ich wol gesehen hân
daz die jungen wolten
vil gern daz sî solden
durch den rinc pungieren hie.
ich sihe wol, des blânget sie . »
Dô sprach ich: « sun, vil lieber man,
disiu rede hoert dich an . »
 «wie, vater mîn? » « daz sage ich dir.
ich wil dich bitten daz du mir
niht verzîhest hie swes ich
von rehtem herzen bitte dich . »
 «vater mîn, ez ist gezalt
über mich dîn gewalt.
swaz du gebiutest, vater mîn,
daz sol nâch dînen hulden sîn . »
 «des lône dir durch sîn gebot,
lieber sun, der hoehste got
mit süezem lône ân endes zil.
vernim wes ich dich bitten wil.
du weist wol, sun, in dirre vrist
waz wunders uns geschehen ist,
wie ich gar von untrôste
mîne vrouwen lôste
mit unser beider guote
unde ich nâch dînem muote
dir grôzer saelden urhap
an mîner lieben vrouwen gap.
möhtest du die ze rehte hân
 (des leider nû niht mac ergân),
des wolt ich iemer wesen vrô.
nû hât ez sich gefüeget sô
daz ir man ist wider komen
dem sî mit unreht ist genomen.
dem was sî gegeben ê
ze rehter ê . swie ez ergê,
sô hât in got her gesant
uns ze trôste in ditz lânt,
daz wir mit güete in disen tagen
sîne hulde hie bejagen.
Lieber sun, daz lâ geschehen,
sît unser schepher uns lât spehen
sîniu wunder manicvalt,
unde er uns vüeget den gewalt
des uns von im genüegen sol,
daz wir nû übel oder wol
an disem hêrren mügen tuon.
wir haben dester groezern ruon,
wellen wir gnâde an im begân,
sît wir es nû gewalt hân.
waer uns der gewalt verseit,
sô waer ein ringiu arebeit
daz wir im danne taeten wol.
swer mit gewalte leben sol,
der sol sîn diemüete
mit diemüetlîcher güete.
sô hoehet in diu hoehste hant
der daz hoehen ist benant.
nû stât uns lobelîche,
sît wir gewalticlîche
hân des rîchen küneges lîp,
daz wir im sîn êlich wîp
unbetwungen lâzen wider
unde neigen diemüetlîchen nider
hôchverteclich gemüete
in diemüetlîcher güete.
sô hoehet uns diu gotes hant,
sô er ze rihter wirt gesant
an dem urteillîchen tage
nâch der prophêten wîser sage . »
Mîn hêrre sprach an dem zil:
 «vernim waz ich dir sagen wil,
Gêrhart, durch den willen mîn.
lâ ditz mit guotem willen sîn,
wan ez ist daz gotes gebot.
dô al der welde schepher got
geschuof nâch sînem werde
engel, himel unde erde,
unde von lucifers hôchvart
der zehende kôr vervellet wart
von sîner ebenmâze nider,
dô wolte in got besetzen wider
mit menschlîchem künne.
in des paradîses wünne
wart âdâm von im gesant.
dem nam got mit sîner hant
ein rippe unde hiez ez sîn ein wîp . »
er sprach: « diu beidiu sîn ein lîp,
zwên geiste; ein leben ein lîp
sî dirre man unde ouch ditz wîp,
unde elliu diu mit rehter ê
hinnen vür unde iemer mê
zesamne werden gesant
nâch reiner ê . den sî ditz bant
mit êlîcher staetekeit
âne wandel an geleit . »
dar nâch über manege zît
lêrten uns die lêrer sît,
des heiligen geistes rât
dar an alsus geschriben stât.
Ez spricht der vil wîse bote,
swaz gefüeget sî von gote,
daz scheide niht des menschen rât.
swaz gotes rât gefüeget hât,
daz ist in sînen hulden wol,
dâ von ez nieman scheiden sol.
wie mac gescheiden unser rât
swaz got vor uns gefüeget hât?
hier an solt du gedenken
unde gote niht entwenken
daz du im ungehôrsam sîst.
swie du hie niht wider gîst
daz got vor dir gegeben hât,
sô über gâst du disen rât
gotes unde der wîssagen.
waz wil du an dem suontagen
danne sprechen, sô got kumt
unde elliu dinc ze rehte drumt,
unde sîn urteile an dich ist komen?
er sprîchet: « du hâst mir genomen
mîner staeten worte bant.
dô dir mîn bote wart gesant,
du naem im daz ich im gap,
berhaftes lebens stap,
dâ mit er, als ich wolte,
mir wider geben solde
mit ieglîcher bernder gnuht
menschlîcher blüete vruht.
dô dir von mir wart kunt getân
du möhtest niht ze rehte hân
daz mînes boten solde sîn,
dô smâhtst du den boten mîn.
des müezest du verteilet sîn.
ditz nim in die sinne dîn.
Gêrhart, junger süezer man,
nû gedenk wol dar an
unde lâ die vrouwen varn durch got.
über hoerst du sîn gebot,
sô muost du iemer sîn verlorn
unde dulden grôzen gotes zorn.
lâ dirre vrouwen werden lîp.
sî ist des küneges êlich wîp.
dâ von maht du sî niht genemen,
ir ê mac dir niht wol gezemen.
sît got den künec in ditz lânt
hât an sô rehter zît gesant,
sô hât er wunders dran gedâht,
wan er iuch hât ze helfe brâht
dem hêrren unde der vrouwen.
sô lât ouch an iu schouwen
daz iu mit saelden ist bereit
getriwes herzen staetekeit.
des bitt ich iuch beide
durch got ân underscheide . »
zuo mînem hêrren unde zuo mir
sprach mîn sun: « wes muotent ir?
sol ich mîne vrouwen lâzen? »
 «jâ, wil du gotes hulde hân . »
 «mac mir diu anders werden niht? »
 «benamen nein . die wîl man siht
dich ir mit unrehte pflegen,
sô verret dir der gotes segen,
wan sî ein ander man sol hân,
dem du sî solt ze rehte lâzen . »
 «
Owê des rehtes unde owê!
nû muoz ich klagen iemer mê
daz got ist alsô wunderlich,
daz er des rehtes gert an mich
daz ich sol eine vrouwen lâzen,
von der ich saelde unde êre hân.
owê der klegelîchen nôt
daz mir mîn herze ie gebôt
von der lieben vrouwen mîn
in alsô rîchen vröuden sîn,
unde ich die nû lâzen muoz!
des wirt mir niemer mêre buoz
herzeclîcher leide.
swenn ich nû von ir scheide,
sô muoz ich liebes mich begeben
unde iemer mê mit leide leben . »
ich sprach: « sun, gehab dich wol.
nieman sich untroesten sol.
ob dir diu vrouwe waere
niht liep unde gar unmaere,
waz liezest du dan umbe krist?
sô daz dinc ie lieber ist,
sô der lôn ie groezer wirt,
dâ man des lônes niht verbirt.
durch daz solt du liebe lâzen,
wilt du lôn nâch lîbe hân.
ie nâch des herzen muote
lônet got der guote.
wil du durch in daz liebe geben,
er gît dir herzenliebez leben . »
Mîn sun mit schoenen zühten sprach:
 «vater mîn, ditz ungemach
wil ich tragen durch dîn gebot;
durch mînen hêrren unde durch got
wil ich die vrouwen lâzen vrî.
swie wê mir iemer nâch ir sî,
sî hab ir man . daz sî geschehen.
wol hin unde lât mich in gesehen
der mîne vrouwen haben sol.
durch got gan ich im ir wol . »
des vreute sich mîn herze dô.
mîn hêrre was mit mir sô vrô
daz wir begunden beide
von lieb unde ouch von leide
mit mînem sune weinen dâ.
von dannen kêrten wir dô sâ
hin an den selben stunden
dâ wir den künec vunden.
dem was mit vlîze wol bereit
vil edel kleider . an geleit
was im mit wirde sîn gewant.
vil wol ich in bekleidet vant
von samît unde baldekîn,
von zobel unde von hermîn,
mit tiuren berlen wol durchslagen.
ich hiez im dar nâher tragen
einen borten, den er truoc.
von seit geschüehe guot genuoc
truoc der tugentrîche man.
vor sîner brust schône bran
ein durchliuhtic rubîn,
der gab mit rîcheit liehten schîn.
Ouch was mit hovelîchen siten
sîn hâr geslihtet unde gesniten,
daz hâte schône sich geleit
wîz, val, mit krumbe reit
wider ûf daz houbet sîn.
getempert schône liehten schîn
gab sîn antlütze minneclich,
wan daz er ê sô lânge sich
muost genieten arebeit;
dô muost im sîn ein teil bereit
bî liehter schoene bleicher schîn
an dem antlütze sîn.
er was sô manlîch gestalt,
wurde ich tûsent jâr alt,
ich möhte niemer mêre
nâch des wunsches lêre
sô gar geschowen einen man.
dô er truoc rîchiu kleider an,
ohteiz, wie minneclich er was!
wie gar der saelden spiegelglas
an schoene truoc sîn schoeniu jugent!
mit süezer hovelîcher tugent
was er an zühten volkomen.
er hât in sînen muot genomen
der welt prîs mit rîcher zuht.
nâch wunsche gar der saelden vruht
was an sînen lîp geleit.
diu zuht der hoehsten werdekeit
in sînem reinem muote lac.
vil hôher tugent sîn herz pflac.
dar an was er unbetrogen,
milte, kiusche, wolgezogen,
küene, wârhaft, hôchgemuot,
gewaere, getriwe unde guot,
wolgespraeche unde wîs.
alsô hôhen mannes prîs
hâte got an in geleit
mit des lîbes klârheit.
der saelden wunsch was an im gar.
des wart ich wol an im gewar,
dô ich des tugentrîchen man
bezzer künde sît gewan.
dô in mîn lieber sun gesach,
mit zühten zuo dem hêrren er sprach:
 «got unde dem herzen mîn
sult ir willekomen sîn,
hêrre mîn, her in ditz lânt . »
des gnâdet im zehant
der hêrre zühterîche
mit zühten hovelîche.
nû hâte ich niht vergezzen,
dô man êrst was gesezzen.
ich hiez die truhsaezen
daz sî des niht vergaezen
sî dienten müezeclîchen dar.
ouch bat ich die werden schar
mit zühten sitzen, beiten mîn.
daz lobten sî . dô muost ez sîn
biz ditz allez was bereit,
hêrre, als ich iu hân geseit.
Den künec ich dâ niht lenger liez,
ein pfert ich im bereiten hiez,
daz reit er mit uns beiden dan.
der edel reine werde man
zwischen uns mit vröuden reit
vroelîch âne herzenleit.
nû nam sî michel wunder
alhie gar besunder,
wer waere dirre werde man.
er wart vil gekaphet an
von rittern unde von vrouwen,
die gerne wolten schouwen
wer der rîter möhte sîn.
ich vuort in vür den hêrren mîn,
vor dem erbeizten wir aldâ.
zuo mînem hêrren sprach ich sâ:
 «hêrre, sitzent hôher baz,
mit urlob gebiute ich daz,
lât disen rîter sitzen dar . »
des nam mîn hêrre guot war.
er ruhte ein wênic hôher baz.
der stolze gast dô niht vergaz,
er wolte zuo ir ûf die banc,
über daz gestüele er spranc.
mîn vrouwe blûclîchen sprach,
dô sî in bî ir sitzen sach:
 «nû sag mir, liebez väterlîn,
wer dirre rîter müge sîn . »
 «vrouwe, ist er iu unbekant?
ez ist der künec von engellânt,
iwer herzenlieber man . »
diu vrouwe weinen dô began.
 «
Ach, süezer vater mîn, durch got,
wâ gediente ich disen spot?
daz sage, wenne oder wie?
du engetaete mir noch nie
sô rehte leide alse nû.
reiner lîp, wes spottest du
der vil armen tohter dîn?
durch got, nû lâ dîn spotten sîn . »
 «vrouwe mîn, sô helf mir got,
mir ist ernst sunder spot . »
dô sach sî den ellenden man
mit weinenden ougen an.
dô weinde er mit ir sâ zehant.
er sprach: « bin ich dir niht erkant,
sô sich an ditz vingerlîn,
herzenlieb des herzen mîn,
daz ich hie trage an mîner hant.
vrouwe, du solt sîn gemant
wie ich nû jungist schiet von dir.
ditz vingerlîn du gaebe mir
mit sender klage, als du weist.
ein vingerlîn daz du dâ treist,
vrouwe mîn, daz gab ich dir
unde bat ez tragen dich von mir,
daz du dâ bî gedaehtest mîn
unde du geruochtest staete sîn
mit herzeclîcher lieb an mir.
daz lobtest du . dô schieden wir
dâ von ein ander beide
mit klagendem herzenleide . »
Diu vrouwe sach mit jâmer dar
dicke unde dicke unde nam sîn war,
ob er ez waere oder niht.
dô began sich ir gesiht
cundewieren under in.
er sach her unde sî hin.
sî nam von im unde er von ir
mit jâmer herzenliebes gir,
mit staeter liebe staetekeit.
staete liebe sunder leit
in staeteclîchem sinne
brâht in diu staete minne
diu sî mit staeten kreften bant.
dô mîner vrouwen wart erkant
ir sendes herzen herzentrût,
sî sprach von vröuden überlût:
 «ach sô wol mich, saelic wîp!
herzenliebes süezer lîp,
wis willekomen tûsentstunt! »
nâch dem gruoze wart ir kunt
von lieb ein jâmer alsô grôz
daz sî ûf ir mannes schôz
sich neigte unde unversunnen lac.
von vröuden sî sô sêre erschrac
daz sî niht hôrte noch ensach
noch niht verstuont noch niht sprach
wan als der in troume lît,
unde im nâch den gedanken gît
der wân der sinne hôhen rât,
mit dem er wachend umbe gât.
Alsus geschach der vrouwen guot.
niht anders was ir sin, ir muot
wan daz sî denken began:
 «ach herzenlieb, ach süezer man,
ey lieber trôst, nû troeste mich!
ey liebez trût, lâ schowen dich! »
daz was ir troum unde ir gedanc
der sî ze grôzer liebe twanc.
der überfluz, der liebe vruht
diu mit hôher genuht,
mit sô grôzer vröude blüete,
bluote in ir hôchgemüete,
dô sî ir herzlieb gesach,
dem sî sô hôher liebe jach
daz ir ze grôzer herzenôt
ir herzliebez lieb gebôt.
die mâze ir ungelîche wac
diu natûre diu ir pflac.
sî hât sô grôz leit erkorn,
dô sî hâte ir lieb verlorn,
daz sî von leide kûme dô
lebte . sît wart sî vrô,
daz ir von liebe geswant,
dô sî ir lieb des herzen vant.
sus kan diu liebe jâmers pflegen
diu mit unmâze wirt gewegen,
swâ mit ze grôzer liebe stât
ein herzenlieb, des liebe ergât
ze alsô grôzer vröuden kraft
daz der jâmer sigehaft
wirt mit ze grôzen vröuden gar,
swâ lieb liebes wirt gewar,
daz ê mit vrömde was verirt
unde danne wider vunden wirt.
Der künec nam die künegîn,
die lieben vriundinne sîn,
an sînen arm . er druht an sich
mit süezem küssen minneclich
den süezen lîp, daz reine wîp.
er sprach: « herzeclîcher lîp
unde mîner saelden sunnen schîn,
nû troeste an mir daz herze mîn,
sô daz du wol gehabest dich.
ich enmac niht troesten mich,
wil du mit ungemüete leben.
du solt mir unde dir selben geben
vröude sunder widerstrît.
dîn leit mir ungemüete gît,
dîn vröude vröut mir mînen muot,
dîn leit mir gar unsanfte tuot.
gehab dich wol unde sich an mich.
dîn lieber vriunt der grüezet dich
mit minneclîcher minne . »
ir mündel unde ir kinne
druhte er an sînen munt,
er kuste ir munt wol tûsentstunt
mit süezem umbevange.
an sînem munde lânge
ir rôter munt vil nâhen lac.
mit minne er des kusses pflac.
daz muoste sîn von jâmer gar.
er kust et dar unde aber dar,
er suochte vröude unde trôst an sî.
sînem herzen nâhen bî
lag ir vil minneclîcher trôst,
wan sî waer iemer unerlôst
von herzensender swaere,
ob er ir vrömde waere.
Sus brâht er daz ir was genomen.
ir vröude was ir wider komen
an ir herzenlieben man.
dô sî ze rehte sich versan
unde ûf ir sinne wider kam,
sîne klage sî vernam,
sîn bete kam ir in den sin,
sî sach ûf unde sach an in.
ir rôter munt ûz jâmer sprach:
 «ach mînes slâfes, owê ach!
slief ich oder wie was mir
dô ich, herzelieb, von dir
gescheiden was? wie was mir dô?
mîn klagendiu nôt tete mich unvrô.
owê trût, wâ was dîn lîp,
daz du mich vröudenlôsez wîp
sô lâng in klegenlîchen siten
in klagender swaere hâst vermiten? »
ir jâmer sendiu reht begie,
mit armen sî in umbe vie,
sî druht in nâhen an ir brust.
ir weinen klagte die verlust
die sî mit klegelîchen siten
von im sô lânge hât erliten.
ir rôselohter rôter munt
lachte durch den vröudenfunt
der ir mit vröuden wart erkant,
dô sî ir lieb des herzen vant.
sus kunde ir minneclîcher schîn
weinen unde in vröuden sîn.
Sî begunden beide weinen.
von zwein lîben einen
kund in diu liebe machen:
mit lieplîchen sachen
wurden beide lîp ein lîp,
ein wîp ein man, ein man ein wîp,
ein sin ein muot, ein einic ein,
ein lîp ein lieb, ein herze an zwein,
ein minne unde ein geselleschaft.
ein staetekeit an lieber kraft
wart an den lieben beiden
ein unde ungescheiden,
ir lîp sîn lîp, ir muot sîn muot,
sîn lieb ir lieb, sîn guot ir guot.
ir herze truoc des helden lîp,
sîn herze daz vil reine wîp.
lachte er, des was sî vrô;
was er mit klag, sî tete alsô;
kust er sî, sî kuste in.
alsus begunde sich ir sin
parlieren an in beiden,
lieben sunder leiden.
an staeter liebe ân argen wanc
began sich staeten ir gedanc
an staeteclîcher liebe grôz.
ietwederz an sich nâhen slôz
daz ander mit den armen.
ir jâmer muost erbarmen
vil manegen lîp, der dâ wol sach
ir vröude diu under in geschach.
In was diu wîl niht ze lânc:
süezer druc, senfter umbevanc,
lieplich kus, süez angesiht.
under in was anders niht
wan « küsse, küsse unde küsse mich,
küsse, lieb, ich küsse dich.
sô wol des herzenliebes mich
daz ich, lieb, hân vunden dich.
herzenlieb, sô wol mich dîn!
du bist ein lieb des herzen mîn.
geêret sî der süeze krist
in des namen komen ist
mir dîn saeldenrîcher lîp;
geêret sî daz reine wîp
von der dîn lîp mir wart geborn.
owê lieb, ich was verlorn,
dô du mich verlür an dir.
dîn verlust diu schein an mir,
ich verlôs dô du verlür.
swaz du ie schaden an mir kür,
der was mit dir gemeine mîn.
du mîn, ich dîn, ich wil dîn sîn . »
ietwederz zartlîchen bôt
dem andern dar daz mündel rôt.
dem wart ein süezer kus getân,
daz muoste vriuntlîch ergân.
sîn wengel an ir wengel lac
gedrücket nâhen . ir minne wac
von rôtem munt an rôten munt
kus gegen kusse tûsentstunt.
Von wârheit ich daz sprechen muoz
daz ein minneclîcher gruoz
von zwein lieben nie geschach.
ich weiz wol daz nieman gesach
sô senelich geselleschaft,
sô jaemerlîcher vröuden kraft,
sô ganze liebe an güete,
noch sô güetlich gemüete,
noch alsô staete triwe.
mir ist der jâmer niwe,
swenn ich in daz herze mîn
nim ir sendes herzen pîn,
den gruoz, die minne unde ouch daz heil
in dem sî dar nâch wurden geil.
ir vröude bin ich iemer vrô.
der gruoz niht lânger werte dô,
ê daz die edlen rîter gar
kâmen vür den tisch aldar
den gruoz, den jâmer schouwen
des hêrren unde der vrouwen.
dô weinde manic stolzer lîp.
dâ was weder man noch wîp
alsô gemüetlîch gemuot,
ez müeste durch die vrouwen guot
unde durch den hêrren weinen,
mit ir jâmer scheinen
unde durch ir vröude in vröuden leben,
ir vröude pfliht an vröuden geben.
Die edlen sendenaere
vuogten sende swaere
mit jâmer senden smerzen
manegem senenden herzen,
daz nâch liebe sende sich.
ir senen was sô minneclich
daz maneges herzen sendiu suht
von jâmer dulte vröuden vluht
durch ir zweier senden gruoz.
von senenne sich senen muoz
swer von sender staetekeit
sende süeze swaere treit.
ir senen im senen brâhte,
swer senelîch gedâhte
an daz lieb des herzen sîn:
dem gab ir senen senden pîn.
ir sender gruoz vil nâhen dranc
in manegen senden gedanc,
der sich nâch liebe sente.
ir senen minne wente.
von sender minnen sender pîn
tete an sumlîchen triwe schîn.
der herzeliebes liebe jach
unde ir zweier triwe sach,
der nam in sînen gedanc
den minneclîchen umbevanc,
den süezen kus, den senften druc,
der lieben minne snellen vluc
diu mit sender liebe grôz
in ir beider herze schôz.
ir jâmer unde ir minne
enzunde manege sinne,
die sêre muosten brinnen
nâch liebe in senden sinnen,
die von minne wâren wunt.
ir verlust unde vröudenfunt
weinde manic werder lîp,
hübsche rîter, stolziu wîp
unde ander manic werder man.
daz ich daz guot ie gewan
dâ von diu minne solde ergân,
des muoz ich iemer vröude hân.
vür wâr ich iu daz sagen wil,
müest ich zwelfstunt als vil
goldes unde silbers hân,
unde haet ich ez durch sî gelân,
ich wolt ez niemer mê erklagen.
ich wil es mînem schepher sagen
gnâde, lob unde êre
mit vröuden iemer mêre,
daz mir diu wirde ie geschach
die ich von mînem guote sach,
sô minneclîcher minne kraft,
sô lieplîch geselleschaft
an den gelieben beiden
die dâ vor wâren gescheiden,
unz got die güete an mir begie
daz ich zesamne brâhte sie
mit mîn selbes guote.
nû was mit hôhem muote
diu werde ritterschaft bereit
ûf den buhurt . sunder leit
wart uns ûf des tages zil
kurzewîl erhaben vil.
Man mohte dâ wol schouwen
von rittern unde von vrouwen
maneger hande vröude ganz.
dâ was buhurt unde tanz
mit hôhem muote gar den tac.
swes ieman erdenken mac
ze rehten vröuden, diu was hie.
vür mîn hêrschaft ich dô gienc,
den künec unde ouch die künegîn,
unde vür den lieben hêrren mîn.
zuo dem künege sprach ich dô:
 «sît ez sich hât gefüeget sô,
hêrre mîn, daz iwer eit
hât gegeben sicherheit
daz ir bî iwer knehtes zît
mîner vrouwen vrömde sît,
sô ger ich, lieber hêrre mîn,
daz ir geruochet bî mir sîn,
biz daz ir geleitet swert
unde daz ir werdent hie gewert
êlîches vriundes minne
von der süezen küneginne . »
 «gerne, vater . daz tuon ich.
got hât sô saeliclîche dich
mit saelden an mir gêret,
swaz dîn munt mich lêret,
daz sol nâch dînem willen sîn,
wan du, vil lieber hêrre mîn,
mich senden ungesunden
von leide hâst enbunden . »
Nû êrte an mir mîn hêrre sich.
ich gihe des niht daz er durch mich
bî mir geruochte leiten swert.
daz ich der bete ie wart gewert,
daz vuogte mir diu minne
der werden küneginne
diu in ûf hôhe minne twanc.
ich waer ein teil dar zuo ze kranc
daz der künec von engellânt
bî mir ze rîter wurde erkant,
wan daz got unde der vrouwen gir
die grôzen saelde vuogten mir.
der tac gienc mit vröuden hin.
dô diu nacht ir trüeben schîn
über al die welt gespreite,
dar nâch vil gereite
des andern tages lieht erschein.
dô wart diu ritterschaft enein
daz man ze messe gienge,
dâ der künec enphienge
ritters namen unde ritterschaft.
mit zwivalter vröuden kraft
der tac dem êrern tage galt
mit ritters vröuden manicvalt
die vröude diu mit vröude alhie
an dem êrern tage ergie.
der tac vil vröuden wart gewert,
dô der künec leite swert
der hêrre in knehtes namen kam
unde ritters namen alhie genam.
Dô nâch ritterlîcher art
mîn lieber hêrre rîter wart
unde der buhurt wart gelân,
dô man solde sitzen gân,
dô wart von uns niht mê gebiten:
mîn lieber sun unde ich dô riten
vür mînen hêrren dâ er saz.
ich sprach: « hêrre, sît nû daz
gefüeget hât der süeze krist
daz der tac hiut iwer ist
 (diu hôchzît was gester mîn),
sô bitten alle die hie sîn
daz sî bî iu belîben hie.
des sult ir mit mir bitten sie,
unz iwer brûtlouf zergê . »
mîn hêrre sûmde sich niht mê,
er reit mit mir ûf den hof.
mîn hêrre der erzbischof
der bete in dô gewerte.
an swen er vürbaz gerte,
der lobtez durch uns sâ zehant.
vil manic stolzer wîgant
gelobte uns die hôchzît
ze leisten âne widerstrît.
des wurden wir von herzen vrô.
an daz gestüele sâzen dô
rîter unde dar zuo vrouwen,
die wunder liezen schouwen
an dem künege ir werdekeit
mit grôzen vröuden sunder leit.
dem süezen muotes vesten
unde ouch den lieben gesten
wart hie geboten als wol
daz ich ez iemer gedienen sol
umb alle die lântherren mîn.
sî tâten mînem hêrren schîn
ir zuht, ir rîche hübscheit
mit zühteclîchen vröuden breit,
als er ir hêrre waere.
swaz vröude was gebaere,
daz wart mit ritterlîchen siten
disen tac dâ niht vermiten.
der dûht nieman dâ ze lânc,
ez waere ein man den minne twanc,
des herzen minne nâhen lac,
der eines wîbes herzen pflac,
diu mit herzeliebe grôz
sîn herze ir herzen nâhen slôz.
ouch sagte mir vrouw minne
daz mit gelîchem sinne
mit jâmer in ir herzen vaht
ein wîp nâch der naehsten nacht,
niht durch wîplîchen site.
wâ von sî ir kûme bite,
daz hât vrouw minne mir geseit
von ir kluogen wîpheit.
der liebe kraft, der minne bant
ir wîplich herze über want,
daz sî nâch liebe was versent.
ir man der jâmers was gewent,
des herze lag ir herzen bî.
daz senen sîn daz twang ouch sî
daz sî sich sende nâch der nacht
mit senelîches herzen maht.
Wer mohten disiu beidiu sîn
diu vür den liehten sunnenschîn
die nacht sô gerne wolten hân?
waz hât in der tac getân
der al der welde vröude gît
mit wünneclîcher sumerzît?
dô jach mir des vrouw minne
daz ez diu küneginne
unde ouch der künec wol mohten sîn.
ir klagendiu nôt, ir sender pîn
wart an der kunft der nacht gespart,
dô ir klage verendet wart.
der tac mit vröuden sich zerlie.
dô ez an den âbent gienc,
dem künege was gebettet wol,
vlîziclîche als ez sol
gebettet einem künege sîn.
dô brâht man im die künegîn,
sîn lieb nâch dem sîn herze bran.
swaz er leides ie gewan,
des hât in got ergetzet wol,
ob man die wârheit sprechen sol.
dô ich ze liebe brâhte
lieb, als ich gedâhte,
ich schiet von dan unde was vil vrô.
guoter nacht wunscht ich in dô,
der got an in gewerte mich.
ir nacht was alsô minneclich
daz in nie dâ vor waere baz.
wer möhte widerreden daz?
Nieman ez versprechen kan.
swer ie guote nacht gewan,
der muoz in jehen guoter nacht.
ir jâmers nacht hât wol bedaht
ein vröude bernder saeldentac.
lieb an liebes armen lac
geslozzen nâch wunsch an ir brust.
minne pflegen was ir gelust
unde jâmer von dem herzen jagen.
als ez dar nâch begunde tagen,
er gab ir minneclîche
ein morgengâbe rîche:
herze, lîp, sin unde muot,
hêrschaft, lânt, liut unde guot,
vriuntlîcher liebe kraft,
an minne iemer geselleschaft,
an liebe liebe staete,
an triwen guot geraete
unde âne valsches herzen wanc
lieber staetekeit gedanc.
niht über lânge zît dar nâch
der sunnen was gên hoehe gâch,
ez lûhte ir wünneclîcher schîn.
dô kâmen juncvröwelîn,
schoene, klâr nâch wunsche gar,
in die kemenâten dar.
die buten beiden dar ir kleit.
dô sî wâren an geleit,
sî hôrten maneger gloggen klânc.
wir vuorten sî dâ man messe gesanc.
Dô daz ambet was getân,
swaz von vröuden mac ergân,
daz geschach aldâ vil gar.
ûf daz gestüele wider dar
diu ritterschaft volkomen was,
dâ man die varnden liute las,
die hêrren al gelîche.
mit werder gâbe rîche
enphienc daz volc dâ gâbe vil.
nâch des imbîzes zil
dô nâmen gar mit vröuden siten
die rîter urlob unde riten.
wir vuoren mit der werden schar
vür die stat mit vröuden gar
unde dankten in der vart.
mînes hêrren wort wart ungespart:
er lobte gar der ritterschaft,
swer under in mit überkraft
müeste rûmen sîn lânt,
kaeme im der, er waer zehant
behalten vridelîche,
ob in got in sîn rîche
hin wider heim ze lânde
gesunt mit vröuden sande.
des wurden gar die rîter vrô.
sî sagten im gnâde dô
unde buten dem hêrren guot
an dienste iemer staeten muot,
mit triwe ganze staetekeit
an staeteclîcher arbeit.
Dô ditz allez sus ergie
unde diu hôchzît sich zerlie
unde alle geste gar zerritten,
in sô lieplîchen siten
sach ich sô gar mit vröuden in,
den künec unde ouch die künegîn,
daz ich mir selben liebes jach,
swenn ich sî beidiu an sach
sô gar mit herzenliebe leben.
ir lieplich site muoste geben
den liuten holdez herze an in
unde hôhes muotes gewin.
mîn hêrre alsam ein saelic man
den liuten lieben began
die sîne tugende sâhen,
als im die besten jâhen.
der edel tugentrîche
nam mich vil heimlîche
unde mînen sun an einem tage.
er sprach zuo mir als ich iu sage:
 «herzenlieber vater mîn,
sît got die grôzen gnâde sîn
mit dir begangen hât an mir
unde er mit mir daz vuogte dir
daz dîner saelden staetekeit
ze himel hôhe krône treit,
sî volle dîne güete an mir,
die got hât gegeben dir,
unde gib mir dînen rât hie zuo
wie ich lebe unde wie ich tuo.
Du weist wol gar wie ez mir stât,
wie sich mîn dinc gefüeget hât
von dînen rîchen saelden grôz,
der ich gên got an dir genôz,
daz mir mîn vröude unde mîn lîp
wider wart unde ouch mîn wîp,
die ich ê verlorn hâte.
nû stât an dînem râte
ob ich sol iemer wider komen.
ich hân von wârheit vernomen,
sich habent sumelîche
von mînem künecrîche
wider mir gesetzet . sich,
swaz ir dar über lêrent mich,
vater unde bruoder mîn,
des tuon ich iu volge schîn.
mîn lânt mit ungerihte stât;
mîn vrömde ez entrihtet hât;
von mînenthalben nieman wert,
swie sêre man daz rîche hert.
ein teil der lântherren mîn
wellent selbe künege sîn
unde hânt sich underwunden dâ
der veste ein teil unde anderswâ
vil des rîches urborn.
sî hânt selbe sich erkorn,
ob ich niht kume in kurzen tagen.
ouch hôrt ich von wârheit sagen
der beste teil der hêrren sî
mir mit staeten triwen bî . »
Ich sprach: « vil lieber hêrre,
sît iu diu vrömde werre,
sô suln wir hie niht beiten.
ich heiz uns wol bereiten
ein schif, daz solhe rîcheit treit
daz wir wol mit werdekeit
an guote unde ouch an êren
ze lânde mügen kêren,
daz wir es ninder laster hân.
hab iu dan iemen iht getân,
gegen dem ir bedurfet wer,
wir soldieren über mer
vil manegen edlen rîter guot . »
dô wart der hêrre hôchgemuot
herzevreuden rîche.
er sprach gezogenlîche:
 «lieber vater, süezer man,
sô wol ich niht gedanken kan
dîner grôzen güete dir,
daz sô genaedeclîchen mir
dîn helfe unde ouch dîn wîser rât
geholfen unde gerâten hât.
got geb dir des lônes kraft
der mit wernder meisterschaft
iemer staete ân ende stât.
got durch sîner tugende rât
gewer an solher saelde mich
daz ich gediene umbe dich
daz du mir liebes hâst getân.
gaeb ich dir allez daz ich hân,
ich möht ez niht gedienen doch
âne gotes lôn dannoch . »
Wir schieden von dem râte dô
 (mîn hêrre was des râtes vrô)
unde seiten gar der künegîn.
dô hiez ich tragen an den rîn
kleider unde spîse vil.
dar nâch in vil kurzem zil
was uns mit grôzer rîcheit,
als ich gebôt, ein schif bereit
mit guotem gewaete.
spîse unde geraete,
kulter, teppich, bette genuoc
man an daz schif vil rîche truoc.
dô wir bereiten uns zem wege,
ich gab in mîner vriunde pflege
mîn guot unde ouch mîn liebez wîp.
got ergab ich mînen lîp
des tages dô wir solden varn.
dô bat ich uns vil wol bewarn
mit gebetes volleiste.
von dem heiligen geiste
bat ich durch guot gelingen
uns ein messe singen.
die hôrten wir mit vröuden dâ.
dar nâch dô wir enbizzen sâ,
dô kâmen dar durch jâmers zil
hôchgemuoter vrouwen vil
unde segenten mîne vrouwen.
ir ougen liezen schouwen
wîplich urlob, weinen grôz.
manegen liehten schîn begôz
daz scheiden daz aldâ geschach,
als ir wîplich triwe jach.
Dô sî urlob genâmen,
mîne vriunde kâmen
unde riten mit uns vür die stat.
mit einem munt heiles bat
weinende vil manic lîp,
beidiu man unde wîp,
dem künec unde ouch der künegîn.
dô wir kâmen an den rîn,
man sach dâ michel weinen.
mîn wîp begunde erscheinen
daz ir sô leide nie geschach
als dô sî von ir scheiden sach
daz saeldenrîchste wîp
der got ie geschuof den lîp.
mîn vrouwe diu küneginne
half ir mit klagendem sinne
weinen daz sî schieden sich.
ir juncvrouwen minneclich
kunde ouch jâmers niht beviln.
sî weinden sêr nâch ir gespiln,
als ir wîplich triwe riet.
ich weiz wol, dô mîn vrouwe schiet
hin von ir vater gesiht,
daz sî sô vil geweinde niht,
des ir gebaerde mir sît swuor,
als dô sî von hinnen vuor.
die vrouwen under kusten sich.
mîn sun, mîn hêrre unde ouch ich
nâmen urlob ûf die vart.
mit jâmer uns gegeben wart
urlob von den vriunden mîn
ûf die vart . daz muost et sîn.
Sus kêrten wir von unserm her
ze tal den rîn unde über mer
in daz rîch ze engellânt.
schiere wurden wir gesant
in ein wazzer, daz was grôz.
daz vliuzet noch als ez dô vlôz
ze tal vür lunders durch daz lânt.
daz ist diu lundenne genant.
dar in warf uns des wâges vluot.
vertic, tief unde harte guot
was im der vluz unde ouch der sant.
ûf ze berge unde in daz lânt
warf uns der wint in eine habe.
von mînem hêrren kêrt ich abe
ze lunders gên der houbtstat.
den künec ich belîben bat,
unz ich diu maere erfüere aldâ.
mit mînen knappen reit ich sâ
hin in die stat diu maere spehen.
dô kunde ich nie über sehen
vor der stat den plân, daz velt,
wan als manic rîch gezelt
sach ich ûf daz velt gesat.
ouch was beherbergt diu stat
sô gar daz ich vil kûme kam
dâ ich herberge nam.
dâ was von gesten michel schal,
in den herbergen über al
was der schal unde ouch der dôz
ûf den wîten strâzen grôz.
Dô drang ich durch den gedranc.
dar nâch ergie dô niht ze lânc
ê daz ich einen wirt ersach,
der vuorte mich an guot gemach.
dô was mir vil harte gach,
zuo dem wirte ich dô sprach:
 «lieber mîn hêrre wirt, nû saget,
waz hât die geste her verjaget
die ich nû hân gesehen hie?
ist hie ein turnei oder wie?
ein hof oder ein ritterschaft?
hie lît von her ein michel kraft,
daz ir gevertes wundert mich.
durch waz hânt sî gesammet sich? »
 «daz sage ich iu, hêrre mîn.
hie sol ein gespraeche sîn
durch des lândes hoehste nôt.
der künec willehalm ist tôt
unde daz lânt unberiht.
swaz ungerihtes hie geschiht,
daz rihtet leider nieman.
vunden die hêrren iemen,
der ez verrihten möhte
unde uns ze hêrren töhte,
der wurde sâ von in erkorn,
waer er in dar zuo geborn
daz er krône möhte hân;
dem wurden sî gern undertân.
Sus lâgen sî nû lânge hie,
daz sî mit ir râte nie
nieman vinden kunden,
an dem sî rehte vunden
rât unde wîse lêre.
sî hânt zerworfen sêre
durch die kür al under in.
daz wurd des lândes ungewin,
solt der rât alsus zergân.
nû hânt sî die kür gelân
an vier unde zweinzic hêrren.
beginnent sich die werren,
sô sitzent dem râte bî
erzbischove drî.
der ein ist hie von dirre stat.
zuo sîner volge sint gesat
von eberwich, von santâvît
zwên bischof . âne strît
hânt sî der volge mêrern rât
diu an dirre kür nû stât.
die hânt an sich den rât genomen
unde sint ûf den palas komen . »
 «ist daz wâr? » der wirt sprach: « jâ . »
dô hiez ich mîne knappen sâ
mîn pfert bereiten . ich reit dan.
mîn wirt, ein vil getriwer man,
geselleclîchen mit mir reit
mit hovelîcher werdekeit
ze hove vür den palas
dâ der rât ûffe was.
Swie ich niht waere ein rîcher man,
ich truoc sô rîchiu kleider an
daz man mich doch vür rîchen sach
unde mir sô grôzer dinge jach,
der leider wênic an mir was.
dô gieng ich ûf den palas.
dâ wart ich enphangen wol.
ez was dâ werder rîter vol,
die gruozten hovelîchen mich.
den neig ich gar . dô vrâget ich
daz sî mir sagten maere,
wâ diu hêrschaft waere
die des râtes solden pflegen.
mich wîste manic stolzer degen
durch den palas dort hin vür
an einer kemenâten tür.
dô bôzt ich . man lie mich in.
ich gienc an den rât dort hin.
die hêrren êrten an mir sich
unde stuonden ûf unde gruozten mich.
sî bâten mich daz ich saeze dar.
die vier unde zweinzic vand ich gar
die ich von der heidenschaft
enbant von grôzer leides kraft.
an die was der rât gelân.
sî enkunden sich des niht verstân
daz ich ez was der sî enbant:
ich was in gar unbekant.
doch wart ich vil wol gewar
daz sî begunden merken gar
mit den ougen dick an mich.
ich was in unbekenlich.
Ich sprach: « lieben hêrren mîn,
ich weste gern, möht ez sîn,
iwern rât . daz lât geschehen,
daz ir geruochent mir verjehen
an welhem râte ir hie sît.
ein tumber man vil dicke gît
an einer nôt vil wîsen rât,
der lîhte saeliclîch ergât.
waz ob uns got der saelden gan,
swie ich doch sî ein tumber man,
daz iu mîn rât ze helfe kumt
unde iu vil lîhte an saelden vrumt? »
dô sprach ir einer under in:
 «haet iemen alsô wîsen sin
daz er gerâten möhte
waz uns zem besten töhte,
dem waeren wir es vil bereit.
ein zwîvellich unstaetekeit
ist uns in die sinne komen
unde hât uns wîsen rât benomen . »
 «wie, hêrre mîn? » « daz lât iu sagen.
man sach hie vor krône tragen
einen rîchen hêrren wîs,
der wol behielt der welde prîs
mit grôzer wird manegen tac.
dô der hêrre tôt gelac,
dô was von im ein sun geborn.
der hât in sînem muot erkorn
der welde lob in sîner jugent,
der was ein bluome ganzer tugent.
An den hâte got geleit
den vlîz in sîner kintheit,
daz sîn kintlîcher prîs
bluote alsam ein blüendez rîs,
daz man siht in blüete stân.
ez was ein zuoversihtic wân,
daz nâch des bluomen blüete
diu vruht der süezen güete
solt nâch wunschlîcher zuht
bringen nâch der blüete ir vruht.
dô viel des liehten bluomen schîn.
daz diu vruht solde sîn
nâch der blüete zuoversiht,
daz was leider anders niht
wan weinen unde klagende nôt.
des bluomen schîn, diu vruht ist tôt.
diu süeze kintlîche jugent,
diu reine wernde mannes tugent
in sîner blüete gar verswant.
er was willehalm genant
der unser krône solde tragen.
wie er verdarp daz lât iu sagen.
er vuorte ein wünneclîchez her
hinz norwaege über mer
unde nam des küneges tohter dâ.
ich vernam nie anderswâ
sô rehte minneclîchen lîp.
dô er vuorte dan sîn wîp,
dô verdarp er ûf dem mer.
unser ein vil michel her
bî der küneginne was
diu bî uns ûf dem mer genas.
Wir liten bî der vrouwen mîn
von vancnüsse grôzen pîn,
biz daz uns ein vil guoter man
mit sînem guote lôste dan.
der brâhte uns von der heidenschaft;
mit grôzer diemüetlîcher kraft
lie er uns varn her wider hein.
der wart des mit uns enein
er wolt die juncvrouwen hân.
wurd uns von wârheit kunt getân
gesunt des juncherren lîp,
er wolde im wider lâzen sîn wîp.
der hât sî noch: der hêrre ist tôt.
nû sîn wir durch des lândes nôt
her durch einen hêrren komen,
sît uns got hât benomen
des wir mit arbeitlîchen siten
nû vil lânge hân gebiten.
swie wir doch haben wîsen rât,
unser rât doch niht vervât
daz wir iemen vinden,
des wir uns under winden,
der unsers lândes krône trage
unde uns ze hêrren wol behage.
einer dunket uns niht guot;
der ist ze lîhtsenfte gemuot;
etlîcher ist ze karc;
genuoge dunkent uns niht starc
an hêrschaft unde an rîcheit;
sumlîchen ist verseit
geburt unde hôher muot:
alsus ist uns nieman guot . »
Dô der hêrre daz gesprach,
die hêrren gar man weinen sach
die an dem râte sâzen,
wan sî sîn nie vergâzen
von dem ich hie gesprochen hân.
dô disiu rede was getân,
ich sprach: « vil lieben hêrren guot,
an einen hêrren hôchgemuot
kan ich iuch wol gewîsen,
des tugent muoz man prîsen
mit süezem prîs über alliu lânt.
mir ist sîn zuht sô wol erkant
daz er der krône wol gezimt,
ob man in hie ze hêrren nimt . »
ein vürste tugentrîche
sprach dô gezogenlîche:
 «mit iwern hulden muoten wir
daz ir uns sagent von wannen ir
komen sît her in ditz lânt
oder wie ir sît genant.
lieber hêrre, saelic man,
ir hânt iuch genomen an
einer grôzen rede guot.
swie iwer saeldenrîcher muot
die rede volbringen mac,
sô müez geêret sîn der tac
dar in ir wurdent geborn.
wirt uns von iu ein hêrre erkorn,
sô sît ir saeliclîche
komen in ditz rîche . »
Mînen namen nande ich dô
den hêrren al gelîch alsô.
ich sprach: « ich kam her in ditz lânt
von über mer . ich bin genant
von kölne gêrhart, daz ist mîn name.
ich muoz daz sprechen sunder schame
daz ich ein koufman bin genant . »
die hêrren sprungen ûf zehant,
sî kusten vroelîchen mich,
sî sprâchen: « vater, sît got dich
uns ze hêrren hât gesant,
sô sol diu krône unde ouch ditz lânt
gewalticlîchen wesen dîn:
du solt unser hêrre sîn.
uns hât got wol an dir getân . »
dô wolt ich in gesaget hân
durch waz ich in daz lânt was komen;
dô wart diu rede mir benomen.
swaz ich sprach daz was enwiht,
sî hôrten mîner rede niht.
dâ was der schal von sange grôz.
der hêrren einer ûf entslôz
vor den andern dâ die tür.
dô truogen sî mich dort hin vür
mit vroelîchem schalle.
die werden hêrren alle
enphiengen mich vroelîche.
sî truogen wirdeclîche
mich ûf den stuol mit vröuden dan.
hêrren, vürsten, dienestman
sazten des rîches krône
mir ûf daz houbet schône.
Dô ich ze künege wart erkorn,
mir wolden hulde hân gesworn
junge, alte, arme unde rîche.
ich hiez sî al gelîche
mich vernemen unde gedagen.
ich sprach: « lât iu ein wênic sagen . »
der schal vil kûme dô gelac
des man aldâ mit vröuden pflac.
durch mîne hulde wart geswigen,
mînen worten dâ genigen,
als ob ich waer ein hôher man.
eine stille ich dô gewan.
dô sprach ich zuo den vürsten guot:
 «der hôhen wirden süezen muot,
des süezen guotes überguot,
des reinen willen reinen muot,
der überrîchen werdekeit
die ir hânt an mich geleit,
der kan ich iu niht alsô wol
gedanken sô man danken sol
sô wirdeclîchen guotes,
sô willeclîches muotes
des mir ist von iu getân.
mit rîcheit ich besezzen hân
von iu ditz künecrîche hie.
daz ich gewan die rîcheit ie,
der gnâden dank iu got
durch sîn götlich gebot,
wan er rîcher ist dan ich.
der geruoche lônen iu vür mich.
Süezen lieben hêrren mîn,
solt ich des lândes künec sîn,
dar zuo waer ich ze kranc ein teil.
iedoch muoz ich daz grôze heil
prîsen iemer mêre.
nâch mîner sinne lêre
hân ich iu vunden einen man,
dem ich vil baz der krône gan,
unde nime daz ûf mînen eit
unde ûf die rehten kristenheit,
der ich gelouben jehen sol,
daz nieman alsô rehte wol
gezimt dem künecrîche.
nieman ich gelîche
sîn tugentrîchez, werdez leben.
den ich iu wil ze hêrren geben . »
dô sprâchen sî al gelîche:
 «sît daz ditz künecrîche
den lieben hêrren hât verlorn
der uns ze künege was erkorn,
sô behagt uns ân in nieman baz,
vür wâr sult ir gelouben daz,
dan ir, vil lieber hêrre, tuot;
wan iwer saelde unde iwer guot
hât uns den lîp unde ouch daz leben
mit gotes helfe wider geben.
waer uns diu rîcheit benant
daz wir iu gaeben zehen lânt,
wir möhten mit gemeiner pfliht
iu dannoch gar vergelten niht . »
Zuo den hêrren ich dô sprach:
 «swaz iu liebes ie geschach
von mir, des bin ich iemer vrô.
ouch habt ir mir gelônet sô
daz vor mînen zîten nie
dehein mîn genôz enphie
sô rîlîches lônes pfant.
ich hân nû krône unde dâ zuo lânt,
daz ist mir worden undertân.
daz sol ich gern wider lâzen
dem herzenlieben hêrren mîn
des ez sol ze rehte sîn,
künec willehalm der junge . »
dô wart ein wandelunge
an vroelîchem muote dâ.
diu schar begunde weinen sâ.
 «der lebt doch leider ninder.
owê, lebt er inder?
nein er leider, er ist tôt! »
sprâchen dô mit klagender nôt
des lândes vürsten über al.
dô getrôste ich ir schal
mit lieben maeren an der stunt.
ich sprach: « sît vrô, er ist gesunt.
ich lie in hiute morgen
vrî vor allen sorgen,
von den er ungesunt mac sîn.
Êrêne diu künegîn,
sîn vil saeldenrîchez wîp,
hât bî im gesunden lîp . »
Dô weinden sî von vröuden gar.
 «owê » sprach diu werde schar
 «süezer lîp, wan waer daz wâr . »
 «ich triuge iuch niht als umb ein hâr.
sî sint gesunt, sô helf mir krist.
hie nâhen bî in nâher vrist
ein habe nâhen ist gelegen,
dar inne ich ir hân gephlegen.
ich lie sî âne herzenleit
hiute, dô ich dannen reit
alher in dise stat von in.
nû machent iuch ûf mit mir dâ hin.
ich lâz iuch mînes hêrren lîp
unde ouch sîn herzenliebez wîp
gesunt mit vröuden schowen dâ .! »
dô wart ein grôz gesturm sâ.
dô rief dirre unde ouch der
dicke: « banier unde ors her! »
die knappen balde liefen,
dô die hêrren riefen,
ze den herbergen schiere,
dort sehse, hie viere.
sî brâhten den gehiuren
mit rîchen covertiuren
ir ors verdaht hinz ûf den huof.
der rîter ieglîcher schuof
daz im wart brâht sîn bestez kleit.
ir bereitschaft was bereit
sô verric daz ir liehtez brehen
man gerne möhte hân gesehen.
Sus zogten wir vroelîchen dan
mit manegem hôchgemuoten man
vür die stat mit vröuden gar.
wir brâhten mit uns in der schar
zwei tûsent rîter oder mê.
nû hâte ich mînen boten ê
mînem hêrren dar gesant,
der im diu maere taet erkant
wie ez allez was geschehen
unde wie in wolten gesehen
mit vröudenrîchem schalle
des lândes vürsten alle.
des vreute sich der hêrre mîn.
mit der vil schoenen künegîn
zogte er gegen uns ûf die vart,
dô er unser innen wart.
dô er begunde nâhen,
die hêrren îlten gâhen
gegen mînem hêrren dort hin dan,
daz reine wîp, den werden man
lieplîch schône grüezen.
mit lieben worten süezen
wart hie diu unmuoze
sô grôz von dem gruoze
daz sî mit im unde er mit in
von vröuden weinden den gewin
des sî got an im beriet.
er kuste die getriwen diet.
der jâmer was von vröuden grôz.
vil manege süeze brust begôz
der süeze, lieplich anevanc
der sî von vröuden jâmers twanc.
Dô der gruoz dâ was getân,
wir kêrten wider ûf den plân
mit vröudenrîcher vröude siten.
dô wir gên lunders wider riten
gên dem ûzern bürgetor,
dô vunden wir bereit dâ vor
die burgaere rîche,
die enphiengen minneclîche
den künec unde ouch die künegîn.
ir kleider gâben liehten schîn,
diu sî in vröuden truogen an.
den hêrren gruozten sîne man
vil minneclîche unde er sie.
wîp unde man wâren hie
gastlîche gegen der ritterschaft.
wir riten mit zühteclîcher kraft
durch die stat ûf den hof.
dô kam der erzbischof
mit pfaflîchem ruome,
mit grôzem heiltuome,
unde zwên sîne genôze,
erzbischove grôze;
nâch den vil gar diu pfafheit.
geistlîch was an geleit
mit pfaflîchem gewande gar
gegen ir vil lieben hêrren dar
bischof unde äbte genuoc.
daz heiltuom man gegen uns truoc.
dar nâch was vil grôz gedranc,
daz die liute unde daz gesanc
gab einen alsô grôzen schal
daz der dôn vil wîte erhal.
Dô wir sô grôzlîche
unde ouch sô wünneclîche,
sô schône enphangen wurden dâ,
mîn hêrre wart gekroenet sâ
unde ouch diu küneginne guot.
von den vürsten hôchgemuot
wart im hulde sâ gesworn.
dô hiez der künec wol geborn
die hêrren zuo herberge varn.
er wolte sîn gerihte sparn
biz vruo an dem andern tac.
ûf dem hove nâhen lac
ein wünneclîcher palas.
dar ûf ze herberge was
diu künegîn unde ir vrouwen.
nû liezen sich hie schouwen
mit süezer minneclîcher schar
von der stat die hêrren gar,
mit solher rîcheit gegast
daz in nihtes gebrast
an rîcher gastunge dort.
mit grôzer heimlîche ir wort
buten sî der vrouwen mîn.
sô muost ir bereit sîn
grôzer prêsente vil
mit rîcher gâbe âne zil
von golde unde gesteine,
edel, rîch unde reine,
von den vrouwen über al.
dô wart ein hovelîcher schal,
dô die vrouwen wolten
ze herberge als sî solden.
Wie minneclîche suoze
mit manegem süezen gruoze
parlierte sich diu liebe alhie
von manegem munde, der enphie
die lieben edlen geste!
mit grôzer liebe veste
wart vroelîch die nacht vertriben.
die vrouwen under in beliben
gepînet wol mit schimpfe.
mit schimpflîchem gelimpfe
tâten sî der vrouwen mîn
ir kurzwîl mit vröude schîn.
in ernstlîchem râte saz
mîn hêrre der künec umbe daz
wie er möht daz rîche
berihten wîselîche.
den vrouwen wol gezam der schimpf,
ouch was dem künec ein guot gelimpf
mit sînen sundern râtgeben
in ernstlîchem râte leben
unde umb daz rîche sorgen.
vruo an dem andern morgen,
dô gotes ampt was getân
unde man enbîzen solde gân,
mîn hêrre enbeiz . dar nâch zehant
wurden gar vür in besant
die hêrren von dem rîche.
die enphiengen al gelîche
ir gerihte, ir lêhen unde ir lânt
mit vröuden von des küneges hant.
Dar nâch sî swuoren vrides reht,
ez waere rîter oder kneht,
swer den vride braeche,
daz man ez an im raeche
mit etslîchem sêre
nâch des rehtes rehter lêre.
sus wart daz künecrîche
berihtet vridelîche.
des wurden die lântherren vrô.
der künec vrâgte râtes dô
waz sînes rehtes waere
gegen der vil grôzen swaere,
daz sumelîche hêrrenhant
mit gewalte im sîn lânt
an vesten unde an urborn
hâten in ir gewalt erkorn,
daz sî sich under wunden
sînes lândes swâ sî kunden
mit ir gewalte sunder reht.
mit einer urteile sleht
wart im erteilet sâ zehant
er solde in geben in sîn lânt
ir antwurt vür sich ein zil.
als ich iu bescheiden wil,
wart in ein tac gesprochen,
dar nâch ze sehs wochen
nâch unschulde antwurt geben
oder nâch gnâden leben
nâch des küneges hulden
unde nâch ir rehten schulden.
Dô daz verurteilet wart,
niht lenger was dar nâch gespart
ê daz der künec besande
in allem sînem lânde
die hêrren zeiner hôchzît.
über al daz künecrîch wît
strîchen sîne boten dan
des küneges mâge unde dienstman
zuo der hôchzît bringen gar.
durch sîne boten kâmen dar
mit hôchgemuoten rotten
von wâleis unde von schotten
die beide künege über mer.
ouch kam mit ritterlîchem her
ein werder künec von cornewâl.
vil wünneclîchen sunder twâl
kâmen stolze vürsten guot
mit edlen rittern hôchgemuot
von îbern unde von îrlânt.
ouch wart von norwaeg besant
sîn sweher künec reinmunt.
dô im diu maere wurden kunt,
er kam mit vröudenrîcher schar
zuo dirre hôchzît aldar.
swer ein rîter was genant
über al diu naehsten lânt,
den dûhte des, im waer verseit
ritterlîchiu werdekeit,
solt er die hôchzît niht sehen
diu dâ solde geschehen.
Nû muost ich durch den hêrren mîn
bî im in dem lânde sîn,
der hôchzît beiten dâ.
dar nâch in kurzen stunden sâ
diu zît begunde nâhen
unde balde engegen gâhen
daz die geste solden komen,
als in was daz zil genomen.
die hêrren sûmden sich niht mê:
die kunft die sî lobten ê
die leisten sî unde kâmen gar
in daz lânt mit grôzer schar.
über mer unde über lânt
wart an die hôchzît besant
sô manic edel vürste rîch.
wart ie der hôchzît gelîch
deheiniu vor dirre zît,
daz mac wol lâzen âne nît
künec willehalm der guote.
mit vröudenrîchem muote
enphie der tugentrîche
die geste minneclîche
ze lunders in der houbtstat.
die geste er herbergen bat
in die stat unde ûf daz velt.
man sluoc der vürsten gezelt
allenthalben ûf den plân.
daz wart durch hôhen muot getân,
wan diu hôchzît durch rîcheit
ze velde was aldâ geleit.
Vroelîch an einem morgen vruo
begunde vaste sîgen zuo
der stolze künec reinmunt.
dô bereite sich zestunt
mîn hêrre gegen im ûf die vart.
zuo im hâten sich geschart
tûsent rîter über mer.
daz vil wünneclîche her
was ritterlîchen wol bekleit.
dô reit mit grôzer werdekeit
der künec mit der künegîn
gên dem vil lieben sweher sîn
vür daz gestüele ûf daz velt.
sîn sunderrinc unde sîn gezelt
was daz gegengestüele hie.
ir lieben vater wol enphie
mit vröuden minneclîche
mîn vrouwe saeldenrîche.
daz muost in hôhen vröuden sîn.
dô weinde ir herzeclîchen pîn
der künec unde daz reine wîp
unde manic hôchgemuoter lîp.
manegem was von jâmer wê,
die ir mâge hâten ê
ûf des wâges vluot verlorn
bî dem hêrren wol geborn.
diu vrouwe ein ende gab der klage.
dô begunden bald an dem tage
die geste nâhen alle
mit vroelîchem schalle.
Von cornewâl unde von wâleis,
von schotten unde von norgâleis,
von îbern unde von îrlânt
wurden in daz lânt gesant
mit hôchgemuoter ritterschaft
der lânde vürsten hoehstiu kraft
durch mînen lieben hêrren wert,
wan er es hâte an sî gegert.
die wurden alle mit ir schar
sunder geherberget gar
ze ringen wîten ûf den plân.
man sach ûf dem gevilde stân
sô manic rîche pavilûn,
sît artûs der britûn
des künecrîches krône wielt,
daz künec nie aldâ behielt
sô manegen stolzen werden gast
noch von rîcheit solhen last
alsam der reine guote,
künec willehalm der hôchgemuote.
des muoz man im von schulden jehen.
verric glesten, liehtez brehen
sach man durch daz gevilde
die banier unde die schilde
die dâ gestôzen wâren vür
in liehter küneclîcher kür
allenthalben ûf daz velt
vür diu rîchen gezelt
beidiu dort, hie unde ouch dâ,
aber dort unde anderswâ.
Dô gar die geste wâren komen,
sî hâten herberg genomen
ze velde wünneclîche.
die hêrren al gelîche
hâten sich enwiderstrît
ûf die grôzen hôchzît
mit werden rittern vil gemeit
gewarnet rîch unde wol bekleit
mit rîchen kleidern guot genuoc.
man sach nâch edlen vürsten kluoc
manegen rîchen pfellôl guot
stolze rîter hôchgemuot
von gesteine wol durchslagen
ze wünneclîchem kleide tragen
den tac mit vröuden sunder leit.
swar iemen gienc oder reit
durch die herberge über al,
der hôrte anders niht wan schal
unde aber schal von schalle grôz,
vil galmes unde tambûr dôz
des dônes galm parrieren,
videln unde vloytieren
ze buhurt unde ze tanze gar
vor maneger ritterlîcher schar,
die mit rîchen vröuden ganz
huoben buhurt unde tanz
vor den gezelten ûf den plân.
dâ wart mit schalle widertân
swes man durch schal ze vröuden pflac
von den rittern gar den tac.
Des nachtes dô man solde
ezzen sam man wolte
unde diu ritterschaft gesaz,
mîn hêrre der künec niht vergaz
er vlizze sich mit rîcher kraft
ritterlîcher wirtschaft.
diu wart mit zühten vür getragen.
ein gestüele wart geslagen
den hôchgemuoten vrouwen,
dar an sî mohten schouwen
die ritterschaft mit vröuden sîn.
dô des tages liehter schîn
vlôch die kunft der trüeben nacht,
diu edel ritterlîche maht
zogte ze herberge dô.
die vürsten schuofen ez alsô
daz diu nacht ir trüeben schîn
muoste lûter lâzen sîn
durch manic lieht daz dâ erschein,
dô des tages lieht verswein.
von grôzen liehten der man pflac
erschein aldâ ein ander tac
von der herberge rîche.
man hôrte minneclîche
vor den vürsten vröuden vil,
maneger hande seitenspil
in süezer wîse erklingen,
von minnen schône singen,
von âventiuren sprechen wol,
daz man mit zuht vernemen sol,
von minnen unde von ritterschaft
sprechen suoze in süezer kraft.
Von der stat hin ûf daz velt
in der vürsten gezelt,
hin unde her, her unde dar,
geschart mit maneger süezen schar,
die rîter mit vil werden siten
ritterlîchen schône riten
die geste salûieren.
dô begunde sich parlieren
wider in vil manic süezer gruoz.
mit süezem schimpfe wart in buoz
sorge unde angestlîcher nôt.
ir werdiu zuht in gebôt
schimpflîch unde in vröuden leben,
ein zil der sorg mit vröuden geben.
hie unde dort unde aber hie
vil manic schimpflich gruoz ergie.
man truog in hovelîcher kür
den edlen rittern schône vür
daz trinken wünneclîche
in manegem kopfe rîche
in der hêrren herberge gar.
swer es wolte nemen war,
der jach daz er nie anderswâ
sô manegen rîter als ouch dâ
gesach mit alsô werden siten.
mîn hêrre unde ich mit vröuden riten
zuo den vürsten rîche
vil geselleclîche
schowen mit vroelîcher kraft
die hôchgemuoten ritterschaft.
Diu nacht mit vröuden sich zerlie.
dô der morgen âne vie,
der sunnen wuohs ir liehter glast.
dô vuor vil manic stolzer gast
zuo dem münster dâ man messe sanc.
dô man gesanc, dô was niht lânc
ê daz die rîter an dem zil
mit wol verdahten orsen vil
ûf daz gestüele drungen.
die schellen lûte erklungen,
die banier wurren sêre sich,
der buhurt wart sô ritterlich
daz nie sô schoener wart gesehen.
dar nâch dô ditz was geschehen
unde man enbîzen dannen gienc,
mîn hêrre mich des niht erlie
ich müeste dâ gemazze sîn
der vil werden vrouwen mîn.
mîn sun an sîner sîten saz.
ich weiz von rehter wârheit daz
nie dehein mîn genôz
gesaz mit êren alsô grôz
noch mit sô rîcher werdekeit.
mir was bereit unde unverseit
gemeiniu gunst an saelden gar
von der hôchgemuoten schar.
mir gunden al gelîche
arme unde dar zuo rîche
daz sich mîn saelde mêrte,
unde daz got verkêrte
leit an mir mit sîner kraft.
des wunschte mir diu ritterschaft.
Dô diu werde schar enbeiz
unde sich ûf hôchgemüete vleiz
mit buhurt unde mit tanz aldâ,
nû giengen vür den künec sâ
die hêrren mit geleite
den er dâ vor verseite
vriuntschaft unde hulde,
den durch ir grôze schulde
vür in geteidinget was.
sî vielen vür in ûf daz gras
unde suochten sîner hulden gunst.
mit weinelîcher klag vernunst
was mit jâmer ir gebâren.
alle die dâ wâren
die hulfen mit gemeinen siten
den künec sîner hulden biten
über dise rîter wert.
swie vil des wart an in gegert,
er verseit ie dar unde aber dar.
doch wart geholfen diser schar
daz sî daz künecrîche
verswuoren al gelîche
unde in dem rîch ze engellânt
niemer wurden mê bekant
âne sîner hulde wort.
des wart dem künege dort
gesworn manic gewisser eit
mit gewislîcher sicherheit.
daz klagte mit gemeiner klage
manic man an dem tage.
Dô diu gewisheit wart gesworn,
der edel künec wol geborn
beriet mit sînen vriunden sich
wie er solt ergetzen mich
des schaden den ich truoc durch in,
wie er mir vuogte den gewin
dâ ich vergaez des schaden an.
dô rieten im sîne man
daz er rîchte mich durch ruom
unde mir ein herzogentuom
lîhe . daz ist geheizen kant
unde ist gelegen ze engellânt.
dô sich der künec des beriet,
er kêrte wider zuo der diet
mit manegem wîgande.
die vürsten von dem lânde
wâren dâ der rât geschach.
die vier unde zweinzic man dâ sach
die ich von banden hât erlôst
unde den ich vröude koufte unde trôst.
ditz rieten mâge unde ouch man.
sus kêrte er wider zuo mir dan.
er hiez gedagen über al
vor im den dôz unde ouch den schal.
sî stuonden gar ze ringe dâ.
mit zühten sprach mîn hêrre sâ:
 «hie sitzet mîner vröuden trôst,
des guot, des muot mich hât erlôst,
mit dem mir got lîp unde leben,
guot, saelde unde êre hât gegeben.
Ich hât guot, vröud unde lîp,
mâge, man, vriund unde wîp,
saeld unde êre, ditz lânt verlorn;
mir hâte sicherheit gesworn
daz groeste unheil daz ieman
in sînen zîten ie gewan.
daz widerkoufte mir sîn guot.
got der niht wan wunder tuot
der vuogte in sîne hant mîn wîp,
vriunde, lânt, krône unde lîp
alsô gewalticlîche
daz ich von mînem rîche
was vertriben hinz an in.
durch sînen tugentrîchen sin
minnt er mich vür sîn kint.
des kindes lieb was im ein wint
gên der vil grôzen liebe gir
die sîn herze truoc gên mir.
er schiet durch die liebe mîn
von dem lieben sune sîn
mîn wîp durch sînen guoten muot.
vür alles guotes überguot
prüev ich die grôzen güete,
die süezen diemüete,
daz er vürbaz minnte mich
dan er selbe taete sich.
er stiez von sînem lânde sich,
vürbaz nam er ze künege mich,
dô im diu krône unde daz lânt
gewalticlîchen was benant.
Nû râten alle die hie sîn,
sît der vil liebe vater mîn
sîne saelde unde sînen prîs
an mir hât sô manege wîs
gekroenet unde gemêret,
geblüemet unde geêret
 (wan er geruochte ûf sich laden
durch mich alsô grôzen schaden),
wie ich im ein teil beneme
alsô daz ez mir wol gezeme,
wie ich vergelte im sîn guot.
sînen tugentrîchen muot
möht ich niht vergelten wol.
got, der güete lônen sol,
lôn im der diemüete
durch sîne grôze güete.
süezer, lieber vater mîn,
die vünfzic tûsent marke dîn
wil ich dir gelten hie zehant;
daz herzogentuom ze kant
solt du von mir enphâhen;
du solt ouch niht versmâhen
von mir den selben gewalt
unde dîne gülte zwelfvalt.
dar zuo solt du sîn gewert
alles des dîn herze gert
in disem künecrîche.
du solt gewalticlîche
mit dem lieben sune dîn
mîn heimlich rât iemer sîn . »
Der geheize wart ich vrô.
zuo mînem hêrren sprach ich dô:
 «lieber hêrre, süezer degen,
ir habent ze hôhe mich gewegen
mit lobelîchem prîse.
waer ich nû alse wîse
daz ich gedanken kunde
iwerm süezem munde
der geheize minneclich,
der süezen worte in den ir mich
sô lobelîchen habent geseit,
sô waer iu mîn danc bereit.
nû lôn iu der geheize got
durch sîn gotlich gebot
der ir mir, hêrre, hânt getân.
solt ich grôze hêrschaft hân,
daz waer mir ein grôzer ruom.
daz rîche herzogentuom
sol von art ein vürste hân.
des hât mich mîn geburt erlân.
von kant des herzogen hant
ist in der werdekeit erkant
daz grâven, vrîen, hêrren grôz,
des selben namen manic genôz
durch manschaft nîgt schône
nâch lêhenschaft ze lône,
die sich von rehte müesten schamen
daz sî mich in hêrren namen
ze hêrren nanden über sich.
der name waer mir ze groezlich.
Lieber hêrre mîn, welt ir
nâch mînem willen gelten mir,
sô geltent mir als ich iuch bite
durch iwern tugentrîchen site . »
 «gern, lieber vater mîn,
swes du bittest, daz sol sîn . »
 «sol ich des gewisheit hân? »
 «jâ benamen, sunder wân . »
 «sô ger ich, lieber hêrre guot,
daz ir mir die gnâde tuot
daz ir durch den willen mîn
in iwern hulden lâzent sîn
die hêrren hie der missetât
verworht iwer hulde hât.
die ger ich daz ir lâzent sie
mit günstlîchen hulden hie
in disem künecrîche
belîben vridelîche,
an vriuntschaft unverkrenket,
unde niemer mê gedenket
mit itewîz ir schulde.
durch iwer süeze hulde
geruochent mînes herzen gir.
mit dirre bete lônent mir.
sô hânt ir liute unde lânt
mir gegeben sâ zehant,
herzogentuom unde rîche,
alsô gewalticlîche
daz es mîn muot niht vürbaz gert,
wird ich der bete alsus gewert . »
 «
Daz sî ouch durch dich getân.
ich wil sî hulde lâzen hân
durch den süezen willen dîn.
sî sulnt ir eides ledic sîn,
in sî daz lânt erloubet hie.
swaz sî mir getâten ie,
daz sî gar durch dich verkorn.
disen hezzeclîchen zorn
wil ich geniwern niemer mê.
ich bin in holt als ich was ê.
nû ger ich daz du ditz lânt
enphâhest hie von mîner hant . »
 «benamen, hêrre mîn, nein ich.
des lônes wil genüegen mich
des ich von iu enphangen hân . »
 «sô solt du dînem sune lâzen
ditz lânt, ob es dich bevilt,
ob du ez niht nemen wilt . »
mîn sun sprach: « swes mîn vater giht,
des gihe ich unde anders niht.
ich nime swaz mîn vater nimt.
niht anders vürbaz mir gezimt . »
 «sô nim durch mîner liebe kraft
von mir eine grâveschaft
unde hie ze lunders dise stat.
swaz ir ze urbor ist gesat
an liuten unde an guote
wil ich nâch dînem muote
dir iemer eigenlîchen lâzen.
daz solt du ze lône hân . »
Des lieben trôstes was ich vrô.
ich nam in mînem herzen dô
daz lânt, die krôn, die hêrschaft,
die grôzen rîcheit unde ir kraft,
die stat, daz herzogentuom,
die grâveschaft unde ouch ir ruom,
unde ophert ez dâ durch den got
der durch der gotheit gebot
durch uns ze opher wart erkorn
unde menschlîch wart geborn
ze trôste sîner kristenheit
unde den tôt menschlîch erleit
umb alle die im gloubic sint:
Jêsus der reinen megde kint.
an des gotlîche kraft
ophert ich die hêrschaft
unde wolte gelt unde ouch gewin,
pfant unde bürge lâzen an in.
ich sprach: « vil lieber hêrre mîn,
solt ich lândes hêrre sîn,
diu hêrschaft waere mir ze grôz.
ich hân sô manegen übergenôz
in diser stat gesehen hie,
des werdekeit sô grôz was ie
daz mir niht wol gezaeme,
ob ich dienest naeme
den er ze rehte solde tuon
durch die hêrschaft, durch den ruon
daz er mich hêrre nande
unde ze hêrren mich erkande . »
Dô mîn vil lieber hêrre sach
daz ich daz lânt, die stat versprach,
er bat mit sînen vriunden mich
durch got, durch in, durch sî daz ich
stat, drîvalt silber, oder lânt
naeme aldâ von sîner hant.
daz versprach ich gar durch got.
doch durch der künegîn gebot
lobt ich ir rôtem munde daz
ich wolte nemen etewaz
von silber unde von golde,
swenn ich ze lânde wolde.
des was mîn werdiu vrouwe vrô.
vür daz gestüele drungen dô
gegen mir mit einer grôzen schar
die ellenthaften rîter gar
den ich des küneges hulde
erwarp, die durch ir schulde
in sîner aehte wâren ê.
sî kunden niht gedanken mê;
sî vielen ûf ir knie vür mich;
sî vreuten alsô sêre sich
daz man sî harte weinen sach.
grôz jâmer in vil vröuden jach.
sî sprâchen: « süezer vater guot,
reines herzen reinen muot,
sô reinen muot dîn herz treit,
saeldenrîche saelikeit,
daz got durch sîner saelden bluot
vil der welde saelden tuot.
got durch sîner saelden trôst
hât manegen man von nôt erlôst.
Du bist der triwen schilt in nôt,
der vröude leben, des leides tôt,
des ungemüetes widerstrît.
dîn trôst gewin an vröuden gît
unde swendet ungemüete.
got was in reiner güete,
dô er der stunt gedâhte
diu dînen sâmen brâhte
in der natûre meisterschaft
diu dir lobelîche kraft
an lebender vruht begunde geben,
dô dîn blüegendez leben
von einer kranken blüete gienc,
dô dîn leben âne vie,
daz nâch der blüete hât dîn vruht
vür brâht mit sô rîcher zuht
daz an dir diu gotes kunst
hât volbrâht der saelden gunst.
der got der an dich sîne kunst
leite unde ouch der saelden gunst,
der behüete dir dîn leben
unde ruoche dir mit saelden geben
iemer saelde, êre unde heil
unde himelischer gnâden teil
bî der engel süezen schar.
er ergetz dich dîner güete gar
unde ruoche in sînem muote hân
daz du uns liebes hâst getân
unde ruoche geben dir den lôn
den nie wort noch zungen dôn
volbringen kunde,
noch der ze herzen grunde
nie durch ôren tor gedranc
noch in menschlîchen gedanc
nie geschôz durch ougen sehen,
durch menschlîches ougen brehen.
Wan du, vil lieber vater guot,
durch dînes herzen süezen muot
verspraeche liute unde lânt
unde lôstest unser sorgen bant,
daz uns mit klagender arbeit
in klagender nôt was an geleit.
du hâst enbunden uns von nôt.
got durch den menschlîchen tôt
den er menschlîchen leit
in menschlîcher bloedekeit,
der geb dir wernder saelden trôst.
sîn güete mache dich erlôst
von weltlîchen schanden
unde von der helle banden
mit gotlîcher süeze . »
hende unde dar zuo vüeze
kusten sî von vröuden mir.
daz was gar âne mîne gir.
sî wolden es niht lâzen.
doch muosten sî ez mâzen
unde machen ir gebaerde ein zil.
ir vröudendankes was sô vil
daz ich aldâ von manegem man
vroelîch gunst gewan
mit lieplîcher staetekeit.
swâ ich gienc oder reit,
dâ wart ich vil gekaphet an.
mir wunscht manic werder man
durch sîner zühte gebot
saeld unde heiles umbe got.
Diu ritterschaft begunde dô
in ritterschefte wesen vrô,
als ez der hôchzît gezam.
ieglîcher an sich nam
sîne vuoge, der er pflac
mit hôchgemüete gar den tac.
dirre lief, jener spranc;
dirre seite, jener sanc;
hie was buhurt, dort was tanz:
diu ritterschaft truoc vröuden kranz.
sus was mit vröuden âne klage
diu hôchzît drî tage.
daz varnde volc mit vröuden enphie
manege rîche gâbe hie;
die rîter lêhen, silber, golt;
von gesteine rîchen solt
enphiengen von dem künege dâ
die ellenthaften vürsten sâ.
diu hôchzît sich balde schiet.
die vürsten vuoren mit ir diet
hin wider heim al gelîche
von dem künecrîche
über mer unde über lânt.
von swannen sî aldar gesant
in daz rîche wâren hin,
dar jagte sî ir herzen sin.
diu vrouwe weinde sâ zestunt
dô der künec reinmunt,
ir vater, von dem lânde vuor,
der mir ûf sîn triwe swuor
daz er iemer gerne taete
durch mich swes ich in baete.
Der geheize wart mir vil
mit danke an dem selben zil
von manegem werden man getân.
ich wart dankes niht erlân
von mînes hêrren mâgen,
die mînen dienst wâgen
hôher dan er waere.
die geste unwandelbaere
schieden von dem lânde hie.
dô diu hôchzît zergie,
dar nâch wart ouch ich enein
daz ich kêrte wider hein.
ich bat urlobes ûf die vart.
dô des mîn hêrre innen wart
unde ouch diu liebe vrouwe mîn,
sî begunden beide trûric sîn.
sî weinden dicke beide
von jâmer unde von leide.
swenn ich urlobes wolte gern,
sô muost ich es von in enbern.
iedoch treip ich sî dar an
daz ich urlob von in gewan.
dô hiez ich mir bereiten gar
mîn schif als ich ez brâht dar
wider ûf des wâges trân.
swaz ich ze nôt solde hân
her wider heim ze spîse,
des wart in rîcher wîse
mîn schif in grôzer rîcheit
rîlîch unde wol bereit.
Dô der urlobes tac
unde scheidens zît gelac,
ich gienc vür mînen hêrren sâ
unde vür die künegîn aldâ.
ich sprach: « hêrre unde vrouwe mîn,
lât mit iwern hulden sîn
daz ich heim ze lânde var . »
dô besande er aber dar
die werden wîgande
die von der heiden lânde
dâ vor mit mir vuoren ê.
den tete unser scheiden wê,
daz aldâ von uns geschach.
mîn hêrre dô mit zühten sprach:
 «herzenlieber vater guot,
durch dînen saeliclîchen muot
lâ noch dîn guot dir gelten mich.
des ger ich durch got an dich . »
dô sprach diu küneginne:
 «durch die süezen gotes minne,
lieber vater guoter,
brinc mîner lieben muoter
mînes guotes etewaz . »
 «gern, vrouwe, tuon ich daz.
nû lâzent geschehen daz iu gezeme,
swaz ich guotes von iu neme,
daz mir vergolten sî dâ mite.
niht anderr gülte ich vürbaz bite,
wan der dunket mich genuoc . »
vil balde man dô vür mich truoc
gesteine, silber unde golt.
des wart mir sô vil geholt,
wolt ich ez halbez hân genomen,
mir waer mîn guot wider komen
drîvalt oder dannoch mê.
dô sprach diu küneginne hêr:
 «ditz brinc, liebez väterlîn,
der herzenlieben muoter mîn . »
 «vrouwe, ich nim uns beiden wol
daz mich unde sî genüegen sol . »
dannoch dûhte rîcher mich
der gotes lôn . iedoch nam ich
durch den künec unde die künegîn
ein vürspan unde ein vingerlîn
unde brâhte mînem wîbe daz
unde niht anders vürbaz.
daz was leit in beiden.
dô wolt ich dannen scheiden.
mîn hêrre mit mir schône reit
unde ouch diu künegîn gemeit
mit einer wünneclîchen schar
zuo mînem schiffe balde dar
hin in die hab dâ ich ez lie.
sîn zuht an mir begie
mit klage manic stolzer lîp,
beidiu man unde dar zuo wîp.
Dô ich von dannen wolte
scheiden als ich solde,
mîn hêrre als ein getriwer man
vil sêre weinen began.
er sprach: « owê, sol ich nû sehen
daz scheiden daz hie sol geschehen,
des muoz ich iemer trûric sîn.
jâ hâstû, lieber vater mîn,
mir als väterlîchez guot
durch got unde durch dîn selbes muot
alsô lieplîch getân,
des ein vater haete erlân
sîn kint, daz von im waer geborn.
ze vater hât ich dich erkorn
unde hâte des gedâht alsô,
ich solde mit dir wesen vrô
hinz an unser beider zil.
nû tuost du mir leides vil,
wan du mir wilt vrömden dich.
ez muoz iemer müen mich,
ez tuot mînem herzen wê.
ich gerte guotes niht mê
wan daz ich, lieber vater, dich
solde sehen unde daz ich
müeste vröude hân mit dir.
got weiz, vater mîn, waz mir
herzenleides ie geschach,
daz was hin swenn ich dich sach,
sît daz ich künde dîn gewan,
wan nie sô saeldenrîcher man
dirre welde wart gegeben.
nû muoz ich mit jâmer leben
nâch dir mit klegelîcher dol,
wan ich dîn entwesen sol . »
Ich sprach: « hêrre, möht ez sîn,
sô weiz got wol den willen mîn,
daz mir muoz wesen iemer mê
nâch iu herzenlîchen wê
mit jâmer in dem herzen mîn.
ich wolt es iemer gernde sîn
ob ich möht bî iu bestân.
des leider nû niht mac ergân.
nû ruoche iu got mit vröuden geben
iemer saeldenrîchez leben
unde mîner lieben vrouwen guot.
ich wil daz herze unde ouch den muot,
swie ich sî doch beslozzen hân,
iu hie mit herzenliebe lâzen
unde wil dem lânde iemer mê
heimlîcher holder sîn dan ê.
haet ich iu liebes iht getân,
des ich leider wênic hân,
des waer ich vrô unde vreutes mich,
daz dûhte mich vil zimlich.
lât mich mit iwern hulden varn.
got der reinen megde barn
gebe iu saelde unde êre
mit vröuden iemer mêre . »
sus kuste ich in unde er mich.
dô weinde wir, mîn hêrre unde ich,
mîn vrouwe unde ouch diu ritterschaft
mit leide in ungemüetes kraft,
als uns von jâmer gezam,
dô ich urlob aldâ genam.
Dô wir bereiten uns ze wege,
in die vil süezen gotes pflege
gab ich die vrouwen unde ir man.
ich lie sî dâ unde schiet ich dan
ze tal daz wazzer in daz mer,
mîn sun unde ich . des küneges her
liez ich aldâ mit jâmer sîn.
der künec unde ouch diu künegîn
nie geschieden von dem stade sich
die wîle daz sî sâhen mich.
alsus vuor ich ze lânde wider.
ich hân wol vernomen sider
daz er mit hôchgemüete
in reiner küneges güete
lebt alsô lobelîche
daz sîn künecrîche
mit küneclîchen êren sît
ie beleip bî sîner zît.
sîn lânt mit vride ie was behuot,
sîn gerihte was sô guot
daz sîn name wart erkant
mit wirde über manic lânt.
sîn unde der vrouwen werdekeit
an lobe werde krône treit,
swâ man ir beider werdekeit
ze maere in dem lânde seit;
wan ir beider tugent kranz
was an saelden alsô ganz
daz man ir lob erkennet
swâ man ir namen nennet.
Dô ich her heim ze lânde kam
unde ich alsolhen gruoz vernam,
den vriunt sol bieten vriundes kunft,
nâch lieplîcher sigenunft
wart ich mit vröude enphangen.
dô ditz was ergangen,
die liute dûhte rîcher,
vil groezer, lobelîcher
diu guottât dan sî waere.
von disem selben maere
wart ich der guote genant.
nû ist mir leider unbekant
daz reht des namen . ich bin niht guot,
wan daz die liute durch ir muot
mir gâben disen hôhen namen
ze rîchen unde ze lobesamen.
ich bin ein alsô sündic man
daz ich iu niht verjehen kan
daz ich ze guote iht hab getân,
wan daz ich iu gesaget hân.
ist ditz guot, daz tete ich.
nû enmac ich niht gezîhen mich
in herzen noch in muote
daz ich iht mê ze guote
durch got ie mê getaete.
doch waer ich gerne staete
daz ich getaete etewaz
dâ mit ich gote diente baz,
daz er die sünde tilget abe
in den ich mich verrüemet habe .>
Ê daz des maeres wârheit
dem keiser wurde geseit,
sîn weinlich jâmer was sô grôz
daz er ûf sîner brust begôz
vor im in jâmer daz gewant.
dô er der maere wart ermant,
diu guottât erbarmet in.
ouch nam er in sînen sin
wie sînes mundes rüemlich dôn
verworhte an gote sînen lôn.
des maeres grôz erbermekeit
unde diu manlîche süeze breit
an des koufmannes triwe
erweind in unde diu riwe
die er von den sünden truoc
daz er des ruomes ie gewuoc.
sîn sünde im riwe brâhte.
dô er an sî gedâhte,
got er klagen sî began.
er sprach: < gêrhart, vil süezer man,
du bist von rehte guot genant;
dîn guottât ist ouch guot erkant;
du bist guot; dîn reiner muot
ist vil bezzer danne guot;
dîn tugentrîch gemüete
über güetet alle güete;
dîn herz ist reiner güete vol.
ez was vil bezzer danne wol
daz dîn lîp ie wart geborn.
zuo dînen tugenden hât gesworn
der hoehsten tugent werdekeit
diu aller tugende krône treit.
Vil süezer, reiner, werder man,
du wândest sünden dich dar an,
ob du disiu maere seitest mir.
benamen nein . ich gihe dir
daz ez vil bezzer ist gesagt
dan ob du haetest ez verdagt.
haet ich sô saeldenrîchen muot,
ez waer mir iemer mê guot
an bezzerung der saelikeit,
an sünden die mîn schulde treit.
dîn guot unde dîner saelden rât
mit guottât über güetet hât
die kranken guottât die ich hân
durch mînen schepher getân.
mîn herze dir der volge giht
daz ich dîne guottât niht
gehundertvalten möhte
daz ez dannoch iht töhte.
mînem ruome ist an gesigt.
diu wâge uns ungelîche wigt;
der mâze wac mir kûme ein lôt,
dâ dir daz vürgewaege bôt
den zentern an güete,
an reinem hôchgemüete.
stift ich ein gotes hûs durch got
unde gab ich dran durch sîn gebot
dienstman unde eigenschaft,
daz was dannoch ein ringiu kraft
gên dîner süezen güete grôz.
vürsten, grâven, der genôz
kouftest du in dîn gebot
unde gaeb sî dar nâch durch got.
Du naeme durch den schepher dîn
ein edel rîche künegîn
mit triwen dînem lîbe
unde gaebe sî ze wîbe
dîn selbes sun . dâ nâch zehant
wart von gote dir gesant
sîn gewaeriu botschaft.
dô minntest du durch sîne kraft
got vür dich, vür kindes lîp.
du gaebe dînes sunes wîp
irem manne durch den rîchen krist.
dar nâch in etlîcher vrist
gaeb du krône unde lânt
durch got von dîn selbes hant,
grâveschaft, herzogentuom,
stete, vürstenlîchen ruom
weltlîcher êren teil.
du lieze durch der sêle heil
der welde rîche werdekeit.
sît dir nû ist unverseit
mit iemer werndem lône
des himelrîches krône,
sô bitte got daz er sich
ruoch erbarmen über mich
vil armen sündaere.
ich armer rüemesaere
daz kleine guot verrüemet hân
daz ich hân durch got getân.
daz hilf mir got gebüezen
mit dînen werken süezen .>
Dô sprach der guote gêrhart:
 <got der durch uns mensch wart,
der gebe uns saelde unde êre
unde ouge uns solhe lêre
daz wir in disen kurzen tagen
die êwiclîchen zît bejagen
diu iemer wert unde niht zergât,
der vröudenkraft niht ende hât,
dâ tûsent jâr sint ein tac,
die nieman vol recken mac.
dâ mache uns got mit saelden vrô .>
sî sprâchen < âmen> beide dô,
der keiser unde der guote man.
sî stuonden ûf unde giengen dan
vür der kemenâten tür
ûf den hof dort hin vür.
dâ hâten die burgaer gebiten
ein teil mit urdriuzen siten.
die nam des michel wunder
durch waz der rât besunder
sô lânge waer geschehen dâ.
mit zühten sprach der keiser sâ:
 <vil lieben burgaere guot,
mîn geverte unde mînen muot
weiz gêrhart mit wârheit wol.
iwer rât gelouben sol
swaz er von mînenthalben seit.
daz wizzent von der wârheit.
sag er iu niht, daz lâzent ouch sîn.
daz ist in dem willen mîn.
Nû wil ich iuch bitten mê.
sît mir, als ir wârent ê,
getriwe in staetem muote gar
unde nement mit guoten triwen war
des rîches, als ir tâtent ie.
ich vand ie niht wan triwe hie;
daz volbringet ûf daz zil.
ir leistent mir ie triwe vil;
des lônet iu mit saelden wol
got der triwe lônen sol.
der lônet swaz mit staetekeit
sînem hêrren triwe treit.
got lêrt den man daz er sî
mit triwen sînem hêrren bî.
hie mit sult ir urlob hân.
ir habent mir dicke wol getân;
des sît staete noch an mir .>
 <gern, hêrre, daz tuon wir>
sprâchen die burgaere dô.
 <wir wolten iemer wesen vrô,
haeten wir iu gedienet iht .>
 <des wil ich an iu zwîveln niht>
sprach dô der keiser rîche.
mit zühten wîselîche
die burger urlob nâmen.
als sî dâ vor dar kâmen.
sî schieden von dem hove gar.
der keiser vuor mit sîner schar
dâ im der imbîz was bereit.
er enbeiz, als man mir seit.
Dô der roemische vogt,
dem nie wart laster ûz erbrogt,
ze kölne enbeiz, er reit von dan.
der bischof unde sîne man
leisten im in lieber kraft
mit dienst geselleschaft
vür die stat hinz ûf den plân.
dâ sach man gruoz gên gruoz gân.
urlob nam der keiser dâ.
gên megdeburc reit er sâ
unde buozte sîne schulde
der süezen gotes hulde
mit der pfafheit râte.
vruo unde dar zuo spâte
pflag er mit unmuoze
gên gote sîner buoze.
nû dâchte er daz ditz maere
ein bezzerunge waere
der kristenheit, ob man ez schribe,
daz ez verborgen niht belibe.
daz maere dô nâch im wart
offenbârlîch enbart
unde mit der schrift behalten.
diu pfafheit hiez ez walten
nâch des keisers vergiht,
daz ez uns verdurbe niht.
dô behielt diu schrift den hort,
des maeres wârheit unde wort.
der urkünd uns gewisheit gît
diu geschiht der selben zît.
Wie ich ditz selb maer vernam
unde wie ez her ze lânde kam
des vernement die wârheit.
ez hât uns ein man geseit,
der ez alsus geschriben las
daz ez gar behalten was
mit der schrift gewaerlîche.
der vuor von ôsterrîche,
der brâht ez her in ditz lânt,
als er ez geschriben vant.
der seit ez ze maere
dem werden steinachaere,
herrn ruodolf, dem genamen mîn.
der bat mich durch den willen sîn
ditz maer in tiutsch berihten,
in rehte rîme tihten.
dô begund ich ez durch in.
durch kurzwîle unde durch mînen sin
leit ich dar an mîn arebeit,
durch werder liute werdekeit,
durch werde man, durch werdiu wîp.
swer hab alsô getriwen lîp,
sô diemüeten sin daz er
des maeres ze kurzewîle ger,
der lâze mîn lôn daz wesen,
ob er ditz maere hoere lesen,
daz er mir günne alsolher gunst,
genieze ich inder mîner kunst,
daz ich einen danc bejage,
nâch dem ich warp ie mîne tage;
unde daz er vriuntlîche an mir
rüege, ob ich der kunst enbir
diu mit wîslîcher wîsheit
kunstlîcher lêre witze treit.
Mir ist liep unde bin es vrô,
swer mîn unkunst rüegt sô
daz sîn rât ist sô vriuntlich
daz er an witzen bezzert mich;
des râte tuon ich volge schîn.
swer aber welle spotten mîn
unde machen mîniu maere
mit spotte wandelbaere,
der unêret selben sich.
doch wil er vernemen mich,
sô ruoche sich des wol verstân
des ich hie vor gesprochen hân:
swaz der man durch guoten muot
ze guote in guotem muote tuot,
daz man es im ze guote jehe
unde niht sîn unfuoge spehe
an unkunst, wan ez ist guot
swaz man durch got ze guote tuot.
an mich selben mein ich daz.
ich spraeche, kunde ich, gerne baz.
dâ von sol man ez hân verguot.
ich haete des vil guoten muot
daz ich gerne spraeche wol;
dâ von ez iu behagen sol.
ein ander spruch nâch disem gât,
den gît ouch mîn tumber rât,
daz man daz rüemen lâze sîn;
wan an dem guoten wirt wol schîn
swer durch guotes herzen rât
guotes iht geprüevet hât.
Des bin ich unervaeret.
ich hân iu hie bewaeret
an dirre âventiure wol
daz nieman sich versprechen sol.
swer sich des kan behüeten niht,
verrüemet er sich, dem geschiht
als dem keiser geschach,
dô er ze hôhe sich versprach,
unde des koufmannes güete
mit rîcher dêmüete
sîne guottât über want.
hie bî sult ir sîn gemant,
ob ir guotes iht getuot,
daz ir ez lâzent wesen guot
ân itewîze sunder ruon.
daz sult ir dêmüetlîchen tuon.
sô wirt iwer dêmüete wert,
dâ sî nâch ruome lônes gert.
diu welt des ruomes wol vergiht,
dâ guotes iht durch sî geschiht.
ouch wirt von gote im lôn bereit,
swer im an rehter staetekeit
dienet staeteclîche.
nû wünschet al gelîche
mit vröuden zühteclîche
daz uns got in sîn rîche
vroelîchen sende
ûz disem ellende.
ouch gert der tihtaere
der iu ditz selbe maere
ein teil durch guotes muotes rât
ze kurzwîl getihtet hât
daz ir im wünschet heiles,
ze himel werndes teiles,
unde ruochent in geniezen lâzen
daz er des hât vil guoten wân,
wirt im ein anderz kunt getân,
daz noch mac vil wol ergân,
daz er dâ wil ze buoze stân,
hât er an disem missetân.
des bîtet ûf den selben wân
unde lât ditz hie ein ende hân.
