ir hât dicke vernomen
unde ist iu mit rede vür komen
von wârlîchem maere
daz ritterschaft ie waere
wert unde müeze ie mêre wesen
wir hoeren an den buochen lesen
wâ man ir von êrste began
unde war sî sider bequan
ze kriechen heizet man daz lânt
dâ man den list alrêrste vant
der ze ritterschefte hoeret
dâ wart sî sît zerstoeret
ze kriechen huop sich ritterschaft
dô sie troie mit kraft
besâzen durch ein vrouwen
dâ mohte man wol schouwen
manegen kriechen nâch sage
die gelîche wurben alle tage
umbe ritterlîchen prîs
ector unde pârîs
elênus unde deiphobus
unde ir bruoder trôilus
die küenen nôtvesten
die werten den gesten
vor der mûre dicke ir velt
unde gâben solichez widergelt
den hôchverten kriechen
daz sie tôten unde die siechen
wider vuorten zuo ir here
der kriechen sturm unde widerwere
ruowete nie vür wâr
sie hâten arbeit manec jâr
ich sagete iu noch vürbaz
von troie waz hulfe daz
wir mügen ez lâzen belîben
ezn kan nieman gar geschrîben
dares der dâ mite was
der die nacht schreip unde las
swaz des tages dâ geschach
alse erz mit ougen âne sach
dem gebristet an dem maere
wie die troiaere
werten ir urbor
al die wîl unde ector
lebete unde ir aller pflac
dô aber ector gelac
dô swachete ir êre
tegelîchen sêre
sîn herze ir aller herze was
pandarus unde ênêas
die vâhten ouch dâ vorne
offenlîche mit zorne
dâ man heldes werc worhte
manec strît âne vorhte
was vor troie dicke
daz man die swertes blicke
niht wol durchsehen mohte
ein zage dâ wênic tohte
dâ die wîgande
ûze vil manegem lânde
muosen zallen zîten
an die burgaere strîten
wan sie wuoten inner tage
dâ stürbe vil maneger zage
vor vorhten âne wunden
die er haete zallen stunden
dô troiaere ectorn verlurn
den sie ze trôste in erkurn
dô swachete troie allen tac
unz sî wüeste gelac
ze troie geschach grôz wunder
daz ist ein rede besunder
der ich gerne ende vünde
mit worten obe ich künde
warumbe ichs überhaben hân
daz ist durch vremede getân
ritterschaft mac niemêr gesîn
daz wart ze den kriechen schîn
wan dâ man sie minnet
der sie vêhen beginnet
den vliuhet ouch sî zehant
alsô tetes der kriechen lânt
dô sie des schaden dâ verdrôz
dô wart ir daz lânt blôz
ritterschaft umbe êre
diu muoz kosten sêre
daz ist ein site unmâzen alt
der doch nie alters engalt
er niwet allertegelich
er mêret unde breitet sich
wîten after lânde
êre unde schande
vliehent einander
swaz der biderbe alexander
den kriechen lânde betwanc
daz verlurn sie âne danc
des schaden was ir bôsheit scholt
man zinsete in nû gebent sie solt
von diu möhte ein man êre hân
sî lônet âne valschen wân
ez was dô an krefte
noch an hêrschefte
kein stat in den rîchen
diu rôme mohte gelîchen
rôme was diu maere
die stolzen rômaere
ritterschaft begunnen
al zehant sie sich versunnen
waz guoter vröude dar âne lac
unde bezzerte diu sich allen tac
ze rôme ritterschaft beleip
dô mans von kriechen vertreip
zehant dô sî was komen dar
julius cêsar
der empfienc sie ritterlîche
unde twanc elliu rîche
daz im dienden diu lânt
einen lop erkôs sîn hant
daz keiner ie mêre hât
die wîl unde disiu werlt stât
swen sô lêret sîn muot
daz er gerne daz beste tuot
dem gelinget wol dar an
sô ist nû vil maneger man
in der werlde den ich sihe
âne êre leben alse ein vihe
waz sal dem man ze lebene
der swendet vergebene
beide gnâde unde rât
diu got der werlde gegeben hât
rôme stuont mit êren
unz an den künec nêren
der sider über diu lânt quan
der was ein harte übel man
wan erz allez volbrâhte
daz im daz herze erdâhte
ez waere übel oder guot
swaz im geriet sîn übermuot
des enmohte in niht erwenden
ern müese ez mit werken enden
er liez im tuon alse ein wîp
unde hâte ouch man vür wîbes lîp
vernemet wie er einen tac
allez denkende lac
wie einem wîbe waere
diu trüege unde kint gebaere
des wunderte in sêre
dô sande der künec nêre
einen boten drâte
nâch sînem arzâte
er sprach mit welhen sachen
wilt du an mir gemachen
daz ich kint gewinne
nû kêre dîne sinne
dar an des wirt dir michel nôt
oder du muost kiesen den tôt
des antwurte im der arzât
des wirt harte guot rât
ich verende al dîne bete
unde gap im ein polver daz ein krete
inne wuohs in sînem magen
dô begunde der künec tragen
ein bürde harte swaere
swie lîhte er ir âne waere
dô diu krete sider in dem man
grôze wahsen began
dô gelîchete er einem wîbe
vornen an dem lîbe
dô gerou in alle stunde
daz er es ie begunde
er vorhte im daz ungemach
zuo dem arzâte er dô sprach
daz er dem kinde werte
unde in der sühte ernerte
dô tete er alse im geboten was
unde half im daz er genas
unde wol dar abe quan
nêre was ein grôzer man
mit michelem gebeine
unde sîn muoter kleine
dô wunderte in alle zît
wâ in ir diu stat sô wît
an deheinem ende waere
dar ûz sî in gebaere
des wolde er niht erwinden
ern müeze ouch daz ervinden
unde hiez sie zesnîden
daz muose sî erlîden
durch sîn boese gelüste
er sach under die brüste
unde al den lîp hin ze tal
vand er wunder âne zal
der künec manegez mein begienc
vernemet wie erz âne vienc
daz er rôme zerbrach
man sagete im waz dâ vor geschach
ze troie dô man die gewan
dô besande er alle sîne man
den klagete er sîne swaere
mir hânt die rômaere
alsô vil ze leide getân
daz ich niht wol mac gelân
ich enschaffe daz sie müezen
mir mit schaden büezen
swer hilfet rechen mîniu leit
ich gibe im des sicherheit
daz ich in endelîche
gewaltec unde rîche
wil tuon ê ich erwinde
dô huop sîn gesinde
an die hêrren von der stat
alse sie der künec bat
einen strît grôzen
dô hiez er anestôzen
viure an manege strâze
die grôzen unmâze
begienc er daz er saehe
waz ze troie geschaehe
rôme wart wüeste durch die nôt
die vrumen lâgen alle tôt
die beidenthalben wâren
daz niht in tûsent jâren
enwuohs in ir lânde
sô manec mein noch schande
als ez an den zîten was
noch gesiht man manec palas
wüeste niwan durch einen man
rôme alsô garwe verbran
dô muose ritterschaft varn
von rôme wan sî was arn
lîbes unde des guotes
unde wart ir hôhes muotes
beroubet als ein weise
von der grôzen vreise
mit jâmerlîchen dingen
quam sî ze kerlingen
unde was dâ lânge nôthaft
biz sider karle mit kraft
begunde twingen diu lânt
olivier unde ruolânt
die kurn sie ze gellen
durch ir baldez ellen
unde pflâgen ir ritterlîche
des wart ir lop vil rîche
dô daz lântvolc gesach
welch êre disen zwein geschach
dô tâten sie ez ouch nâch in
sus huop sich aller gewin
ezn stuont dehein lânt ie baz
ze vröuden swâ ieman gesaz
danne kerlingen tuot
wan diu ir ritterschaft ist guot
sî ist dâ wert unde bekant
sich hât sît manec ander lânt
gebezzert durch ir lêre
an ritterschefte sêre
sie dienent harte schône
den vrouwen dâ nâch lône
wan man lônet in dâ
baz danne iender anderswâ
dâ was ein rîter deist niht lânc
der kêrte allen sîn gedanc
an einer vrouwen minne
unde rieten im die sinne
daz er diende zaller stunt
der graevinne von bêamunt
wan er deheine werder vant
maurîcius ist er genant
der lop nie von im geliez
kraûn man sîn hûs hiez
der was dienstes bereit
vil manegen tac mit staetekeit
wan turnieren unde geben
was im allez sîn leben
an lôn was al sîn dingen
swenne er ze kerlingen
turnieren in die marke quan
dô enwas wederthalp nie man
des lîp ez baz taete
unde ez dicker prîs haete
er was schoene unde wol gezogen
unde aller dinge unbetrogen
hövesch unde wîse
des stuont er ze prîse
unde muose wol gevallen
durch reht den liuten allen
sît sîn dinc sô wol stuont
dô tete er als dicke tuont
werde liute wolgemuot
die minnent unde nement vür guot
swaz in dâ von widervert
daz ist aber dem unerwert
der staeteclîchen minnet
vil dicke der gewinnet
beide schaden unde arbeit
hilft aber im sîn staetekeit
daz er lônes wirt gewert
obe ers mit trouwen hât gegert
sô wirt ez alles guot rât
swaz er dâ vor erliten hât
daz ist im süeze unde guot
wan im vil selten wê getuot
diu rouwe daz ers ie began
unde er wirt lônes rîch ein man
nû sprîchet maneger man hie bî
swaz lebendes ûf der erde sî
ez sî wilde oder zam
daz müeze sîn gehôrsam
dem man unde sîme liste
minne twinget sunder vriste
den man noch baz an staete
danne ein keiser taete
alse twanc ouch disen man ein wân
daz er muose tuon unde lâzen
swaz im minne gebôt
ez waere gemach oder nôt
swer minnen rehte erkennet
der weiz wol daz sî brennet
daz herze in ir gluote
dem ist nôt der huote
wie er sich vor schanden beware
swaz im schaden widervare
daz lâze er im sîn alse ein hâr
ir sult wizzen daz vür wâr
daz man mac vil selten
mit sparn êre gelten
wan des muote nieman der nû lebe
schade ist minnen râtgebe
daz er âne schaden minne
ez ensîn im guote sinne
swer sich an minnen wendet
obe er sîn dinc verendet
daz ez im ergê ze heile
der vüere staete veile
biz er sie dar zuo bringe
daz im an ir wol gelinge
swer minnet unde sinne hât
dem wil ich geben einen rât
daz er unstaete vliehe
unde sich an staete ziehe
sô beledet er sich vaste
mit einem süezen laste
unde endet allez daz er wil
unstaete ist in der werlde vil
swem diu beginnet lieben
den gelîche ich den dieben
sô danne man einen henket
der ander niht gedenket
daz er durch daz lâze
sîn steln oder mâze
swie dicke ein unstaeter siht
daz eime staetem wol geschiht
ez ist im alse in daz mer ein slac
wan im niht liebers wesen mac
ich möhte iu vil hie abe sagen
ich muoz ein ander dinc klagen
ein vuore in der werlde vert
diu guoter minner vil verhert
daz ist ein schade an êre
nû biten daz sie bekêre
dâ von unser heilânt
ich sage iu wie sie sint genant
üppec unde irre
daz sie got den guoten virre
wan sie verderbent sich dâ mite
vür die boesen ich nihtes bite
die tuon alse ir reht sî
swer in ist durch unstaete bî
die heize ich wiht unreine
sie sint aber niht baz gemeine
unde noch üppiger alle zît
wâ sî nimet unde er gît
ich taete ouch niht durch miete
daz mir nie man geriete
solde ich darumbe geben guot
daz selbe ouch ein wîp tuot
nôtdurft sie machet balt
sô ist des laster zwîvalt
der mit guote laster giltet
disen market maneger schiltet
deist reht wan ez ist missetât
swer êre durch gelüste lât
maneger man hât solichen site
ê daz er durch ein guot wîp lite
deheiner leie swaere
daz er sie alle verbaere
der selbe man ist âne sin
unde hât verlust vür gewin
ich zaldez ze gewinne
swenne an vorderlîche minne
ich von dienste durch mîn heil
würbe êre oder lônes teil
daz selbe reht sprîche ich an mich
vil tugentlîche kunde sich
her maurîcius bewarn
durch daz muose im widervarn
êre von guoten wîben
bî den wolde er belîben
der boesen lôn ist kleine
er welte ûz allen eine
unde diende der vil manegen tac
swer dienet unde gedienen mac
der diene sô ez im beste tüge
unde dâ man im gelônen müge
swaz lône geben boesiu wîp
sie machent sêle unde lîp
den mannen dicke unmaere
unde maneger vröuden laere
diu guoten gebent hôhen muot
ir lôn ist êre umbe guot
den sal ze rehte ein saelec man
dienen der gedienen kan
her maurîcius der staete
swaz der gedienet haete
sîner vrouwen zallen zîten
doch muose er lônes bîten
von ir unz an die stunde
daz er zwîvels begunde
des wart sîn vröude kleine
er lac eins nachtes eine
unde gedâhte an sîne arbeit
er sprach alsô mir ist leit
daz ich zer werlde ie wart geborn
sal ich garwe hân verlorn
mîn gedinge sô ich ie hâte
sî lônet mir ze spâte
der ich sô vil gedienet hân
diu wil es niht vür guot enpfân
des mac ich niemer werden vrô
alsô sprach er aber dô
ich bin des niht wol bedâht
dienest hât mîn lop brâht
von lânde ze lânde
daz man mich vür guot erkande
sus lônet mir diu vrouwe mîn
waz lône möhte bezzer sîn
ouch muose ich kumber lîden
wie mohte ich daz vermîden
wan swer nâch êren wil streben
der muoz gemach ûfgeben
doch sal ein man gedenken
ob er sorgen wil entwenken
swie kumberlîche ez umbe in stât
ez wirt noch alles guot rât
der gedanc ist vor swaere
der beste schirmaere
ez schînet wol deich tump bin
mîn zît gât hin âne sin
got weiz wol daz nieman wart
sô sêre geharmschart
alse ich bin unde sage iu wie
ich minnete staeteclîchen ie
diu mich dâ wider vêhet
ich hân ir vil gevlêhet
sô vinde ich niht wan drouwen
wie möhte ich mich ir vrouwen
sît ich die nôt vor mir weiz
deich weder lôn noch geheiz
niemer vinde von ir
durch die ich elliu wîp verbir
ich diene unde wirbe
biz ich gar verdirbe
daz ist ein kumberlîchiu nôt
mir taete baz ein senfter tôt
danne ich sus gebunden müese wesen
sî ist von der ich muoz genesen
oder lônes siech belîben
âne sie von allen wîben
er dâchte sus an sîne klage
waz hilfet daz ich iemer trage
sô ungevüegen kumber
ich bin deste tumber
swer sich aber sorge hât gewenet
ez gewirret niht obe er sich senet
daz selbe ist ouch mir geschehen
ich muoz von der wârheit jehen
mîn herze ist vröude noch maget
wan daz mir dicke ist vor gesaget
waz diu liute an vröude brâhte
swenne ich daran gedâhte
sô haete ich gerne alsam getân
mîner sorgen der ich tûsent hân
wie möhte ich mich der gar erwern
mîn vrouwe enwelle mich ernern
ez ist ir missewende
gît sî mir niht ein ende
sô enwil ich aber ir geben
umbe seneden tôt mîn leben
ouch wil ich ê versuochen
ob sî welle geruochen
daz ich kumbers werde erlôst
getrôste mich ir süezer trôst
sô waere ich endelîche
iemer vrô unde rîche
nû muoz ich eines mich versehen
alse mir ist ê geschehen
gelebe ich iemer mê den tac
daz ich wider sie gesprechen mac
daz vür mîn dienst gilt zornes zins
ir herze herte alse ein vlins
des hât mîn gelücke
wider sie müelîche tücke
ditz ist ein ungeloube
daz ich mich trôstes roube
unde ein vil unwîser rât
daz ich gelücke missetât
zîhe deich noch vor mir hân
haete heil baz ze mir getân
sô haete ez halbez mich vermiten
daz ich sus garwe hân erliten
sî bedenket sich vil lîhte baz
ôwê möhte ich wizzen daz
ê danne ich ir naeme war
ûf disen zwîvel quam er dar
als schiere er sie âne sach
vernemet wie im dô geschach
an sîner varwe vorhte
ûz bleiche roete worhte
unde vergienc diu aber gar
harte misselîche var
wart er ê er vunde
dehein wort er kunde
gesprechen kleine oder grôz
daz es die vrouwen verdrôz
sî sprach wie gehabet ir iuch sô
vrouwe ich bin unvrô
warumbe sult irs mir niht sagen
vrouwe ich muoz ez vertragen
sprechet waz ist iu getân
vrouwe sal ich urloup hân
jâ sprechet waz iu sî
vrouwe ich bin saelden vrî
daz mac iu vil leit sîn
ez ist ouch küneginne mîn
gewirret iu anders iht mê
jâ vrouwe mir ist wê
wâ allenthalben
sô sult ir iuch salben
ich enmac noch enkan
nû sît ir doch ein starker man
vrouwe mîn kraft diu ist zergân
welt ir mînen rât hân
jâ ich vrouwe gerne
sô kêret ze salerne
sal iwer iemer werden rât
dâ ist sô maneger arzât
sie nerent iuch sult ir genesen
des müget ir wol sicher wesen
vrouwe lâzet disen strît
des ist mir nôt unde an der zît
ir wizzet lîhte daz ich bin
von iwern schulden âne sin
unde roubet mich dar nâch
mîner vröude deist ein schâch
den ich vil dicke schouwe
mînes heiles vrouwe
gnâdet mir des ist mir nôt
oder ich muoz kiesen den tôt
ich wil von iu ze lône hân
den tôt oder gewissen wân
alsô bin ich here komen
nû haete ich gerne vernomen
wâ ich hinne solde varn
rîche oder ûz der mâzen arn
dô sprach diu vrouwe wider in
swie ich niht diu schuldege bin
sô wil ich mich schuldec geben
ir hât mir allez iwer leben
gedienet wol unde alsô vil
daz ich ius gerne lônen wil
ê danne ich lânger waere
iwers heiles kameraere
sô wizzet daz ich taete
des ich iemer schaden haete
daz ist mîn wille manegen tac
ich wil iu lônen alse ich mac
durch guoter miete liebe
wirt staeter man ze diebe
durch dienst ich iemer mêre
muoz wâgen mîne êre
des mac dehein rât sîn
du bist mîn unde ich dîn
sprach diu graevinne
durch geselleclîche minne
alsô tuo ein dinc durch mich
ich verdiene ez iemer umbe dich
er erbeite kûme wes sî bat
nim einen turnei vür die stat
daz ich den eines hie gesehe
nû vüege dazz alsâ geschehe
wan ich gesach deheinen nie
wis ouch du mîn rîter hie
ich wil dir lônen ob ich kan
dô wart er ein vrô man
ein vingerlîn kleine
mit einem guoten steine
zôchs abe der hant dazz nieman sach
hern maurîcien sî ez stach
an sîn vinger einen
diu vrouwe wolde meinen
daz sî in zeichende dâ mite
nâch geselleclîches wîbes site
urloup nam er sâ zestunt
sî kuste in an sînen munt
unde hiez in gote empfolhen varn
ûf huop sî ir sûbern arn
vil minneclîche in umbevienc
von ir liebe an im zergienc
beide sorge unde arbeit
unde swaz er ie durch sie erleit
mîn her maurîcius von kraûn
gewan im manegen garzûn
die disen turnei schrîten
in den lânden wîten
nû saget ich iu künde ich
wie der hêrre bereite sich
er hiez ein schif machen
von wunderlîchen sachen
daz solde gân âne were
über velt alse ûfem mere
daz wart durch wunder getân
des schiffes meister muose hân
vil grôz guot unde wîsheit
ê ez würde gar bereit
vernemet in welher ahte
er daz schif erdâhte
künde ich iuz rehte gesagen
sîn gestelle was ein wagen
lîhte getraemet
unde alse ein schif geschraemet
daz ze kölne solde vliezen
bünen unde beschiezen
hiez ez der meister zehant
alumbe an ietweder want
ûzen borte man dâ noch
durch die büne manec loch
dâ solden sper inne stân
daz daz schif ze wege möhte gân
machete er darumbe ein rame
dar ûf was ez gestalt alsame
ein bû mit grôzer küste
hôch ûf ein gerüste
daz man ez ûf schîben
abe wege solde trîben
ze vlânder er hâte
nâch rôtem scharlâte
einen karrich gesant
dâ man die ûzeren want
allensamet mite bevienc
der meister darumbe gienc
unde sluoc ez an die spangen
mit guoten nagelen lângen
die wâren alle silberwîz
er kêrte allen sînen vlîz
an disen tüechenen kiel
daz ez den liuten wol geviel
zem schiffe hoeret maneger nagel
er hiez den grans unde den zagel
mit golde beslahen vaste
ensamet dem hôhen maste
ûf huop er in zehant
daz mêrre ruoder er âne bant
daz was als bî eime schiffe getân
er wolde gereitschefte hân
ze sînem schiffe noch mê
sam er solde varen über sê
daz was ein wunderlich dinc
sîn anker wâren messinc
darumbe seil von sîden
daz möhte er wol vermîden
ez was ein üppeger schade
ez stuont an truckenem gestade
die ditz schif gesâhen
verren unde die nâhen
die sprâchen waz sal daz sîn
hie enist diu mase noch der rîn
mit wie getânen dingen
wil erz hinnen bringen
ez ist gar ein verloren guot
ern vürhte iht die sinvluot
unde welle dar inne genesen
waz endes mac ez anders wesen
hie abe wart ditz maere
wît unde offenbaere
ê ez nâhete sîner vart
dô daz schif bereit wart
dô was ez allezsamet gar
nâch sînem wâpen gevar
marnaere unde stiure
nâch sîner govertiure
wârens alle gekleit
sam sie ein man versneit
nû hiez er ûf daz schif tragen
künde ich iuz rehte gesagen
allerêrest diu ruoder
unde dar nâch sper ein vuoder
der wâren driu hundert
von den andern gesundert
daz der keinez enbrast
geverwet elliu sam der mast
an der iegelîchez bant
man ein baniere dâ zehant
daz was genuoc rîche
dem segele gelîche
diu hiez er ûf stecken
unde gelîche strecken
diu andern wâren elliu blânc
ditz was ein wunderlich gedanc
daz er siu wolde durch ir ruon
eines tages gar vertuon
er brâhte dar în mit liste
daz ez lützel liute wiste
ros diu ez ziehen solden
sô danne sie varen wolden
zwischen tuochen unde den diln
dâ gerihte man die siln
unde spien diu ros dar în
daz was ein kündeger sin
daz dar ûzene nieman sach
swaz dâ inne geschach
sie tâtenz alsô tougen
der ez saehe mit den ougen
der swüere wol ez waere ein troum
mitten an den maspoum
hienc man sînen schilt âne
alse ein lampartischer vane
schein sîn segel in daz lânt
daz er an dem maste wart erkant
dô er in daz schif quan
dô hiez sie der schifman
alzoges die rehten strâzen
durch guot geverte lâzen
unde varen durch die wîte
über velt ze aller zîte
dô volgeten im die liute
rehte als einer briute
unde sâhen waz dâ waere
sîne marnaere
die sungen unde ruoten
vergebene sie sich muoten
alsô ritterlîche
vuor er durch vrancrîche
gegen dem turneies zil
dar quâmen liute harte vil
rîter unde vrouwen
die daz schif wolden schouwen
beide grâwe unde kint
in treip ein rehter segelwint
gegen der burc an daz velt
dâ sluoc man ûf ein gezelt
sâzehant gienc er hin abe
an einer wise was sîn habe
über einem brunnen der dâ spranc
dar nâch was niht enbor lânc
dô quâmen sie mit schalle
ûz der burc alle
unde sâhen den schifman
alse ein wildez tier an
sîn gezelt was harte guot
an die winden ûf den huot
was sîn wâpen gesniten
daz haete er nôte vermiten
er mohtez mit êren vüeren
mit harte guoten snüeren
was ez geslagen ûf daz gras
ein spiegel der knopf was
under daz gezelt geleit
wâren golter lânc unde breit
harte wol gemâle
von guldînem zendâle
dar ûf sâzen die geste
jâchante unmâzen veste
wâren die nagele an den spangen
sie wurden wol empfangen
die geruochtens guotes sînes
dâ stuont ein kumpf vol wînes
lûter sam ein spiegel was er
unde swebete dar inne ein maser
daz iegelîcher selber tranc
den der durst dar zuo twanc
dâ enwas noch nieman
swaz spilmanne dar quan
der sie sô wol beriete
swaz dâ was varnder diete
in dem gezelte unde dâ vor
die trüegen wol ein hûs enbor
dô des tages schîn verswant
dô wart manec lieht gebrant
grôz unde gewunden
daz siez ûf der burc enkunden
vernemen wan vür ein viure
alse dâ brünne ein schiure
sîn poulûn stuont schône
obe er von rehte krône
trüege dâ ze lânde
ez waere âne ir schande
des morgens dô der tac erschein
die rîter wurden des enein
daz sie zem schiffe quaemen
unde die messe vernaemen
daz tâtens alle samet dô
des wart der schifman sô vrô
daz ern wiste waz er solde tuon
man briet ie zwein unde zwein ein huon
diu âzen sie dô man gesanc
dar zuo iegelîcher tranc
daz ers genuoc hâte
dô vuoren sie drâte
aller manne gelich
unde wâpenden sich
dô dem hêrren von kraûn
wart diu muoze unde der rûn
dô zôch er allerêrest an
ein wambes von buggeran
dô hiez er im reichen
einen vilz vil weichen
unde bant in vür sîniu knie
alsô bewarte er sich hie
zwô hosen wîz ûz îsen
hiez er im anebrîsen
veste niht swaere
wan er gerne lîhter waere
er vuor in schricken alse ein tier
ein harte guoten lendenier
den bant er umbe sîne huf
unde nestelte die hosen dar ûf
einen huot truoc man im dar
der bevienc die stirne gar
daz im nieman darunde
die hût verritzen kunde
dannoch zôch er âne mê
einen halsberc wîz alse ein snê
er hiez die riemen stricken
vil vaste mit ricken
dô ditz allez was getân
dô gienc er ûf daz schif stân
unde mit im die er wolde
ein kneht sîn ros holde
daz was schoene unde starc
in daz schif erz verbarc
verdaht brâhte erz zuo der türe
er hiez die andern hervüre
ûf einen bühel leiten
unde bat sie sîn dâ beiten
dô vuor er mit êren
unde hiez den segel kêren
hin gegen der burcmûren
sie sluogen ir tabûren
unde bliesen vloiten unde horn
ezn wart nie manne sô zorn
der dise vröude hôrte
sîn ungemüete ez stôrte
sie bliesen busûnen grôz
manegiu stimme dar ûz dôz
pfîfen unde rotten
alse er galiotten
vuorte mit in sînem here
unde wolde rouben ûfem mere
ûf der burc an einem orte
nâhen bî der porte
dâ stuont ir hûs gefieret
unde schône gezieret
mit mermelsteine harte wol
diu venster sâzen vrouwen vol
enmitten dar inne
saz diu graevinne
diu hâte ez allez gevrumet
sî sprach weist enez daz dort kumet
ez ist harte wol getân
ich waene sant brandân
durch wunder her gevaren ist
sî ez aber der entecrist
sô seht daz nieman verzage
ez nâhet gein dem suontage
neben daz hûs vür den berc
hiez er vüeren sîn werc
sîn anker schôz er an den sant
dâ mite behabete er daz lânt
dô daz die rîter vernâmen
ze velde sie quâmen
waz hilfet daz ich ez lenge
umbe in wart solich gedrenge
daz in dâ wart vil kûme
vehtennes zeime rûme
der puneiz der wart rîche
beidenthalp gelîche
zehant dô man ez began
der grâve von der burc quan
vür wâr ez sîn wîp dô sach
einen rîter er ze tôde stach
des wurden sie dô beide
trûrec vor leide
der grâve ez wol bescheinde
wan er vil sêre weinde
daz er ie durch ritterschaft
solde werden schulthaft
zehant entwâpende er sich dô
des wurden sî alle unvrô
durch daz jâmerlîche leit
der grâve ûf die burc reit
einer trûregen vart
daz dâ sünde getân wart
daz schuof der schifman
der über lânt dare quan
der bat vil vlîzeclîche sie
er sprach gestât mîn schif hie
unde gesitze ich ouch dâ bî
seht waz êre iu daz sî
ir hât des laster iemer mê
solde ich ertrinken âne sê
dô sprâchens albesunder
ez waere ein michel wunder
daz der turnei verdürbe
waz obe ein man stürbe
wir suln sîne sêle
sante michaêle
bevelhen unde stechen wir
die rieten al nâch sîner gir
ein schal wart über gevilde
helme unde schilde
wart dô vil erschellet
unde maneger man gevellet
dô er in dem schiffe sach
daz hie ûze sluoc unde stach
an dem velde maneger rîter snel
dô zôch er über sîn wamsel
den harnas man schînen sach
im wart daz ûzer dach
ein harte guoter samît
wol gesniten unde wît
sîniu wâpen daran wîste
diu aller beste lîste
dâ von ir ie hôrtet sagen
diu was ze vlîze daran geslagen
ûf bant er den helm sînen
den sach man verre schînen
harte wol gewieret
mit golde volzieret
alse er im wol tohte
nieman anderz merken mohte
an aller sîner gelaeze
wan daz ein künec dâ saeze
sîn ros brâhte man im dar
rehte alse ein swan gevar
verdecket mit zendâte
âne daz eine er hâte
ûzerhalben ähte
alsam verdecket rehte
die sîne bat er alle
zuo dem groesten schalle
daz schif balde rihten
vorne bî der pflihten
was ein türlîn ûz gesniten
dâ quam schône vür geriten
nieman wan er eine
sîn geselleschaft was kleine
swanne er über lânt vlôz
sî wart aber sider grôz
sîner knehte quam ein teil gerant
der iegelîcher in die hant
nam ein sper oder zwei
dô huop sich ein turnei
er nam den schilt wan im was gâch
unde ein geverwet sper dar nâch
sîn ros nam er mit den sporn
dô hâte er vreissamen zorn
jâ quam er rehte alse ein ar
under kleiner vogele schar
einen stach er dar nider
unde aber den anderen sider
unde vürbaz den dritten
den vierden dâ enmitten
den vünften stach er sêre
den sehsten michel mêre
den sibenden er dar nâch stach
dem ahten alsame geschach
verre under den vriunden
stach er nider den niunden
den zehenden stach er ûf daz gras
ez vil swaz dâ vor im was
mit sus getâner linge
vaht er daz im ringe
diu ros liefen laere
alse ez ein stuot waere
swenne ein ros vor hitzen
under im begunde switzen
sô gap er ez vürbaz
ûf ein anderz er gesaz
alse im aber ein anderz quam
sâ was dâ der ditze nam
hie mite der schifhêrre geschuof
daz er ze rehte hâte den ruof
durch vehten unde durch miete
von aller varnder diete
dô er sîniu geverweten sper vertete
allez durch der vrouwen bete
dô in sîn vrouwe kuste
elliu ze rehter tjuste
dô gienc ez an die blânken
sî mohte ims wol danken
daz noch nie dehein man
alsô grôzen prîs gewan
alse er zuo den zîten
hâte von beiden sîten
der in des tages saehe
durch reht er im êren jaehe
er vuor umbe alse ein bal
unde hiez rüefen über al
swer guotes geruochte
daz erz zem schiffe suochte
dâ gap er in allen den tac
swaz in ze râme gelac
unde swaz er dar brâhte
dô nû der âbent nachte
dô was er müede entwichen
von slegen unde von stichen
zuo dem gezelte durch sîn gemach
swer in durch guot âne sprach
den kunde er wol gestillen
mit guote unde mit willen
des wart dô sîn lop vil breit
daz schif daz er dar gereit
hiez er die garzûne nemen
wen möhte ez baz dan iuch gezemen
âne griffen sie ez gar
der varnden quam ouch vil dar
daz sie nieman kunde gezeln
dô wurden einem zwô eln
dem dritten alse dem andern drî
unde dem vierden dâ bî
ze einem rocke genuoc
der vünfte den sehsten sluoc
daz im daz houbet zebrast
der sibende begreif den mast
der ahte daz ruoder
dem niunden wart zem muoder
dem zehenden tuoch zem gêren
mit sus getânen êren
wart ez geteilet under sie
ir ervrieschet dâ vor nie
dehein schif sô maere
daz âne wazzer waere
dô der turnei was zergangen
dô quam ein man gevangen
der bat in sêre der habe
sînen halsberc zôch er abe
unde gap im den ze stiure
des gnâdete er im tiure
dô er sich des entwerte
dô zôch er an die herte
sîn wamsel vür die kelte
vil unlânge er entwelte
er warte obe ieman quaeme
der ouch die hosen naeme
dannoch was dâ nieman
dô enstricte er die riemen
an dem einen beine
sie liezen in alters eine
die mit im wâren dare komen
sie hâten wol von im vernomen
daz sie gaeben swer sies baete
swaz iegelîcher haete
des nâmens sîn deheine war
darunder quam ein bote dar
er sprach dô er in sus einen vant
mîn vrouwe hât nâch iu gesant
nû vart ab wege ez ist zît
rehte sô alse ir hie sît
sult ir komen dar zuo zir
daz enbôt sî iu bî mir
vrôlîchen tete er daz
ûf des knehtes pfert er saz
unde vuor alse in diu vrouwe hiez
nû vernemet wâ in der kneht liez
in einem boumgarten
dâ hiez sî sîn warten
ein juncvrouwen wol getân
diu bat in mit ir în gân
in eine kemenâten
die sî tougen hâten
zuo ir heimlîche erwelt
dar vuorte diu juncvrouwe den helt
an iegelîchem ende
wâren dâ die wende
wol gemâl sô vaste
daz ez alse ein münster glaste
daz himelze obene gemuoset was
daz ez lûhte alse ein spiegelglas
beide nacht unde tac dar innen
sam waeren venster binnen
von edelem gesteine
dar giengen sie zwei eine
dâ stuont ein bette enmitten bî
vernemet wie daz gemachet sî
dem wâren sîne stollen
grôz unde gedrollen
unde von helfenbeine ergraben
wâren tier âne erhaben
aller hande als diu erde treit
unde golt dar under geleit
enmitten in daz helfenbein
daz ir antlitz dar ûz schein
die rigel wâren alsus
von holze daz vulcânus
niht verbrennen enkan
unde wâren gestrecket dar an
vier liebarten hiute
ditz hânt wan rîche liute
mit naeten zesamene gezogen
diu rede ist wâr unde niht gelogen
swie ich es niht beziugen mac
enmitten ûf den hiuten lac
vil bette weich unde grôz
diu wâren decke niht blôz
ûf in wâren die ziechen
pfellelîn von kriechen
dar obe lac ein golter dâ
ich waene vrouw cassandrâ
nie bezzer werc volbraehte
oder dehein ir geslähte
unde ûz sabene ein deckelachen
dâ hiezens under machen
vedere die man tiure galt
ein lîste was dâ vor gestalt
von zobele swarz alse ein kol
einer spanne breit alumbe wol
die vedere wâren guot genuoc
daz tier daz die belge truoc
daz ist alfurt genant
der künec von maroch hât ein lânt
daz liget verre über sê
dâ vaehet manz unde ninder mê
daz ist geheizen kartagô
unde bewarte ez ê vrouw dîdô
dar diu houbet wâren gekêret
dâ was ez hoeher gemêret
mit einem pfulwen sîdîn
daz bette mohte bezzer sîn
wan lât ez wesen dem gelîch
daz von veldeken heinrîch
machte harte schône
dem künege salomône
dâ er ûfe lac unde slief
dô in vrouw vênus âne rief
biz daz sî in erwacte
mit ir bogen sî in erschracte
sî schôz in an sîn herze
daz in der selbe smerze
dructe unz an sîn ende
er muose in ir gebende
swie wîse sô er waere
sî tete in witze laere
disem man was lützel baz
der bî der juncvrouwen saz
heimlich unde ouch vremede
gras loup unde semede
was geströuwet ûf den esterich
dô banecten sie mit rede sich
sî vrâgete in etewenne
unde aber er sie denne
von aller slahte dingen
diu zwei sunderlingen
er sprach sicherlîche
ditze hûs ist rîche
schoene unde wunneclich
zewâre des dunket mich
an allen mînen sinnen
waere mîn vrouwe hinnen
sô waere ez alse ich wolde
obe ich ez erwünschen solde
ez möhte aber ûf der erden
kein hûs sô boesez werden
saehe ichs eines darîn gân
ez dûhte mich baz dan ditz getân
dô sprach diu juncvrouwe
swie übele ir hêrren zouwe
sî kumet als schieres komen mac
mîn hêrre lît hiute al den tac
unde weinet harte sêre
er wil niemer mêre
werden weder vrô noch geil
sît im daz michele unheil
von iwern schulden geschach
daz er einen rîter ze tôde stach
des klaget er sêre iwer vart
daz sî ie ûf geleget wart
unde vluochet zaller stunde
daz man ie begunde
daz selbe schif machen
sô muoz mîn vrouwe wachen
daz ir iwer zweier rât
allenthalben âne gât
dô sprach der rîter wider sie
im geschadete mîn vart nie
sî half ouch mich vil kleine
doch weiz ich wol daz eine
alse ich mich versinnen kan
der wirt ist ein hövesch man
haete er geslagen noch ähte
der im gesagete rehte
waz ich durch sîn wîp hân getân
er hieze sie her zuo mir gân
wiste er daz ich hie waere
swie er ir dort enbaere
darumbe er trûrende saz
müede unde harte laz
zornec unde traege
unde gebârte alse er laege
ein wîl ruowende durch gemach
diu maget güetlîchen sprach
als sî sach daz in verdrôz
wan leget ir iuch in mîne schôz
unde ruowet biz mîn vrouwe kome
ez wirt vil lîhte iwer vrome
ir sît müede unde genouwen
ich taete möhte ich getrouwen
daz ich entwachen künde
ê mich mîn vrouwe vünde
slâfende obe sî quaeme
unde mir ir gruoz benaeme
mîn slâf sô würde ich niemer vrô
diu juncvrouwe sprach alsô
daz bewar ich lât ez âne mich
tuot ir jâ sô slâfe ich
dô legete er sîn houbet
alse sî im hâte erloubet
in ir schôz unde slief zehant
ez was im alsô gewant
er hâte manege lânge nacht
dâ vor sô ofte gedâht
wie er sîn schif vertaete
daz er des êre haete
des er sô künstlîchen pflac
unlânge er dâ lac
dô quam diu vrouwe rîche
mit vorhten tougenlîche
diu lîhte ê komen möhte sîn
dô wolde ouch daz magedîn
wecken den müeden man
alse sî ir vrouwen vernan
des wart diu graevinne gewar
vürbaz gâhete sî dar
sî hiez in ligen lâzen
über den müeden man sie sâzen
dô sprach diu vrouwe gemeit
ich weiz wol die wârheit
daz ein man mit sînem lîbe
nie baz gediende wîbe
danne mir diser hât getân
solde ich in des ungelônet lâzen
daz waere ein solichiu sünde
die ich niemer überwünde
ich vernam sô verre sîne klage
daz ich im hiute an disem tage
wolde lônen sîner arbeit
mit lône bin ich hie bereit
nû liget er alse ein tôtez schâf
im ist lieber danne mîn ein slâf
möhte er sîn slâfen hân gespart
waere ich mit im niht unbewart
daz hân ich vil wol ervarn
nû sal ich mich baz bewarn
möhte ich im sô liep sîn
er haete baz gewartet mîn
iedoch koste in hiure
kein gemach sô tiure
sîn slâf hât mich im benomen
swaz er im hernâch müge gevromen
dô sprach aber daz magedîn
des müeze gote geklaget sîn
dîner geverte
daz ist ein rede herte
die mîn vrouwe erhaben hât
wie sal ich von der missetât
werden ie mêre erlôst
jâ sliefe du ûf mînen trôst
daz wil ich iemer gote klagen
daz dîn müeder lîp zerslagen
ie wart gegeben in mîn gewalt
sît du von mînen schulden salt
dîn dienest allen hân verlorn
ôwê daz ich ie wart geborn
alsô schedelîchen dir
vrouwe ir sult gelouben mir
obe man die schande
ervert in dem lânde
sô kumet ir niemer mêre
wider an iwer êre
unde mac iu wesen leit
begât ir dise unhövescheit
ich waene ouch niht daz iemen lebe
der ie mêre ûf lônes gebe
gedienet wirt im ditz bekant
sô ist iwer zorn niht wol bewant
daz diu werlt mit disem schaden
von iwern schulden ist geladen
ditz ist uns wîben ein misseval
daz sich ein man niht lâzen sal
an unser keine niemer mê
nû seht wie iu daz anestê
ir sult ez im niht leiden
die man sint sô bescheiden
daz iegelîcher minner tuot
durch diu wîp danne uns waere guot
durch got vrouwe gedenket iu
hie ist nieman wan wir driu
nû heizet in ûfstân
solde er alsô verlorn hân
dâ verlürn lîhte sehzic mite
der iegelîcher gerne lite
von guoten wîben kumber doch
obe im würde gelônet noch
wirt in daz von iu benomen
sô sît ir übele her bekomen
weist diu werlt âne wîbes lôn
lebete der künec salomôn
er künde niht gerâten baz
slaefet er weist umbe daz
dô sprach diu graevinne
mir ist leit daz ich mich minne
ie underwant sô verre
ich vürhte daz ez mir gewerre
swem ze der minne ist alze gâch
dâ gât vil lîhte schade nâch
swer sich an gaehe minne lât
ich sage wie ez dem ergât
alse der ein netze stellet
unde selbe dar în vellet
alsô vâhents selbe sich
des wil ich bewaren mich
ich wil ouch gerner wesen vrî
danne ich deheines mannes sî
die man sint unstaete
swaz ich durch disen taete
daz waere ein offeniu bîhte
sô ervunden morgen lîhte
drî oder viere
dar nâch drîzec schiere
unser zweier brûtlouft
sô waere mîn êre verkouft
umbe harte kleinen gewin
von diu wil ich sîn alse ich bin
dô sprach aber zir diu maget
ir hât daz ergeste gesaget
daz iu her nâch mac geschehen
des besten sult ir iuch versehen
ez waere guot ders alle mite
nie enliez uns der alte site
wir enmüezen tuon unde lâzen
als noch ie diu wîp hânt getân
nû wecket in wan ez ist zît
swie unbetwungen ir noch sît
ir wizzet doch daz minne
ist meister aller sinne
ichn vürhte deheine ir meisterschaft
daz sî mit bete oder mit ir kraft
an mir iemêre gesige
sô gevüege daz der man hie lige
biz ich wider în gê
sô sage im daz er ûf stê
unde ze sîner herberge vare
bit in daz er sich baz beware
daz ist hernâch sîn gewin
hie mite gienc sî wider în
dô gewan diu juncvrouwe guot
einen trûregen muot
daz der hêrre schanden blôz
sîner staeten minne nie genôz
unde begunde sie twingen
vorhte von den dingen
daz er sie ze huote erkôs
unde dar nâch sô wîselôs
solde varn unde lônes âne
nû erwachete er von wâne
zehant alse er ûf sach
ze der juncvrouwen er dô sprach
ich slief sô unsanfte nie
ich wânde mîn vrouwe waere hie
unde wolde niht mîn grüezen
wie möhte ich daz gebüezen
obe ich nû ir hulde
verlüre von mîner schulde
sô müese ich trûren iemer mê
dô sprach diu juncvrouwe ôwê
müede unde unnütze barn
wir beide hân missevarn
mîn vrouwe hât missetân
des müeze sî iemer schaden hân
ir hât ir êre verlorn
ein unwîplîcher zorn
ich wil es wol getrouwen
es habe sie sider gerouwen
daz sî geheizen hâte
sî quam harte drâte
ûf unwizzenden mich
zewâre des zornes vorhte ich
unde sach umbe allenthalp
dô quam sî rehte alse ein alp
ûf mich her geslichen
sî was vor vorhte erblichen
dô solt ir mich gewecket hân
daz haete ich gerne getân
wan daz sî ez sêre verbôt
dô was ich schiere alse tôt
daz sî iht durch güete taete
nû hân ich ir unstaete
allerêrste rehte bekant
sô ist mîn dienest unbewant
sprach der lobes rîche
unde muoz kumberlîche
iemer mînen schaden tragen
waz hiez sî aber mir gesagen
dô sî wider în gienc
wan daz ich iuch ligen lie
unde mich slâfende lieze
unde dar nâch varen hieze
wider ziwerm gemache
daz waere ein vremediu sache
solde ich nû gemach hân
sît mir alsô ist ergân
der slâf hât gemachet
daz mîn schade wachet
wârlîche lânge zît
vrouwe sît ir schuldic sît
sô tuot wan ein dinc durch mich
zewâre hêrre daz tuon ich
gevüeget ez sich iemer sô
mîn vrouwe hât mich unvrô
gemachet daz geloubet mir
gât wider umbe got zuo zir
unde bittet sie vil sêre
durch aller vrouwen êre
daz sî ir zorn mâze
unde mich sus niht lâze
wil aber sî mich armen
durch got niht erbarmen
daz ist ein hertez maere
ir lôn ist mir ze swaere
dâ mite sî mir vergolten hât
ze schiere mîne missetât
er mande sie mit schoener bete
unz daz sî ditze durch in tete
dô gienc diu maget guote
mit trûregem muote
wider zuo ir vrouwen
ir sigen an die mouwen
die zeher unde ûf die hande
sî klagete gote die schande
die ir vrouwe tuon wolde
doch tete sî als sî solde
wan er sie des hâte gebeten
sî quam vil sanfte getreten
vür daz bette dâ sî was
daz deckelachens ûf las
unde ruorte ir sanfte die hant
als schiere sôs ir dô enpfant
sî sprach wannen kumest du
oder waz wilt du aber nû
vrouwe ich bin aber sîn bote
unde wil iuch biten bî dem gote
der iu gap sêle unde lîp
daz ir êret elliu wîp
lât in sus niht hân verlorn
ir müget unser drîer zorn
versüenen alse iu âne stât
daz ir zuo zim ûz gât
swie veste ein herze waere
obe ez saehe den schaden swaere
der im von iu geschehen was
unde waere ez als ein adamas
ez würde weich von sîner klage
nû geloube mir daz ich dir sage
sîn schade wirt lîhte mêrre
erwachet mîn hêrre
unde wirt er sîn innen
sô kumt er niemer hinnen
von diu sî er ein wîser man
vare er abe wege alse er quan
du weist niht waz du klaffest
wan du dich selben effen
nû tuo dînen munt zuo
ich wil slâfen unz vruo
umbe sî sich kêrte
alse sie ir zorn lêrte
unde gebârte alse sî sliefe
dô ersûfte vil tiefe
diu maget unde weinde ditze leit
stille swîgendes dannen schreit
dô begunde ouch in erlângen
er was nâch ir gegangen
zer tür unde beite biz sî quam
alse er diu maere vernam
dô wart sîn herze rouwen
unde sprach iedoch mit trouwen
vrouwe ich wil mich gote ergeben
mir ist unmaere daz leben
nû wil ouch ich ez verliesen hie
ich enspreche selbe wider sie
ich wil dar în zuo zin gân
unde vernemen waz ich habe getân
an die tür er sêre dructe
ûf hôher er sie ructe
unde gienc harte drâte
in die kemenâte
nû bran ein lieht in einem glas
daz alle nacht dâ inne was
er was gezieret niht ze vil
rehte als ich iu sagen wil
in hâten slege alsô gemuot
daz im von der stirne daz bluot
vür diu ougen was gegangen
unde an die brân gehangen
dô sach er ûz mit zorne
der vrume wol geborne
alse ein lewe nâch der spîse
sleich er harte lîse
dâ sie sliefen beide
dem grâven was vil leide
alse ein rouwec man er lac
der vor sorgen slâfen niht enmac
vil dicke er erschricte
daz er ûf blicte
wan er sus mit gedanken ranc
dar nâch slief er über lânc
unlânge tete er daz
her maurîcius gienc vürbaz
sîn wambes was zerbrochen
durchslagen unde durchstochen
bluotec unde verhouwen
der hêrre trat zer vrouwen
sîner hosen eine
an dem gerehten beine
erklânc ûf den esterich
dô sach der grâve über sich
er schrê unde mit munde
keinen segen er sprechen kunde
mit zêter er gemachte
daz ouch diu vrouwe erwachte
uns ist der tiuvel nâhen bî
swannen er her bekomen sî
oder daz wüetende here
ez ensî daz uns got nere
sô verliesen wir den lîp
er vorhte im harter dan sîn wîp
sî bekande den helt sâ
der grâve sprach wer gât dâ
daz wil ich iu gerne sagen
daz ist den ir hât erslagen
ir müezet mîn geselle
iemer sîn ze helle
des enist dehein rât
sît ir mich dar gevrumet hât
der wirt vor vorhten erschrac
unde spranc ûf dâ er lac
dô im ditz wunder erschein
unde stiez sich an ein schinebein
daz er alle die nacht
lac in sîner âmaht
alse ditz der rîter gesach
er gienc zem bette unde sprach
ditz bette ist halbez laere
ichn weiz wer hie waere
ich wil hie geruowen an
daz deckelachen tete er dan
er slouf zuo ir hinunder
daz was ein michel wunder
dâr zuo sî enwiste an dirre nôt
ir man lebete od waere tôt
sî getorste zuo im niht komen
ir hâte der vreche benomen
beide witze unde sin
iedoch sprach sî wider in
ir sît der küeneste man
des ich ie kunde gewan
daz ir ez sô tiure wâget
ir hât niht gevrâget
obe ich ez wolde oder niht
ich waene ein wunder hie geschiht
dâ von man iemer maere saget
biz der jüngeste tac betaget
sî gedâhte ez ist kein rât
sît ez sich sô gevüeget hât
ich muoz nû tuon unde lâzen
swaz er mit mir wil begân
nû lîde ich ez guotlîche
daz im sîn zorn entwîche
sî kuste in unde kuste in aber
dehein antwurt engab er
swes sî in gevrâgete
dô sie des betrâgete
sî begreif in mit den armen
nû begunde ouch er erwarmen
unde tete der vrouwen ichn weiz waz
waz hulfe ez sagete ich iu daz
ez ist ungesaget alsô guot
ir wizzet wol waz man dâ tuot
ûf stuont der wîgant
unde nam von sîner wîzen hant
ein vingerlîn drâte
daz sî im gegeben hâte
er sprach nemet wider iwer golt
ich wil iu niemer werden holt
ir sît unverwizzen
ich hân mich ie gevlizzen
swaz ich gedienen kunde
daz ich iu des wol gunde
unz hînaht an dise zît
waeren elliu wîp alse ir sît
ichn gediende ir keiner niemer mê
nû ziwerm manne dem ist wê
unde habet den lîp âne êre
ich vergilte iu niemer mêre
disen lasterbaeren roup
alsô nam er urloup
unde vuor sît dicker unde mê
danne er tete dâ vor ê
dô er umbe sie sich muote
mit maneger slahte guote
er koufte lop unde êre
dô gerou ez sie vil sêre
sît man im sô wol gesprach
daz im ie leit von ir geschach
unde gienc ir sô nâhen
daz wol die liute sâhen
unde marcten alle garwe
dazs wandel nam ir varwe
sî gedâhte ez ist reht unde wol
daz ich von schulden kumber dol
vür grôze liebe dol ich leit
darumbe trage ich arbeit
die ich mir selbe gewan
solde ich aber wünschen einen man
ze dienste mînem lîbe
wie möhte er danne wîbe
sîn rehter unde baz geborn
danne er den ich hân verlorn
des wil ich vluochen der zît
dô mich mîn unrehter strît
âne streit unz er mich überwant
ich hân mich selben geschant
des schaden würde guot rât
ich binz diu die schande hât
al die wîle sô ich lebe
ez ensî daz got mir gebe
daz heil unde die sinne
daz er mich von herzen minne
daz marcte diu juncvrouwe
unde tete niht wan mit trouwe
sô dem manne missegât
swer danne helfe unde rât
an sînen vriunt kêret
wie der sich selben êret
wan rât ist bezzer enzît
dan helfen sô der man gelît
ditz was an der stunde
dô ez sumeren begunde
diu vogelîn in dem walde
lûte unde balde
sungen manege stimme
die rôsen unde die brimme
bluoten alle widerstrît
ez was rehte an der zît
dô man unvröude hazzet
sich hâte aber gevazzet
der walt unde schoeniu kleit
gegen dem sumer âne geleit
diu loup grüene darunder gras
daz schône gemieset was
mit maneger hande blüete
ditz machet guot gemüete
swer an vröude hât gedanc
unde ouch der vogele süezer sanc
vruo an einem morgen
dô sî enmohte vor sorgen
geslâfen noch vor rouwe
ûf stuont diu vrouwe
dô gienc sî durch ir trûren
dâ über die burcmûre
ein loube was gehangen
dar quam sî eine gegangen
in ein venster sî gestuont
als senendiu wîp dicke tuont
den leit von minne ist geschehen
diu muoz man trûrende sehen
alsô was ez ir ergân
ir wîzen hant wol getân
leites an daz wange
unde loste dem vogelsange
dô sanc diu nachtigal
sî sprach wol in der leben sal
mit vröuden alse ich taete
obe ich mirz gestatet haete
nû muoz ich iemer mêre
mit grôzem schaden an êre
mîne jugent verslîzen
wem sal ich daz nû wîzen
daz ich hinvür vergebene
einem tôtlîchen lebene
muoz sîn bereit unde untertân
des gunde mir von dem ich ez hân
daz muoz gote sîn geklaget
nû was diu juncvrouwe ir maget
geslichen ouch durch baneken dar
unde hôrte ir vrouwen klage gar
swie schuldec sî waere
sie muote noch ir swaere
daz sî dâ mohte niht gestân
unde wolde wider în gân
ir klage was sô jâmerlich
dô sach diu vrouwe hinder sich
unde sprach zehant wider sie
bistû deheine wîle hie
jâ ich hân ez gar vernomen
daz iu ist in daz herze komen
daz müejet mich unde ist mir leit
ich sagete iu ê die wârheit
dô mohtet ir des gelouben niet
sô wizzet doch daz ich iuz riet
jâ ich weiz an rehten trouwen
der mich möhte vrouwen
der swendet mîne sünde
alse er stillet des meres ünde
ichn mac niemer werden vrô
ez envüege sich mir sô
daz er mich noch vrô gesetze
unde ouch mit güete ergetze
von dem ich disen kumber trage
beide nacht unde tage
mich rouwet daz im ie geschach
von mir dehein ungemach
diu rouwe kumet ze spâte
haete ich dînem râte
gevolget daz waere guot
swer âne rât tücke tuot
nâch sînem willen vür sich
den gerouwet alse mich
ich wânde zandern zîten
daz der wîbe strîten
ze rehte vür solde gân
dâ von ich disen schaden hân
nû ist daz reht von mir gebrochen
er hât sich an mir gerochen
dâ mite daz er mich mîdet
mîn herze kumber lîdet
unde nôt unz an mîn ende
an ditz gestracte gebende
bin ich von schulden gevallen
von diu râte ich iu allen
swer staeteclîcher minne
hinnen vür beginne
daz der an mînen kumber sehe
unde hüete daz im alsame geschehe
nû lâzen dise rede varn
tiuschiu zunge diu ist arn
swer dar inne wil tihten
sal die rîme rihten
sô muoz er wort spalten
oder zwei zesamene valten
daz taete ich gerne künde ich daz
