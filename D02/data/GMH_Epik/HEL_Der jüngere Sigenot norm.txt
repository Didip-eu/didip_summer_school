Wellent ir, hêrschaft, hie betagen,
Ich wil iu âventiure sagen
Von starken sturmen herte
Die von bern her dietrich leit.
Sô vil manegen sturm er streit,
Wan daz in got ernerte,
Ez mäht im anders nit ergân.
Er reit alein von berne,
Och durch manegen vinstern tan.
Daz mügent ir hoeren gerne.
Liep unde leit im dô geschach:
Von einem starken risen
Kam er in ungemach.
Dô der von bern unde hiltbrant saz,
unde siu begunden reden daz
Waz siu heten erstriten
Mit ir ellenthaften hant,
Dô sprach meister hiltebrant
 <
Ich hân nie sô vil erliten
Als von dem starken risen grîn
unde dem ungefüegen wîbe.
Von der kam ich in grôzen pîn:
Siu brâht mich nâch vom lîbe,
Dô siu mich slôz under iren stein.
Dâ müest ich sîn verdorben,
Waer iwer lîp alein .>
Der berner sprach < unde daz ist wâr:
Dîn leben stuont als umb ein hâr,
Dô siu dich het gevangen.
Under ir üehsen siu dich twanc.
Dîn gewer was gegen ir gar kranc,
Ez was umb dich ergangen.
Ich sluoc ir ab daz houbet zwâr,
Daz siu dich muoste lâzen .>
Her hiltbrant sprach < unde daz ist wâr.
Ir gebein daz ist verwâzen,
Wô ez in der erden lît!
Ich leit nie herter drucken
Bî aller mîner zît.
Ez ist ein ungefüegz gesläht.
Daz ich mich an iuch gelâzen mäht,
Daz ir nit woltent rîten,
Ich seit iu von dem groesten man
unde der daz leben ie gewan.
Sider adâmes zîten
Gloub ich daz nit küener man
An dise welt wart geboren.
Daz gesmîde daz er traget an,
Daz ist ein îtel horen,
Gehertet als ein spiegelglas,
Dar ûf kein swert gehaftet.
Vür wâr sô wizzent daz .>
Dô sprach von bern her dieterîch
 <
Hiltbrant, ich bit dich vlîzeclîch:
Tuo mir den risen nennen .>
Hiltbrant sprach < ich tuon sîn niht,
unde waz mir dann dar umb beschiht,
Ir gelobent mir ouch denne
Daz ir nit wellent in den tan
Zuo dem risen rîten .>
Dô sprach der vürste lobesan
 <
Ich wil zuo allen zîten
Gerne dînes râtes stân .>
Sprach hiltebrant der alte
 <
Türst ich mich dran gelân?>
 <
Ja>, sprach der edel vürst von bern.
Hiltbrant sprach < sô wil ich gern
Iu von dem risen sagen.
Ir wizzent wol, her, jenen stein
Dâ ir den starken grîn alein
unde sîn swester hânt erslagen:
Des pfligt ein ris, heizt sigenôt,
Wen der was grîmen mâge.
Der stellt ûf unser beider tôt
unde lît dort an der lâge.
Wer under uns zwein im wider rit,
Der müeste mit im vehten,
unde des enliez ern nit;
Wen grîmen wolt er rechen gern .>
Dô sprach der edel vout von bern
 <
Sô lâz uns zuo im rîten .>
Hiltbrant sprach < zwâr ich enwil,
Wan ich hân gehôrt sô vil
Sagen von sînem strîten:
Waz im der helde wider gang,
Der lâz er kein genesen.
Ûf vier eck ist gescherpft sîn stang,
Siu mac nit scherpfer wesen,
Daz man sich gar dar inn gesiht.
Kument ir zuo dem risen,
Ir sehnt waz iu beschiht .>
Dô sprach von bern her dieterîch
 <
Hiltbrant, ez stüend uns lasterlîch,
Sollten wir nit besehen
Des starken risen degenheit.
Wô man ez von uns beiden seit,
Sô mäht man doch wol jehen
Wir liezen ez durch grôze vorht:
Diu welt schült uns gemeine.
unde waer er noch sô hart verworht,
Sô wil ich alterseine
Zuo im rîten in den tan.
unde waer er hälber stehelîn,
Sô wil ich in bestân .>
Dô sprach meister hiltebrant
 <
Daz widerrât ich iu zehant
Alsô ich sol von rehte:
Ich hân bî allen mînen tagen
Von keinem sterkern hoeren sagen.
Beide rîter unde knehte,
Die mîdent alle sant den tan
Vor dem starken risen .>
Dô sprach der vürste lobesan
 <
Man hât mich dick geprisen:
Solt mîn lop nuon undergân?
Hett ich tûset lîbe,
Siu müesten dar an stân .>
Hiltbrant sprach < nuon ist mir leit
Daz ich iu hân sô vil geseit.
Daz sprich ich in der triwe:
Sô lâzent mich mit iu in den tan.
unde ob der ungefüege man
Gewinn den sic an iwe,
Sô wolt ich in dar nâch bestân,
Daz ez mîn ende waere .>
Dô sprach der vürste lobesan,
Der edel bernaere,
 <
Belîp hie heime, hiltebrant.
Ich enpfilh dir an die êre
Mîn liut unde och mîn lânt:
Mit dir sô ist ez wol bewart;
Wan ich wil einic ûf die vart,
Solt ich dar umb sterben.
Heiz mir balde bringen her
Ros unde harnasch, schilt unde sper;
Wan ich wil prîs erwerben
An dem risen sigenôt
unde der uns beiden sande
Stellt ûf unser beider tôt.
Ich wil mit mîner hande
Im mit strîte wonen bî.
unde solt ich dar umb sterben
Ich mach in lobes vrî .>
Dô siu ersâhen sînen muot
unde daz der edel vürste guot
Nit lânger wollte blîben
Er wollte rîten in den walt,
Dô huop sich klage manecvalt
Von mannen unde von wîben.
Die sîne diener alle sant
Die wâren in grôzem leide,
unde daz der vürste hôchgenant
Sich von in wollte scheiden.
Siu sprâchen < hêrre, blîbent hie:
Süln wir iuch verliesen,
Sô geschach uns leider nie .>
Dô sprach vil manic schoenez wîp
 <
Welnt ir iwern werden lîp
An eim risen sô verkoufen?
Daz dunket uns nit wol getân .>
Die schoenen vrouwen lobesan
Begunden zuo im loufen:
 <
unde welnt ir wegen iwer jeit
Gegen eim walthunde,
Des degenheit ouch nie verzeit?
Daz sagen wir iu ze stunde:
unde waer er och ein edelman,
Wir liezen iuch dest gerne
Zuo im in den tan .>
Dô sprach von bern her dieterîch
 <
Ir schoenen vrouwen minneclîch,
Ob mir got des heiles günde,
Der mir och daz leben gan,
unde daz der ungefüege man
Îsen ezzen künde,
Ich muoz sîn degenheit besehen,
Die man sô hôhe prîset.
unde waz mir dar umb mac beschehen,
Des wird ich wol bewîset .>
Sô rett der vürste hôchgenant.
Siu wâren in grôzem leide,
Sîn diener alle sant.
unde waz man im ie geriet,
Dô wolt sich der von berne niet
Al umb ein hâr dran kêren.
Dô daz ersach her hiltebrant,
Er reicht im dar sîn staelîn gwant
unde verwâfent in mit êren:
Er gap im manegen riemenstric
Mit alsô guoten triwen.
Ûf in sô tete er manegen blic.
Hiltbrant begunde riwen:
 <
Nuon sî ez got von himel gekleit
Daz ich iu von dem risen
Sô vil ie hân geseit;
Wan ich vorht iwer nie sô sêr.
Sît ich iu, edeler vürste hêr,
Zeim meister wart gegeben
unde ich iu daz beste râten sol,
 (
Vil edeler vürst, nuon tuont sô wol)
Die wîl ir hânt daz leben:
Lâzent mit iu rîten einen man
Der uns doch künn gesagen
Ob iuch der rise vreissan
Ze tôde hab erslagen
Oder wie ez umb iuch beide stât
Volgent mîner lêre:
Vil lîht ez wol ergât .>
Dô sprach von bern her dieterîch
Zuo im ein wort gar zühteclîch
unde antwürt dô dem alten
 <
Ein warzeichen wil ich dir lâzen,
Hiltbrant, daz soltu wol verstân
unde solt ez wol behalten:
Kum ich nit in ähten tagen
Her wider hein gen beren,
Sô bin ich ze tôd erslagen.
Des wil ich dich geweren.
Wilt du dîn triu an mir behaben,
Sô vüer mich hein gen berne.
Dâ soltu mich begraben:
Sô wirt dîn triu an mir bewant .>
Dô sprach meister hiltebrant
 <
Daz sol gern beschehen.
Sehnt hie mîn kristenlîche triu,
Daz ich selber rît nâch iu;
Wann ich muoz besehen
Wie ez mit dem sigenôt
Iu, hêrre, sî ergangen.
unde hât er iuch erslagen ze tôd
Mit sîner staelîn stangen,
unde daz der tiufel in im waer,
Sô wil ich mit im strîten:
Ich würd im lîht ze swaer .>
Dô sprach diu herzogin vrouw uot
 <
Nû sagent mir, edeler vürste guot,
Wem welnt ir mich lâzen?>
 <
Daz tuon ich dem zarten got:
Mit dem sint ir gesegenot .>
Er huop sich ûf die strâzen.
Dô volget im nâch vür daz tor
Driu tûset oder mêre.
Hiltbrant der wîst in ûf den spor.
Dô sprach der degen hêre
 <
Hiltbrant, nû kêrent wider în.
Ich enpfilh dir lânt unde liute
unde diether, den bruoder mîn .>
Siu kêrten wider in die stat.
Al sîn gesinde got gebat,
Daz er in sante gesunden
Wider gen berne in daz lânt.
Die schoenen vrouwen alle sant
Die bâten zuo der stunde
 <
Ach miltiu muoter, reiniu meit,
Behüet uns unsern hêren,
Des degenheit doch nie verzeit,
Daz er lâng mit êren
Ze berne sitz noch manegen tac:
Sîn milte unde och sîn güete
Nieman durchgründen mac .>
Dô weinten die vrouwen alle zart.
Dô sprach der starke wolfhart
 <
Lâzent solche klage ligen.
Sehnt wie gehabent sich diu wîp!
Waz sol eins edeln vürsten lîp
Des lop ist gar verswigen,
Daz er in aller kristenheit
Kein âventiur kan gesagen?
Vil edler vürste unverzeit,
Ir süllent nit verzagen
An dem ungefüegen man.
Tuont ir ez nit gerne,
Sô wil ich in bestân .>
Her dietrich lacht unde sach in an:
 <
Wolfhart, du bist ein küener man,
Ze noeten ûzerlesen.
Ich getriwe got unde sîner hend
unde mînem starken ellend.
Wil mir got gnaedig wesen,
Der tiufel sîge denn in im,
Ich schrôt im sîn gesmîde.
Istz daz ich schaden von im nim,
Wie gerne ich ez lîde!
Mac ich in och überkumen
Sô aht ich schaden kleine,
Den ich dô hân genumen .>
Siu giengen an die zinnen stân.
Her hiltebrant, der werde man,
Wol eine halbe raste
Nebent sînem hêrren reit.
Wie vil er im dâ von geseit
unde underwîst in vaste,
Vor dem ungefüegen man
Wie er sich solt vristen!
 <
Vil edler vürste lobesan,
Ir süllent im mit listen
Entwîchen ûzer sîner stang.
Tuont ir ez nit, hêrre,
Iuwer vehten wert nit lâng:
Sîn slege sint sô grûsenlich .>
Dô sprach von bern her dieterich
 <
Hiltbrant, du solt widerkêren.
Ich wil dich nit vürbaz rîten lâzen .>
Her hiltebrant, der werde man,
Der umbvie sîn hêren:
 <
Nû tüeje iuch got sigehaft
unde daz iu wol gelinge,
unde daz des übeln tiufels kraft
An iu niht verdringe .>
Dô schieden siu sich beide sant.
Sô vuor wider hein gen berne
Der alte hiltebrant.
Siu stuonden an die zinnen hin.
Dô sâhen siu den hiltegrîn:
Der glest wol ein halbe mîle,
Reht als der liehte morgenstern.
Dô der edel vout von bern
Begunde vast hin îlen
Verre von in in den tan,
Sîn harnasch schôn erliuhte
Von liehtem golde wunnesan.
Die sîne al bediuhte
Der walt der waer enzündet an.
Er vuor in lewen muote
Der hôchgelopte man.
Alsus vert er in walt
Die rûhen stîge manecvalt.
Die rehten strâz er miste
unde reit ouch irre in dem tan
Daz der vürste lobesan
Selber nit enwiste
Wô er solde kêren hin.
Alsus reit er umbe,
Her dieterich in manegen sin
Die rûhen wege krumbe.
Er reit entwerhes in dem tan.
Er kam ûf eine heide,
Als ich vernumen hân.
Dô er ûf die heide kan,
Dâ ersach der werde man
Daz vor im lief ein hinde.
Dô der von berne alsô reit,
Er sprach < nû ist mir vil geseit
Mîn ros daz sî geswinde.
Daz wil ich versuochen hie
Gar schier an disem gewilde .>
Sîn ros er an ein sprengen lie
Über daz wît gevilde.
Dem wild er über den halse reit,
Er valt ez mit dem swerte,
Der degen unverzeit.
Dô sprach der edel bernaer
 <
Zewâr nû vröu ich mich der maer
Daz mîn ros ist sô geswinde;
Dar umb wil ich ez nit verkoufen.
Sider im nit mac vor geloufen
Ûf der heid ein hinde,
Sô wil ich ez noch lânger hân
Ûf diser grüenen heide .>
Sîn ros liez er bî im gân.
Ez suochte sîne weide
unde az in sich daz grüene gras.
Der edel vout von berne
Zuo im nider saz.
Dô sprach von bern her dieterich
 <
Ûf mîne treu nû ruochet mich,
Ob etewer nû kaeme
Zuo mir ûf die heide her
Dem och ze strîte stüend sîn ger,
Ob ich des schaden naeme.
Er müest mich wîsen durch den tan.
Waer daz ich in betwünge,>
Sô sprach der vürste lobesan,
 <
unde mir an im gelünge.
Her got, nû send mir einen man,
Er sî gehiur oder ungehiur,
Daz ich ze vehten hân .>
Dô sach er ûf der heide dan
Dort loufen einen wilden man:
Der truoc ûf im gevangen
Ein twergelîn, daz was wunnesan.
Daz wolt der wild verderbet hân,
Er truocz an sîner stangen.
Daz twergelîn ruoft den berner an
In sînen grôzen noeten
 <
Hilf mir, bist du ein kristenman:
Der tiufel wil mich toeten.
Des mac mir nieman guot gesîn .>
Dô sprach der vout von berne
 <
Ich tuo dir helfe schîn .>
Herr dieterich den helm ûf bant,
Sîn swert daz nam er in die hant
unde trat zem wilden zwâre.
Er het an kein sarewât,
Alsô ez noch geschriben stât,
Wan daz er mit dem hâre
Allenthalp gedecket was,
Grôz reht als ein vaden.
Her dieterich sprach zuo im daz:
 <
Hâstus an koste schaden,
Sô nimz wilt daz ich gevangen hân;
Wan du muost mir daz twergelîn
Ouch hie genesen lâzen .>
Des antwürt im der wilde man
 <
unde wiltu dich sîn nemen an,
Ez mac dich wol geriwen.
Waz suochstu hie in disem gewild?
Daz nimt mich ein grôz unbild:
Du garnstz ûf mîne triwe!>
Er warf daz twergelîn in den tan
unde lidiget sîn stange.
Er lief hin an den werden man.
Der vürste beit nit lânge,
Daz swert er in die hant genan:
Er kund in nit verschrôten,
unde het kein sarwât an.
Er sluoc hin ûf den wilden dâr.
Daz swert daz wiste über daz hâr:
Er kund in nie geheften.
Her dietrich râmt sîn allez ie.
Der wilde sûmet sich dô nie,
Er sluoc ûf in mit kreften
unde daz der vürste lobesan
Vor im strûchet ûf den anger.
Her dieterîch, der küene man,
Der sûmet sich nit lânger.
Siu liefen einander aber an.
Dô wart von in beiden
Manec swinder slac getân.
Der berner von dem viur enbran:
Er lief hin an den wilden man
unde sluoc in ûf daz velte.
Hin über in leit er sich dâ,
Umb sînen kopf macht er in blâ.
Dô vant er widergelte:
Ûf sô spranc der rûhe wider
unde zuhte sîne stange;
Er sluoc den berne aber nider.
Der vürste beit nit lânge:
Ûf sô spranc der bernaer.
Er kund sîn nie verschrôten,
Als ob ez ein steinwant waer.
 <
Nû wil ich ez got von himel klagen,
Mües ich nû hie werden erslagen
Von einem blôzen manne,
unde der hie nackent vor mir stât.
unde hett er joch ein sarewât,
unde daz ich von im danne
Würde hie ze tôd erslagen,
Daz waer ein wênec nâch êren,
Wan daz man von mir solde sagen
Ich kund in nie versêren.
Sol ich verliesen mînen lîp,
Sô würd mich billîch hazzen
Beid man unde och diu wîp .>
Siu triben einander ûf der wal.
Er sluoc im vil der tôtenmâl,
Wô er in maht erlângen.
Des enpfie er vil manegen knûr.
Daz wart hern dietrich och ze sûr.
Der rûhe zuht sîn stange.
Er sluoc den liehten hiltegrîn
Daz er muoste werden tunkel,
unde daz des wilden viures schîn
Enbran ûz dem karfunkel.
Ez liegen denn die buochstaben,
Sô hât der vout von berne
Nie hertern strît gehaben.
Dô sprach der edel bernaer
 <
Nû ist mir wol gesaget maer
Von einem sigenôten.
Nû bistu ungefüeg genuoc:
Wie vast ich hiut ûf dich gesluoc,
Ich kund dich nie verschrôten.
Nû sag mir von dem sigenôt.
Oder bistu ez selber?>
Dô sprach daz ungefüege lôt
 <
Ich waer sîn nit ein hälber.
Strit sigenôte mit dir hie,
Du mähtest im ein einigen slac
Sîn vor gestanden nie.
Eins strîtes wolt ich in bestân:
Wie reht kûm ich im entran,
Ich müest sîn gelegen tôte.
unde waeren mîner sehzic gewesen,
Ir mäht nie keiner sîn genesen.
Al vor dem sigenôte
Sô waerest du ein kranker man.
Daz wizzest sicherlîche .>
Dô sprach der vürste lobesan,
Von bern her dieterîche,
 <
Bestüend er dîner sehzic wol,
Sô weiz ich ûf mîn triwe
Wie ich gesigen sol .>
Des antwürt im der wilde man
 <
unde bistu her kumen in den tan,
Daz du mit im wellst strîten?
Ich gib dir sîn ân in genuoc .>
Ûf den vürsten er dô sluoc
Al zuo den selben zîten,
unde daz er nâch gestrûchet was
Dem wilden vür die vüeze.
Sie truogen ûf einander haz:
Ir strîten was nit süeze.
Er sluoc hin ûf den küenen man.
Ûf dô riht sich balde
Daz twergelîn wunnesan.
Dô er den vürsten umbtrîben sach,
Zuo hern dietrich ez dô sprach
 <
Ir müezent kumber lîden:
In dem wilden ist verheilt ein krût
Daz im bî niht die sîne hût
Kein wâfen mac versnîden.
Nû tretent zuo mir, vil werder man:
Ein wurzel gib ich iu zwâre.
Sîn zober in nit gehelfen kan,
Daz sag ich iu vür wâre.
Die nement hin in iwer gewalt .>
Der edel vout von berne
Huop sich zem twergelîn bald.
Er sneit im ûf diu sîniu bant.
Die wurzel er dô bî im vant,
Die ez het schône gehalten.
Ez bôt siu dem vil werden man.
Der wilde her geloufen kan
Mit slegen manecvalten
unde gap dem vürsten einen slac,
Daz er strûchet ûf den anger
unde daz er ûf den kniewen gelac.
Der vürste beit nit lânger:
Die wurzel er in die hant genan,
Daz swert ze beiden handen,
unde lief in aber an.
Daz swert wolt sîn vermîden niet:
Durch den wilden ez dô schriet
unde daz sô grôze stücke
Vielen von dem wilden man,
Recht ob ez waer ein weicher swam.
Ez was sîn ungelücke
Daz er daz twerc gevangen het.
Daz kam im zuo unheile.
Diu wurzel im den schaden tete,
Diu hern dietrich wart ze teile.
Der sluoc im ab daz houbet sîn
Daz ez viel zuo der erden.
Des lacht daz twergelîn.
Dô lac ûf der heide zersât
Vil manec ungefüeger brât
Die her dieterîche
Von dem wilden manne sluoc.
Ein wolf hett sîn an eim genuoc.
Daz wizzent sicherlîche.
Dô lac er allenthalp zerströut
Al ûf der heide grüene.
Des sich daz kleine twergelîn vröut,
Daz der degen küene
Het den wilden man erslagen.
Im was nie lieber geschehen
Bî allen sînen tagen.
Daz twergelîn her geloufen kan,
Ez danket dem vil werden man,
Daz er ez het erloeset:
 <
Her, unser wâren mê dan tûset,
Die heten in eim berg gehûset.
Den hât er gar eroeset
Daz unser dâ noch ist nit mê
Dan endelîch ein hundert .>
Dô sprach der edel vürste hêr
 <
Zewâr mich sêre wundert:
Wes zêch iuch der wilde man?
Daz wist ich alsô gerne,
Würd mir daz kunt getân .>
 <
Daz wil ich iu sagen> sprach daz twerc:
 <
Er wolt uns ûz dem holen berc
Mit gewalte hân genumen.
Darinne wolt er haben hûs.
Ez turst ouch unser keines drûz
Als umb ein vuoz nit kumen.
unde wen einz vür den berc getrat,
Sô kam er her gesprungen
unde erwist ez an der stat;
unde was im misselungen,
Sô verderbt erz in dem tan.
Als hett er in vieren wochen
Wol hundert ab getân .>
Dô sprach von bern her dieterich
 <
Durch got nû tuo mir nennen dich .>
Sô rett er zuo dem twerge.
 <
Hêrre, sô heiz ich: baldunc.
Von alberich ist mîn ursprunc.
Der saz vor in dem berge.
Von dem hân ich den berc geerbt
unde allez mîn geslehte.
Dar umb wolt er uns hân verderbt
unde hât dar zuo nit rehte.
Sô hât uns erloeset iwer hant.
Des süllen wir iu danken,
Vürste hôchgenant .>
Dô sprach daz twergelîn gemeit
 <
Her, wolt ez iu nit wesen leit,
Ich vrâgt iuch harte gerne
Waz hêrren ir ouch mähtent sîn.
Mich dunkt ir vüerent den hiltegrîn.
Sint ir ez der vout von berne,
Von dem ich als hân ghoeret sagen
Wie er sô êrlich strîte?
Daz sülnt ir mir nit verdagen,
Edeler helt; bî zîte
Nennent iuch, vil werder man,
Daz ich iu züht unde êre
Dest baz gebieten kan .>
Dô sprach von bern her dieterich
Zuo dem twergelîn tugentlich
 <
Ja ich binz der bernaere.
Ich hân vernumen âventiur:
Dar zuo sô gip mir dîn stiur.
Mir ist gesaget maere
Von eim der lît in disem tan.
Der heizt sigenôte.
Er hât sô manegen werden man
An gtân ein grimmen tôte.
Strîtes wil ich im wonen bî.
Solt ich dar über sterben,
Ich mach in lobes vrî .>
Daz twergelîn gwan liep unde leit:
 <
Sint ir ez, der vürste unverzeit,
Sô sint mir got wilkumen
Her in disen wilden tan.
Vil edeler vürste lobesan,
Hânt ir iuch an genumen,
Mit dem ungefüegen man,
Daz ir mit im welnt strîten?
Ich wolt ir waerent vor dem tan
Tûset mîle wîten
unde daz ir niergen waerent hie.
Im ist in hundert kempfen
Misselungen nie.
Von berne lieber hêrre mîn,
Lâzent den tiufel schaffen daz sîn
unde gânt mit mir ze hûse.
Dâ wirt iwer ritterlîch gepflegen.
Des tiufels sülnt ir iuch verwegen;
Nû wizzent daz mir grûse
Ab dem ungefüegen man,
Wann ich hoer von im sagen.
Vil edeler vürste lobesan,
Ir sülnt mirz nit versagen
Ir süllent mit mir kêren hein.
Ich gib iu silber unde golt
unde manegen edeln stein
unde och die allerbesten wât,
Sô ez im lând kein vürste hât.
Des gib ich iu den vollen:
Reine spîz unde guoten wîn.
Der berc sol iwer eigen sîn:
Ir hânt mich vor dem zolle
Ernert den er uns hât genumen,
Des veigen tiufels bilde;
Ir sint mir ze allem heile kumen
Har in diz gewilde.
Ir süllent mit mir kêren hein.
Im mac nieman an gesigen:
Er ist sô gar unrein .>
Her dietrich sprach < zwâr ich enwil.
Ich hân hiltbrant gesazt ein zil:
Kum ich nit in aht tagen
Wider gen berne in daz lânt,
Sô sol mich der vâlânt
Ze tôde hân erslagen.
Vüer ich mit dir in dîn hûs,
Nit wol mir daz gezaeme.
unde rit hiltbrant ze berne ûz
unde an den risen kaeme,
Er trib mit mir den sînen spot.
Dîn milte unde och dîn güete
Vergelt dir selber got.
Du solt mich an den risen wîsen;
Wan ich hoer in vaste prîsen,
unde daz ich muoz besehen.
Sît er der manheit sô vil hât,
Mîn hant in deste gerner bestât,
Waz mir dar umb beschehe.
Daz muoz ergân in kurzer vrist.
Istz daz ich in vinde,
Wie gar er joch der tiufel ist,
Ich würd im lîht nit linde.
Ich hân ouch manegen man gefalt
unde der sich vreissam dûhte
unde ich im doch vergalt .>
Dô sprach daz twergelîn sô klein
 <
Sît ir nit mit mir wellent hein,
Sô wil ich iu geben
Ein stein: der ist sô tugenthaft,
Daz ir iwer manheit noch iwer kraft
Verlierent noch daz leben,
Daz iuch enhunger noch endürst,
unde stritent ir ein jâre.
Von berne hôchgeborner vürst,
Daz sag ich iu vür wâre,
Ich liug iu nit als umb ein bâht:
Erst mir ûz vrömden lânden
Ze sundertrût har brâht.
Leit iuch der ris in sînen turn,
Dar inn louft manec wilder wurn:
Die mügent iu an dem lîbe
Waerlich kein schade nit gesîn.
Von berne lieber hêrre mîn,
Ir waenent vil lîht ich trîbe
Mit iu hie den mînen tant?
Nein ich, ûf mîn triwe.
Daz ich den stein nit wol erkant,
Daz müest mich iemer riwen.
Ir mügent iuch wol dar an gelân.
Ez stüend übel daz ich iuch trüge;
Ir hânt mir wol getân .>
Den stein er in die hende nan,
Er dankete dem kleinen man
unde gehielt in schône,
unde seit vast dem twergelîn danc.
Ez sprach < ôwê, diu gâb ist kranc:
Got von himel iu lône;
Ir hânt mich von dem tôd ernert,
Von des veigen tiufels bilde.
Getörst ich haben mîn gevert
Dort in des waldes wilde,
Ich besaehe wiez iu würd ergân:
Sô getar ich vor dem risen
Mîn gevert nit hân .>
Dô sprach von bern der küene man
 <
Nims wilt, daz ich gevangen hân,
unde bring ez dînen gesellen
unde wîs mich ûf den rehten ban .>
Des antwürt im der kleine man
 <
Sît irs nit gerâten wellen
Ich wîs iuch ûf den rehten pfat,
Der iuch treit sunder vrâge,
An des risen wonestat.
Dâ lît er an der lâge.
War ir kêrent alle weg,
Der rîche krist von himele
Hab iuch in sîner pfleg .>
Her dieterich der gurte baz,
Ûf sînen valken er gesaz.
Er wolt nit verzagen.
Er urloup von dem twergelîn nan.
Ez wist in ûf den rehten ban,
Der in kund getragen.
Der edel vürste lobesan,
Er vuor in lewen muote
Dâ er den ungefüegen man
Vant slâfent an der huote,
Dâ er sîner ruowen pflac.
Ein stange was grôz unde stehelîn
Nebent dem risen lac.
Her dietrich der kam dar gerant
Dâ er den grôzen vâlânt
Vant slâfent in dem walde.
Er hielt ob im unde sach in an:
Sô griuselich was der man.
Dô erbeizt er balde
Dâ er in alsô slâfend vant.
Sîn huot im wît erglaste.
Sînen valken er dô bant
An eines boumes aste.
Wann der ris den âtem liez od zôch,
Sô volgeten im die este
A in den boumen hôch.
Sîn bein diu wâren als zwei bloc.
Gar rûhe was sîn wâfenroc,
Mit riemen wol durchnaeget.
Der gienc im vaste vür diu knie.
Ein tunst im ûz dem halse gienc,
Alsô ein wint der waeget.
Sîn munt het in begrifen gar
Zuo beiden sînen wangen.
Sîn ougen wâren viwervar.
Dô er den risen lângen
Alsô slâfenden besach,
Der edel vout von berne
Zuo im selber sprach
 <
Ô rîcher krist von himelrîch,
Wie bist du sô reht griuselîch
unde hâst doch menschen bilde!
Waz muoter mac dich haben brâht?
Ich hân mich waerlich wol bedâht:
Slüeg ich dich in dem gewilde
Alsô slâfend iezuo tôt,
Des hett ich iemer schande .>
Sîn degenheit im daz gebôt,
Daz ern nit mit der hande
Wolt wecken: er gap im einen stôz
Mit dem vuoze vür die bruste.
Dâ von erwaht der grôz.
Ûf sô spranc der ungefüeg:
 <
Ob ich dir disen stôz vertrüeg,
Des hett ich iemer schande!>
Er greif nâch dem vürsten hêr
unde wolt in haben ân gewer
Gevangen mit der hande.
Er sluoc in ûf sîn îsenhuot,
Daz er strûchen begunde,
Mit sînem scharpfen swert sô guot.
Daz nam den risen wunder,
Daz er alsô kleine was
unde het in nâch geslagen
Nider in daz gras.
Der ris stuont unde besach in baz.
Zuo hern dietrich sprach er daz:
 <
Bist duz, der bernaere?
Du kanst dich vor mir nit versteln:
Du vüerst mîns oeheins grîmen heln.
Daz ist mir von dir swaere.
Ich bekann dich bî dem hiltegrîn,
Der alsô wît ergleste.
Du slüeg mir tôt den oehein mîn:
Des hâstu hie daz leste
Rîten her ze mir getân.
Ich sag dir, bernaere,
Ez mac dir nit baz ergân .>
Dô sprach von bern her dieterich
 <
Ein zeichen ist dick dem andern glîch:
Du maht mich nit erkennen .>
Dô sprach der rise sigenôt
 <
Ich bekenn dich bî dem lewen rôt,
unde wilt dich doch nit nennen?
Nû tuo reht oder lâz varn.
Dîns stôzes mich bevilte.
Du vüerst den lewen unde den arn,
Gemâlt an dînem schilte:
Du maht mich nit betriegen zwâr.
Ich hân ûf dich gehüetet
Mê wan zwei ganziu jâr,
Ob ich dîn ie mäht bekumen.
Sô hân ich wol von dir vernumen
Einen slac sô grôzen,
Den du mir slüeg ûf mîn îsenhuot
Mit dînem scharpfen swert sô guot.
Dar zuo hâstu mich gestôzen
Mit dînem vuoze vür die brust.
Daz lît mir von dir swaere.
Wir weln versuochen einen just!>
Der edel bernaere
Nit mê ûf den risen sluoc:
Er wolt an im versuochen,
Ob er het kein gefuoc.
Er sprach zem ungefüegen man
 <
Du solt mich gen bern rîten lâzen
Durch aller risen êre.
Vund ich dich slâfend alle tag,
Vür wâr ich dir daz sagen mac,
Ich gewact dich niemer mêre.
Daz du mîn vîgent woltest sîn,
Daz west ich nit vür wâre:
Du sprichst du habest gehüetet mîn
Mê dan zwei ganziu jâre.
Du solt mich gen bern rîten lâzen .>
 <
Nein>, sprach der ungefüege,
 <
Ez mac dir nit als ergân .>
Her dietrich sprach < sô sich ich wol
unde daz ich mit dir vehten sol:
Du wilt mich doch nit mîden,
Sît daz wir sîn zesamen kumen.
Est wâr ich hân dir grîn genumen.
Dîn leben wil ich versnîden
unde daz ez wirt sô sinewel
unde dar nâch walzende.
Dîn îsenhuot ist niet sô hel,
Er muoz von mînen henden
Noch hiute werden tunkelvar .>
Daz tete dem risen zoren:
Er huop sich zuo im dar.
Mit sîner stangen, die er het,
Nâch hern dietrich er dô tete
Sô starke slege swaere.
Her dieterich hie vast hin wider
unde sluoc im die streiche nider.
Ir strîten was gewaere,
Ez törst ein zagehafter man
Nit haben an geschouwen.
Der sweiz von in beiden ran,
Dô siu begunden houwen
Ûf einander in dem tan.
Daz loup hôch an den esten
Von dem viur enbran.
Her dieterich wart ungemuot;
Waz er gesluoc ûf sînen huot,
Daz er in nie versêrte:
Dar under was eins wurmes huot,
Gehertet wol mit trackenbluot,
Dar under wol geberte.
Er kunde nie versêren daz,
Des starken risen horen,
Oder wô mit ez gehertet was.
Daz tete dem vürsten zoren.
unde wô mit ez was verworht,
Des truoc er an ein brünje,
Drunder vaht er âne vorht.
Kein swert sîn nit versnîden maht.
Waz der von berne ie gevaht,
Er kund sîn nit verschrôten.
Er sluoc im ûf sîn hürnîn gewant:
Des aht er minder dan ein want.
Der rise sigenôte
Sluoc ûf den vürsten lobesan
Daz er begunde strûchen.
Dô sprach der ungefüege man
 <
Du muost dîn swert baz brûchen,
Wilt du mir strîtes widerwegen .>
Ûf sô spranc her dieterîch
Reht als ein küener degen.
unde sluoc hin ûf den sigenôt,
Daz daz wilde viwer rôt
Spranc ûz dem herten horen.
Der sweiz von in beiden ran.
Dô sprach der ungefüege man
 <
Daz het ich ouch versworen,
Daz du mir den einigen slac
Mähtst sîn vor gestanden.
Ez ist hiut dîn jungster tac .>
Die stang ze beiden handen
Nâch hern dietrich er dô swanc:
Der vürste wol ein klâfter
Ûz dem juste spranc,
Daz er des vürsten nit entraf.
Man hôrt ein halbe mîl den klaf.
Diu stang im dô entwiste.
Hern dieterich vil wol gelânc:
Zwichen siu beide er dô spranc
Al zuo der selben vriste.
Von der stang er in dô treip
unde wolt si im niemêr lâzen.
Von hern dietrich er sich scheip,
Der starke ris verwâzen,
unde trat neben sich in den tan:
Ein boum er ûz geroufte
unde lief in aber an.
Den boum er in der hende truoc.
Dâ mit er ûf den vürsten sluoc
Sô starke slege swaere.
Dô sprach der edel vürste guot
 <
Nû gedâht ich wol daz ich der ruot
Nû entwahsen waere.
Sô wilt du mich nû betwingen
Mit dînem grôzen boume.
Dir mac, ob got wil, nit gelingen .>
Er nam des risen goume:
Die est er im vor der hend ab sluoc.
Des aht der ris als kleine,
Er vant ir dâ genuoc.
Wenn er im einen an gewan,
Sô lief der ungefüege man
unde brâht zwir als ein grôzen,
Dâ mit vrumt er im ungemach.
Her dieterich von berne sprach
 <
Ich sach nie dîn genôzen.
Hab dich, helt, wider zuo der stang
Durch aller risen êre:
Du tuost mir mit den boumen gedranc.
Die est die vürht ich sêre:
Siu gânt mir zuo den venstern în
unde stechent mich in die ougen
Daz ich verlius den schîn .>
Dô sprach der rise unverzaget
 <
Du hâst mir dînen kumber klaget:
Ich wolt sîn waer noch mêre.
Der stangen hân ich mich verwegen,
Ich wil dîn mit den boumen pflegen .>
Er sluoc ûf in vil sêre,
Daz er nit weste wô er was,
Sô drungen in die este.
Her dieterich sîn selber vergaz
unde daz er nit enweste
Wie er zuom risen solde kumen.
Er begunde im die este
Vor der hende drumen.
Her dietrich sich vil wol versan:
Er wolt in kein boum mê roufen lâzen,
An strît wolt er nit slâfen.
Wenn der ris zuo einem dranc,
Her dieterich hin nâch im spranc
unde begund in vaste strâfen.
Sô gar mit ûzerwelten slegen
Sluoc er im zuo dem houpte.
Dô sprach der vürste underwegen
 <
Ich het dir die stang erloupte.
Sô versmâhstu siu vor mir dô.
Ich gib dir des mîn triwe:
Du wirst hiut niemer mê vrô .>
Der ris sprach < lâ dîn drouwen sin:
Du giltest mir den oehein mîn,
Den du mir hâst erslagen .>
Dô sprach von bern her dieterich
 <
Sô muost iezent weren dich,>
Er begund den risen jagen
Vor im twerhes in dem tan,
Er liez in kein boum mê roufen.
unde dô der ungefüege man
Wolt zuo der stangen loufen
unde er siu nam in sîne hant,
Dô erîlt in der von berne
unde sluoc in ûf daz lânt.
Der rise dâ nit lâng enlac:
 <
Zewâr du giltest mir den slac.
Daz wizzest sicherlîche.
Du muost dich mir an gnâd ergeben:
Ez gilt niht anderz dan daz leben .>
Dô sprach her dieterîche:
 <
Waerlich des entuon ich nit:
Ez waer mir iemer schande,
Wô man gienge oder rit,
Daz man spraech in dem lânde
Ich hett mich dir an gnâd ergeben.
Wir weln ez baz versuochen .>
Sprach der küene degen.
Siu striten einen lângen tac.
Dô geschach vil manec vrömder slac,
Die wâren unversoumte.
Her dietrich enpfie ir nit vil
unde, als ich iuch bescheiden wil,
Des risen er dô râmte.
Daz loup daz an den esten stuont,
Daz begunde bleichen
unde daz ez niemer mê begruont.
Des risen horn gund weichen.
Die brünje die er âne truoc,
Her dieterich von berne
Ein wunde dâ durch sluoc.
Her dietrich sprach ûz grôzem zorn:
 <
Sich, helt, dîn red ist gar verlorn.
Ich ergib mich nit ûf dîn drouwen.
Ich wil in disem tan ersterben
Oder ich wil prîs erwerben,
unde daz ich vor den vrouwen
Nit mîn waehez lop verliur,
Daz ich sô lâng hân ghalten.
Ich wolt ê tûset tôd erkür,
Ob ich wolt alsô alten,
Daz man spraech in aller stet
Daz sich der vout von berne
Ûf drouwen ergeben het .>
 <
Vihtest du durch vrouwen ruon?
Sich, helt, daz maht du ungern tuon:
Siu lônent ungelîche.
Saehens dich in dem bluote baden,
Siu liezen dir den veigen schaden .>
Dô sprach her dieterîche:
 <
Ich viht durch vrouwen unde durch man
unde durch mîn selbes êre .>
Der starke rise vreissan
Begund sîn sweiz verrêren
Von der hitz diu im beschach,
Diu hern dietrich von berne
Ze sînem mund ûzbrach.
Dô sprach der ungefüege man
 <
Giengst du kein wîl in disem tan,
Du würdest in verbrennen
Al mit dem viur daz von dir gât.
Ich weiz werz in dich getragen hât.
Ich kan nit anders erkennen,
Wan daz der tiufel in dir sî
Mit allen sînen knehten.
Dîn hitze gât mir nâhe bî,
Mê dan dîn grôzez vehten:
Dâ mit weichstu mir mîn horn .>
Diu rede von dem risen
Diu tete dem vürsten zorn:
 <
Est in mir kein tiufel noch sîn genôz .>
Er sluoc hin ûf den risen grôz
unde schriet im aber ein wunde.
Dô sprach der ungefüege man
 <
Ez wil mir an die riemen gân .>
Al zuo der selben stunde
Dô lief er vor im in den walt
Dâ er sîn schilt het hângen:
Er zuht in vür die hende bald.
Der was grôz unde lânge,
Noch breiter dan ein schiuretor.
Ez grou den vout von berne
Daz er ie kam ûf die spor
Der was mit horn wol überleit,
Als uns diu âventiure seit.
Einer hant dick umb die ende
Er was mit stahel überzogen,
Ez haben denn diu buoch gelogen.
Den truoc er vor der hende:
 <
Nû wer dich, edler vout von bern,
Als du wellest genesen.
Ich wil dich aht tag strîts gewern.
Des soltu sicher wesen:
Du zerhoust mir sô bald nit den schilt;
Er ist noch alsô niwe,
Er wart noch nie durchzilt .>
Her dietrich sprach zuo der selben vrist
 <
Sît daz dîn schilt sô guot nû ist,
Daz hilft mich harte kleine.
Dâ vür nim ich den sic an dir.
Daz soltu wol glouben mir .>
Al von den helden zweine
Huop sich ein keiserlicher schal,
Alsô wir hoeren sagen:
Diu trostel unde diu nachtegal,
Die muosten gesanges verdagen
Von iren ungefüegen slegen.
Diu tier diu vluhen ûz dem wald,
Siu heten sich erwegen.
Dô stritens âne underlâz,
Siu vuorten manegen slac sô grôz.
Von bern her dieterîche
Begunde dô mit sînem zeichen
Dem risen an sînen gürtel reichen.
Daz wizzent sicherlîche:
Wan er im wolt slahen ûf sîn huot,
Sô muost er hôch ûf springen.
Her dieterich wart ungemuot.
Er hete kein gedingen,
Wan daz er müest ligen tôt.
Als starc unde ungefüege
Was der ris sigenôt,
Daz ez nieman geprüeven kan.
Er sluoc hin ûf den werden man
Mit alsô grôzem nîde.
Ez wart betruobt der hiltegrîn
unde och ir beider helme schîn,
Dar zuo ir lieht gesmîde,
unde daz ez alsô wît erhal,
Ir starken slege swaere,
Über berg unde über tal.
unde wenn der bernaere
Von dem risen einen slac enpfie,
Sô gedâht er < ôwê hiltebrant,
Daz ich dîn bot ie übergie,
Des stân ich hie in grôzer nôt .>
Der ris den schilt als vür sich bôt,
Daz er im die sleg abtrüege,
Die im vrumt von bern der starc.
Der ris sich hinder den schilt verbarc.
Waz der von bern geslüege,
Sô kund er nit al umb ein hâr
Ûf sînen schilt geheften.
Her dietrichs zorn wart offenbâr.
Er sluoc ûf in mit kreften:
Er kund in och verschrôten nie.
Hie mit der vout von berne
Manegen slac enpfie
Ûf sînen liehten stahelhuot,
Daz im daz rôte heize bluot
Dô vlôz von sînem houpte
unde ûz ze sînen beiden ôrn.
Der edel vürste hôchgeborn
Wart sîner kraft beroupte,
Daz erz nit lâng erziugen maht,
Die starken slege swaere.
Her dieterich gar wol gedâht
 <
Daz ich noch ze berne waere:
Ich kaem nit har in disen tan.
Ôwê, hiltebrant, meister,
Daz ich dir nit gevolget hân,
Daz mac mir wol ze schaden kumen.
Ich hân sô starken noch sô vrumen
Risen nie gesehen.
Waz mir geseit ie hiltebrant,
Daz gât mir allez an die hant.
Ez ist mir nie mê beschehen,
Sît daz ich êrste strîten wart.
Er ist ein küener degen .>
Des risen kraft sich wênec spart,
Er begund sîn vaste pflegen:
Mit sîner stangen, die er truoc,
Den jungen künec von berne
Er ûf die heide sluoc
Daz er in liez ligen vür tôt.
Ob im sô stuont der sigenôt,
Er wând er waer erstorben.
Er trach in mit den vüezen hin
unde sprach zuo im < dîn hôher sin
Hât anderz niht erworben,
Wan daz du muost daz leben dîn
Mir lâzen hie ze pfande.
Gerochen ist mîn oehein grîn.
Des muoz nû in dem lânde
Waerlich mîn lop gar vür sich gân,
Ich sag dir, bernaere,
Daz dir ist an getân.
Des wil ich iezent gen berne gân:
Ez muoz mir wesen vndertân;
Des wil ich siu betwingen.
Von berne ist mir wol gesagt:
Dâ sitzent helden unverzagt,
Die heizent die wülfingen.
Ameling, ein vürste hêr,
unde hiltebrant der alte,
Wolfhart, sigstap, zwên degen mê,
Die twing ich mit gewalte.
Siu müezent mir wesen undertân.
unde dienent siu mir nit gerne,
Ez muoz in als ergân .>
unde alsô rett er ob dem man:
Her dieterich sich wol versan,
Nit regen er sich wolte
Biz er ze im selber kaeme baz.
Die red er in diu ôren las.
dô er sich des slags erholte,
Her dieterich, der küene man,
Ûf spranc der ellende.
Er lief den risen aber an
unde sluoc im von der hende
Sînen schilt was vest unde breit.
Er zuht in von der erden,
Der degen unverzeit.
Doch maht er in nit wol getragen:
Er warf in über einen graben
unde trat in dâ ze stücken.
Er lief den risen aber an.
Dô sprach der vürste lobesan
 <
Du muost dich anders smücken,
Du dart dich hinder den schilt nit mê
Sô lasterlîche smiegen,
Diu rede diu du rettest hiut ê,
Dar an muostu liegen:
Ich triu got unde sîner barmecheit,
Daz dir diu welt gemeine
Ze dienst nit werde bereit,
Dar zuo die starken wülfing.
Dar ûf sô hâst du dîn geding:
Du woltest siu verderben;
Siu müesten dir wesen undertân.
Der hôchvart wil ich dich erlân,
Ich vind wol nâher erben.
Du bist im waerlich ungelîch
Daz dir daz lânt ze beren
Solt dienen sô gewalteclîch.
Ich wil dich baz beweren:
Ich vind noch nâher erben wol.
Der tiufel, dîn rehter hêrre,
Dich dâ vor behüeten sol .>
Dô sprach der starke rise grôz
 <
Hâst aber ûf geriht dîn kôs?
Ich gedâht ez waer dîn ende.
Ich weiz wer dich vor mir ernert.
Ich hân dir manegen slac sô hert
Getân ûf dîns helms wende.
unde wolt daz reht nû vür sich gân,
Dir solt der tôt wol nâhen.
Du hâst mir boese red getân,
Diu mich muoz versmâhen,
Daz ich sô gar dîn spot muoz sîn.
Ich gib dir des mîn triwe:
Du gefüerst mirz niemer hin.
Du hâst mir mînen schilt zertreten.
Des waerest du wol überbeten,
Daz gloub du mînen worten:
Dar umb tuon ich dir lîbes buoz,
Ein wâfen ich dir bieten muoz
Sô gar mit scharpfen orten .>
Siu hiwen zamen âne zal,
Die stolzen degen snelle,
Daz ez in dem wald erhal,
Ir gesmîd sô helle.
Dô heten siu kein underhap.
Dem edeln vout von berne
Der stein vil krefte gap,
Den im het gen daz twergelîn.
Ez müest sîn end gewesen sîn
Al von den grôzen slegen,
Die im der starke rise tete.
Vil kraft er von dem steine het.
Die zwêne küene degen
Gâben ein ander manegen slac,
Wô er in maht errâten.
Siu striten unz an den vünften tac
Daz siu nie anderz entâten,
Wan daz si einander umbetriben.
Ir iegelîcher waer gerne
Al bî dem sig beliben.
Der starke lief in aber an.
Der vürst im under die üehsen kan.
Er wolte nit verslâfen:
Er sneit im durch sîn hürnîn gwant
Daz im daz bluot vlôz an die hant.
Der ris schrê lûte < wâfen!
Nû ist mir daz nie mê beschehen,
Sît daz ich êrst wart strîten.
Ich hân dîn glîchen nie gesehen
Bî allen mînen zîten,
Wie ez umb dich verwandelt sî:
Du slehst ûf mich geswinde,
Als ob dîn waeren drî.
Dar zuo sô kanst du manegen list,
unde daz ich dich ze aller vrist
Mit slegen nit kan treffen .>
Dô sprach von bern her dieterich
 <
Ûf mîn triu, daz muowet mich,
Daz du sô vil maht beffen.
Ich stand doch aller welte vrî.
Du sihst och nieman mêre
unde daz ieman bî mir sî
Ez sî dan diu maget hêre,
Marîa, unde ir liebez kint.
Die sülnt mir beide helfen;
Wann siu die besten sint .>
Der rise lief in aber an
unde sluoc dem vürsten lobesan
Daz swert ûz sîner hende,
Daz ez viel nider ûf den plân.
Er wolt darnâch gegriffen hân,
Von bern der ellende.
Der ris hin nâch dem vürsten greif:
Dô kâmen siu ze runge.
Al nach dem swert huop sich ein sleif.
Der vout von amelunge
Der woltez wider hân genumen.
Dô was der starke rise
Vor im dar bekumen.
Er stiez in nider ûf daz lânt
unde greif im nâch sîm staelîn gwand
unde wolt ez im ûf zucken.
Her dieterich den risen grôz
Mit beiden armen umbeslôz
unde begund in zuo im smucken.
Den vürsten er dô an sich zôch
unde stiez in ûf die heide:
Von bern der edel vürste hôch
Strûcht über die sporen beide
Daz er in dem anger stuont.
Sô hazzeten siu einander,
Als noch die vîent tuont.
Siu triben ungefüegen snarz.
Den risen sîne wunden smarz
Die im der vürst ûf zarte,
Daz im daz bluot vlôz in den klê.
Ez tete im von herzen wê
unde verdrôz in alsô harte.
In sîne wunden er im viel
unde zart si im alsô wîte,
Daz daz bluot dem risen wiel
Ûz bêden sînen sîten
unde im wart rôt allz sîn gewant.
Siu vielen mit einander
Gar dicke ûf daz lânt.
Siu liten leit unde ungemach.
Der ris hern dieterîche brach
Die hend ûz sînen wunden
Daz er in dâ muoste lâzen.
Des vröute sich der grôze man.
Al zuo den selben stunden
Der ris hern dieterîchen twanc:
Ûf die erden er in dructe:
Er nam zwên riemen, die wâren lânc,
Hend unde vüez er im zucte
unde bant im älliu vieriu zamen.
 <
Ôwê>, sprach der von berne,
 <
Des muoz ich mich iemer schamen,
Daz du mir älliu vieriu wilt
Zesamen binden als eim wild,
Sô tuot der wîse jäger.
Waer ich joch êrlîch erslagen,
Sô dörft man mich dest minder klagen.
Daz waer mir wol waeger,
Wan daz ich ân wer sterben sol
Als ein armiu vrouwe.
Neinâ, helt, nû tuo sô wol:
Nim mîn swert unde houwe
Dâ mit mir daz houbet ab,
Daz ich dest êrlîcher
Den tôt genumen hab .>
 <
Nein>, sprach der ris sigenôt,
 <
Ich wil dir tuon ein andern tôt:
Ich wil dich mînen wurmen
Waerlich bringen hin ze teil,
Sît mir geschehn ist daz heil,
Daz ich vor dînen sturmen
Genesen bin sô altersein.
Des vröu ich mich gar sêre.
Ich wil dich legen in einen stein:
Dâ gesihstu niemer mêre
Weder sunnen noch den mân.
Ich sag dirz, bernaere,
Ez mac dir nit baz ergân .>
Dô sprach von bern her dieterich
 <
Ûf mîne triu, sô riwet mich,
Tete ich dir iet ze leide.
Daz wizzest, ûzerwelter man:
Dîn oehein wolt michs nit erlân.
Der maer ich dich bescheide:
Sîn swester ungefüege was,
Siu druht hiltbrant besunder.
Daz der selbe ie genas,
Daz was ein michel wunder.
Under ir üehsen siu in twanc,
Siu druht in alsô vaste
Daz im daz bluot ûz dranc .>
Der ris sprach < dun darft mir nit klagen:
Ich sich dich selber âne tragen
Sîn gesmîd an dînem lîbe.
Zwâr daz betrüebet mir den sin.
Dîn hôchvart ist nû gar dâ hin.
Bistu ie gewesen beschîbe,
Daz hâst du verloren hie.
Daz muostu selber jehen.
Ist dir in herten sturmen ie
Kein âventiur beschehen,
Daz ist nû allez gar dâ hin.
Ich sag dirz, bernaere:
Daz ich der manne bin
Der mit den künegen vehten kan .>
Under ein üehsen er in nan:
Wol ûf ein halbe raste
Truoc ern under den üehsen sîn.
Her dietrich leit ein swaeren pîn:
Er druht in alsô vaste
Daz der edel vürste guot
Sichs lebens het verwegen,
unde daz daz rôte heize bluot
Dem ûzerwelten degen
Vlôz ze mund unde ze nasen ûz.
Er leit vil herter drücke
Unz in des risen hûs.
Dem risen alsô nôte was
Daz er hern dieterîch vergaz
Sîns rosses in dem walde.
dô ern brâht an sîne steinen want,
Er zôch im ab sîn staelîn gwant
unde tetz gehalten balde.
Er truoc ez in die kamer sîn.
Schilt, swert hanct er an stangen,
Dar zuo satt er den hiltegrîn.
Der rise kam gegangen
Dâ er hern dieterîchen vant.
Er sneit im ûf vil balde
Diu sîniu guoten bant.
Er liez in in ein steine tief,
Dâ manec wilder wurn in lief,
Die tagelieht nie gesâhen.
unde dô er an den boden kan,
Daz gewürme vlôch von im hin dan:
Ez getorst im nie genâhen.
Daz gewürm sich allenthalp verbarc
Dort in des steines wende:
Von dem edeln steine starc
Barc ez sich an diu ende
unde von des edeln steines kraft,
Den im het gen daz twergelîn
Umb sîn ritterschaft.
Der ris zôch ab sîn sturmgewant;
Die sîne wunden er verbant,
Er was verschrôten übel.
Er gienc einhalben in den berc.
Dâ nam er mos unde och daz werc,
unde macht dar ûz drî schübel,
Der iegelîch besunder was
unde wac gen einem pfunde.
Die sîne wunden er dô maz:
Die wâren zuo der stunde
Ieclich wol drîer spannen wît,
Die im het der von berne
Geslagen in dem strît.
Dô sprach der rise sigenôt
 <
Ôwê, wie nâch was mir der tôt
Al von dem held beschehen!
Solt ich ez kein lenge hân getriben,
Waerlich ich müeste sîn beliben.
Daz wil ich im verjehen,
Daz er der türsten einer sî
Der toufes ie enpfienge.
Ich bin vor aller welte vrî.
Ob er ûz her gienge,
Dar umb naem ich nit tûset marc:
Ich müeste von im sterben;
Sîn manheit ist sô starc .>
Der ris hin über den turen lief.
Zuo hern dietrich er dô rief
 <
Wô bist du, vout von berne?
Wie gevelt dir mîn gemach?>
Her dieterich von berne sprach
 <
Sô waer ich dûze gerne:
Sô mac ez leider nit gesîn,>
Sprach der küene degen.
 <
Ich hân mich ûf die triwe mîn
Des lîbes gar verwegen:
Daz gewürme tuot mir alsô nôt.
Ich mac ez nit lâng trîben,
Ich muoz geligen tôt .>
Daz ret er allez umb den list;
Wanne hett der ris gewist
Daz im kein wilder wuren
Maht an dem lîb niht hân getân,
In hett der ungefüege man
Genumen ûz dem turen
unde hett im getân ein andern tôt.
Alsô liez er in betagen.
Er begund dem risen sigenôt
Von grôzen noeten sagen,
Der er doch nie kein gewan:
Er vorht er naem in ûz dem turn
unde tete im ein andern tôt an.
Der rise aber zuo im rief
 <
Nû lig du in dem steine tief:
Sô wil ich hin gen beren
Iezent ûf diser verte gân;
Ez muoz mir wesen undertân.
Des wil ich dich beweren .>
 <
Neinâ, helt, unde tuo ez nit,
Kêr wider hin ze walde,
Dort hin dâ du mit mir strit.
Dar kumt hiltbrant balde,
Waerlich er suocht dich selber heim.
Der rîche krist von himele
Der helf doch unser eim .>
Des was der ris unmâzen vrô.
Vil bald verwâpent er sich dô
unde kêrt wider hin ze walde.
Hinder ein rein er sich dô leit,
Dâ er mit dem von berne streit.
Dô kam hiltbrant balde.
Er kam kurzlich dâ geriten
Al ûf die heide grüene
Dâ sô manlich was gestriten
Von zweigen degen küene.
Dâ wurden semlich sleg geslagen
unde daz ez in dem buoche
Nieman kan volsagen.
Nû lâze wir hern dietrich ligen.
Ze berne wart sîn nie verswigen:
Die sîne alle sande
Siu klagten sêr den sînen lîp.
Dô sprach vil manec schoenez wîp
Ze meister hiltebrande
 <
Unser hêrr ist leider tôt;
Er waer wol widerkumen.
Im hât der rise sigenôt
Reht den lîp genumen,
Daz er sô lâng ist über daz zil.
Des starken risen krefte
Ist im gewesen ze vil .>
Hiltebrant sprach < daz ist wâr.
Mîn hêrr der ist gar lânge zwâr,
Daz er nit kumt ze lânde.
Ich hân imz allez vor geseit,
Dô ich mit im ze walde reit,
Daz er dem vâlânde
Nit wol mähte widerwegen,
Der edel vürste maere,
Den sînen ungefüegen slegen,
Von bern der vürste hêre,
Als im wol waer gewesen nôt.
Der ist von dem risen
Reht gelegen tôt .>
Alsô sprach meister hiltebrant
 <
Sô werdent waerlich sîniu lânt
Sîn niemer mê ergetzet:
Hân wir verlorn den vürsten hêr,
Sô wirt beren niemer mê
Mit hêrrn als wol besetzet,
Stüend ez unz an den jungsten tac.
Daz wizzent sicherlîche
Sîn kraft nieman gelîchen mac.
Mîn hêrr, her dieterîche,
Er was der manheit gar ein kern.
Ô rîcher krist von himele,
Wie süln wir sîn enbern?>
Siu liten leit unde ungemach.
Sigestap der junge sprach
 <
Daz ich ie wart geboren,
Hân wir verlorn den vürsten hêr!>
Daz klagt der edel rîter sêr.
 <
unde wie wir im alle wâren
Ûz der mâzen alsô liep!
Er zôch uns wol nâch êren.
unde hât uns dann der waltdiep
Genumen unsern hêren,
Waerlich sô ist wol mügelîch
Wir wâgen lîp unde leben
Al umb den vürsten rîch .>
Dô sprach der starke wolfhart
 <
unde ist er dann ûf dieser vart
Êrlich ze tôd erslagen
Al von dem ungefüegen man,
Der edel vürste lobesan,
Dest mîn darf man in klagen:
Wir müezen sterben alle sant,
Ez sî arm oder rîche.
Ez geschaech mir lieber von heldes hant,
Wan daz ich boeslîche
Laeg unde stürb in einem strô.
Würd ich êrlich erslagen,
Des waer mîn herze vrô .>
Alsus rett och der wîgant
 <
Gund mirz mîn oehein hiltebrant,
Sô wolt ich dem von beren
Des allerêrsten rîten nâch:
Al ûf die vart sô ist mir gâch .>
Sô sprach der küene keren.
 <
Vund ich den ungefüegen man
Dort halten in dem gewilde,
Sô würd von mir gegriffen an
Des veigen tiufels bilde.
Est wâr, ich macht in strîtes sat.
Man müest och unser einen
Tôt tragen von der stat .>
Dô sprach sich meister hiltebrant
 <
Ich gelobtz mînem hêrren in sîn hant,
Ich wolt in ze êrste rechen
unde wolt rîten in den walt.
Wolfhart, du küener degen balt,
Daz wil ich an im nit brechen.
Ein wârzeichen wil ich dir lâzen:
Kum ich nit in zwelfen tagen,
Daz solt du, degen, wol verstân.
Sô bin ich ze tôd erslagen
unde hân verlorn daz leben mîn.
Sô lâz dir an den risen
Dann alsô nôte sîn .>
Hiltebrant verwâfent sich.
Dô sprach diu herzoginne rîch
 <
Ô wirt unde edeler hêrre,
Muoz ich dich als verloren hân
Von dem ungefüegen man,
Sô ist mir vröude verre:
Ich weiz wol daz ich sterben muoz
Von rehtem herzeleide.
Wann ich gedenk an iwern gruoz
unde daz ich von iu scheide,
Sô bricht mir mînes herzen tür.
Ich vörht der starke rise
Scheid uns von hinnan vür .>
Dô sprach der starke wolfhart
 <
Vil edliu herzoginne zart,
Wie gehebent ir iuch umb ein alten!
Nement einen jungen man,
Der iuch baz getroesten kan,
unde lâzent sîn got walten.
Kumt er her wider, daz ist guot:
Sô sülnt irn schôn enpfâhen.
Edliu herzogîn vrouw uot,
Waz mac iu daz vervâhen,
Daz ein alter bî iu lît?
Nement einen jungen:
Der troestet iuch ze aller zît .>
Dô sprach diu herzogîn zehant
 <
Wolfhart, du trîbst dînen tant,
unde dörft ich sîn doch nîte.
Ez ist mir umb keinen schimpf.
Du hâst sîn von mir ungelimpf.
Wan ich dô hin sich rîten
Den allerliebsten hêrren mîn,
Ich liez mich lieber begraben .>
Alsô sprach diu herzogîn.
 <
Ich hân mit im gehaben
Alsô manegen lieben tac.
Ôwê, daz vor leide
Nieman sterben mac!>
Dô sprach der starke wolfhart
 <
Vil edliu herzoginne zart,
Nû rât ich iu doch rehte.
Wellent ir nit volgen mir,
Den veigen schaden habent ir .>
Beide riter unde knehte,
Die lacheten dô alle sant,
Wie wol siu leidic wâren.
Dô sprach meister hiltebrant
 <
Vrouw, ir sülnt wol gebâren.
unde waeren mîner tag nit mê
unde solt ich iezent sterben,
Sô waer mir nienent wê .>
Heiz weinend siu im den helm ûf bant.
 <
Gehabent iuch wol>, sprach hiltebrant,
 <
Vrouw; des wil ich iuch bitten.
Nû ist ez doch daz êrste nit,
Ez ist ie mîn alter sit:
Ich bin dick ûz geritten,
unde daz ich doch kam wol gesunt
Her wider heim ze lânde.
Was ich wol ein wênic wunt,
Sô het ich mit mîner hande
Getân wol zwürent alsô vil.
Ach, vrouw, durch iwern willen
Ich gerne strîten wil .>
Dô wolfhart den kus ersach,
Zer herzoginne er dô sprach
 <
Nû ist der ris verloren!
Wann mîn oehein hôchgemuot
Gedenckt an den kus sô guot
Al von der ûzerkoren
Sô ist ez umb den grôzen man
Waerlich gar ergangen.
Wann er von vrouwen wunnesan
Wirt lieplîchen umbvangen,
Sô gewinnt er wol eins lewen muot
Daz er ist in den noeten
Wol vür sehzic guot .>
Dô sprach diu herzogîn vrouw uot
 <
Sît daz ez dich nû dunkt sô guot,
Sô soltu ouch nemen eine
Diu dir ein kus ouch alsô tuot
Sît ez dich sô übel muot .>
Er sprach < dô wil mich keine:
Ich bin sô wol gerâten nit
Daz man sich an mich kêre.
Wann ich ir eine dar umb bit,>
Sô sprach der degen hêre,
 <
Sô kêrt siu mir daz hinder teil:
Ich mac ir nit vil bitten,
Ich lâz ez an ein heil .>
Dô erlachten siu alle sant.
Dô hiez im meister hiltebrant
Ein guot ros bald har ziehen.
Dar ûf er ritterlîchen saz.
Grôz ze sînen brusten ez was
unde hinden, umb die diehen,
Reht als ein apfel sinewel
Gestellet âne wende.
Ze sînen vüezen was ez snel.
Man bôt im zuo der hende
Sînen schilt unde och sîn sper.
Er neiget dem gesinde;
Ze walde stuont sîn ger.
Siu tâten im manegen segen nâch.
Al durch des edeln berners râch
Ze noeten kam der alte.
Diu schoene vrouwe im nâch kapft,
unde dô er hin ze walde stapft
Die stîge manicvalte.
Er kam kurzlich dar geriten
Al ûf die heide grüene
Dâ sô manlich was gestriten
Von zweigen degen küene.
Dâ wurden semlich sleg getân
unde daz ez in dem buoche
Nieman volsagen kan.
Hiltebrant sach umbe sich,
Ob er sîn hêrren dieterich
Iergen tôt ligen saehe
Oder den starken risen grôz.
Dô vant er sînes hêrren ros
Mit eim satel spaehe.
Ez gienc hin sliefen umb die boum
unde suochte sîne weide.
Ez het zertreten sînen zoum.
dô geschach im nie sô leide
Von bern dem alten hiltebrant,
Dô er sînes hêrren ros
Dort alsô lidic vant.
 <
Ôwê>, sprach hiltbrant, < mîner êrn,
Solt ich mînen lieben hêrn
Alsô hân verloren
Von dem ungefüegen man?
unde daz ich in och kaeme an:
Er mäht ez hân verboren.
Ôwê, daz mich got ie beschuof!>
Begund er lûte rüefen
Alsô manegen lûten ruof,
Der küene degen stüefe.
 <
Von berne lieber hêrre mîn,
Bist du iergen lebende?
Gip mir die antwurt dîn .>
Nieman antwürt im ein wort.
Der ris ez alles sament hôrt,
Lac hinder eim gevelle,
Er luoget durch die hürste dar:
Dô nam er hiltbrands eben war.
unde wer dô hoeren welle,
Dem seit diu aventiure daz,
Wie ez im dar nâch ergienge,
Dô er in dem walde was
unde in der ris gevienge.
Daz wizzent wol die liute noch
unde die ez in dem buoche
Vindent geschriben doch.
Der ris luogt durch die hürste dar:
Dô nam er hiltbrands eben war
unde kôs dô an dem grîsen
In welher aht er waer ein helt.
Dô sprach der rise ûzerwelt
 <
Mich muot, sol man dich prîsen
unde daz dîn lop sô wît sol gân
Durch älliu lânt gelîche.
Die leng ich ez nit vertragen kan,
Daz du sô vrevellîche
Gâst hier vor den ougen mîn:
Du muost mir och hie gelten
Mînen oehein grîn.
Die mir mîn oehein hânt genumen,
Ich lâz ir keinen hinn bekumen.
Wele ich hie gevâhe,
Ez muoz in an ir leben gân .>
Hiltebrant, der küene man,
West sîn nit sô nâhe.
Ûf der starke rise spranc
Mit sîner staelîn stangen.
Diu wîle was im dô nit lânc.
Der rise kam gegangen.
Über hiltbrands red sô was im zorn:
 <
Du kanst dich nit gehüeten,
Den lîp hâst du verlorn .>
 <
Nû weiz ich doch>, sprach hiltbrant dô,
 <
Waerlich ich bin dîn hiut gar vrô,
Daz ich dich hie hân vunden:
Wie wol du hâst abgezalt mich,
Du muost mir von hern dieterich
Sagen ze disen stunden.
Sag an: hâst in ze tôde erslagen
Oder ist er dîn gevangen?
Daz muost du mir balde sagen
unde wie ez sî ergangen
Umb den vürsten lobesan,
Sît ich dich in dem gewilde
Aleine vunden hân .>
Dô sprach der ungefüege man
 <
Strîtes wirst du nit erlân,
unde taetest dûz ungeren.
Ich gib dir des die triwe mîn:
Ez gât dir an daz leben dîn.
Des wil ich dich beweren .>
Sô sprach der ungefüege man.
 <
Mich müet dîn heimsuochen.
Du, hiltebrant, nû sage an:
Wie getarstu es geruochen,
Mich zuo eim strît gesellen hie?
Du vindest ûf mîn triwe
Daz dîn herr an mir lie,
Dem ich erziuget hân mîn sit .>
 <
Dîn grôzez drouwen hilft dich nit.
Ich sage dirz durch kein vorhte:
Ez muoz dir an daz leben gân,
Sît ich dich hie nû vunden hân,
Du starker ris verworhte .>
Der ris sîn stange zuht hie mit,
Er sluoc hin ûf den alten,
Hiltebrant der sûmt sich it,
Er bat sîn got walten.
Zagheit was in beiden tiur:
Siu sluogen ûf einander
unde daz daz wilde viur
Ûfe spranch hôch in die luft.
Hiltbrant sprach < dîn grôzer guft
Wirt dir von mir ze sûre,
Von mîner ellenthafter hant .>
Alsô sprach meister hiltebrant.
 <
Du grôuer waltgebûre,
Du hâst nit gesprochen « ob got wil »:
Des vürsten hâstu vergezzen
Der mir der krefte gît sô vil .>
Dem risen wart gemezzen
Von dem alten dô ein slac
Daz er ûf der heide
Vor im gestrecket lac.
Der rise wider ûfe spranc
Mit sîner staelîn stangen lânc,
Was ûf vier ort gesliffen,
Noch scharpfer dann kein scharsach . l
Si vrumeten grôz ungemach
Wô siu einander griffen.
Hiltbrant den schilt zuo armen nan
Al vür die slege swaere.
Er sprach < sag an: wie hâstu getân
Mit dem bernaere?
Er was der liebste hêrre mîn.
Hâstu in ze tôd erslagen
Oder ist er gevangen dîn?>
 <
Zewâr ich dirz nit sagen mac:
Mich müet sêr dîn herter slac;
Dar zuo hâst mich gescholten.
Ob ich dir von dem vürsten seit,
Du hettest ez vür ein zageheit.
Wô man daz reden wollte,
Sô spraechest du ze iederman
Du hettest mich betwungen .>
Sô sprach der rise vreissan.
 <
Dir ist noch ungelungen:
Êrst hebt sich mîn strîten an.
Ich hett sîn iemer laster,
Solt ich dir ze bîhte stân .>
Her hiltbrant sprach < nû walt sîn got:
Du maht wol sîn des tiufels bot,
Alsô du mir erscheinest,
Ûz der hellen her gelouf,
Du maht wol sîn des tiufels kouf.
Ichn weiz wie du ez meinest:
Du lîst mir alsô grimme ob
Mit dînen geswinden streichen .>
Siu vâhten beide wol nâch lob.
Hiltebrandes zeichen
Daz was ein guldîn sarbant,
Dâ bî man den hêrren
Kant über älliu lânt.
Dô der ris daz zeichen sach,
Ze hiltebranden er dô sprach
 <
Nû wil ich gewinnen
Daz zeichen hie mit rehtem strît .>
Des antwürt im der sturmgît
 <
Tuost du die red ûz sinnen,
Sô vermizzestu dich sîn gnuoc .>
In juste siu dô beide
Iegelîcher ûf den andern sluoc
unde daz siu ûf der heide
Gestrecket lâgen beide sant.
Waz man ie seit von strîten,
Daz ist gegen dem ein tant.
Ûfe sprungen siu beide sant.
Man hôrt dem alten in der hant
Ein wâfen lût erklingen:
Daz was sich vreissan genant,
Dâ mit er manegen helm zetrant.
Der sweiz begunde rinnen
Her nider durch die sarwât
Al zuo den selben stunden.
Alsô ez noch geschriben stât,
Siu heten beide wunden,
Die wâren dô von bluote naz.
Dô sach man nie gevehten
Kein alten rîter baz.
Der rise lief in aber an,
Hiltebrant, den küenen man,
unde sluoc in ûf den wasen,
Daz im der schilt ze stücken viel
unde im daz rôte bluot dô weil
Ze munde unde ze nasen.
Hiltebrant sich dâ bedâht
 <
Lîstu, sô bistu vlorn .>
Ûfe spranc er über maht,
Der vürste hôchgeboren,
unde gedâht im einz gar bald,
Dô er den schilt verloren het:
Den strît zôch er ze wald.
Die boum er dâ ze schirme nan.
Her hiltebrant, der werde man,
Enthielt sich als dâ hinder.
Hinder die boum er sich verbarc
Vor dem grôzen risen starc:
Der rise sluoc geswinde.
Hinder den boumen er sich enthielt
Als vor des risen sterken.
Hiltbrant guoter witze wielt:
Wann er begunde merken
Daz der ris ein slac erholt,
Sô spranc er ûz den boumen,
Reht als ein degen solt,
Daz er in aber wert ein slac.
Sus müet er sich einen lângen tac:
Der ris müeden begunde.
Wann der rise brâht ein streich,
Her hiltebrant im dô entweich,
Daz er in nit treffen kunde.
Der rise sprach < nû ist mir leit
Daz ich dich ûf der wîten
Nit hab, ûf jener heide breit:
Sô künd ich mit dir strîten.
Grôz leckerheit ich an dir spür.
Ich gib dir des mîn triwe:
Ez treit dich kleine vür .>
Dô der ris ersach den list,
Daz er sich mit den boumen vrist,
Die stang warf er ûz der hande
unde roufet ûz der boum genuoc:
Umb meister hiltebranden
Daz er sich nit verwalten kund.
Er hete in umbslagen.
Hiltebrant sich dô begund,
Sich unde sîn hêrren klagen
 <
Ô edler vürste lobesan,
Ich muoz och an die varte
Die ir vor mir hânt getân.
Sô pfleg got unser beider sêl.
Der guote hêrre sant michêl
Well unser beider pflegen.
Der ist ein engel alsô hêr,
Der mac uns wol gehelfen mê,
Wîs uns den rehten wege
Der zuo dem himelrîche gang .>
Sô sprach der küene degen.
 <
Ich mac ez nit getrîben lâng,
Ich hân mich sîn verwegen.
Ein hac hât er umb mich getân
Daz ich mich mit dem swerte
Nit mê verwalten kan .>
Wil er sich unde sîn hêrren klagt,
Dô het der ris den walt behagt
Einer halben ackerlenge.
Wô er ûz her wolte gân,
Hiltebrant, der werde man,
Der stîc was im zuo enge.
 <
daz mac uns wol ze schaden kumen>
Sprach der vürste rîche.
 <
Wir vehten durch der welte vrumen,
Ich unde her dieterîche,
Daz wir der risen übermuot
Zerstoeren; want der vâlânte
Der welt vil ze leide tuot .>
Des allerêrsten anegang
Der ris sluoc hiltbrant mit der stang
Daz er viel nider die boume
unde im daz swert viel ûz der hant,
Von bern dem alten hiltebrant.
Des nam der rise goume:
Über die boum er sich dô buct
unde greif im nâch der blaten.
Hiltebrant er ûfe zuct:
Er lac in grôzen unstaten
Vor dem risen gar unfrô.
Er truoc in ûz dem rûhen
Ûf eine wîten dô.
Er warf in nider ûf daz lânt.
Dô sprach der grôze vâlânt
 <
Êrst wil ich dir von dîm hêren
Waerlich die rehten wârheit sagen:
Ich hân in nit ze tôd erslagen.
Er gesiht bern niemer mêre:
Ich hân in gleit in mînen turn,
Vür wâr daz soltu wizzen,
Dar inn louft maneger wilder wurn:
Die hânt ab im gebizzen
Daz er verloren hât daz leben.
Ich wil dich mînen wurmen
Och ze einer spîse geben .>
Her hiltbrant gedâht in sînem muot
 <
O, hêrre got, daz waere guot!
Er mäht nit sîn erstorben
Sider von den wurmen sîn.
Ich bit dich, himelscher trehtîn,
Sî er noch unverdorben,
Ô mildiu muoter, reiniu magt,
Durch dînes kindes willen>,
Sô sprach der degen unverzagt
Gar heimelîch unde stille,
 <
Hilf doch unser eim ûz nôt
unde daz wir von dem risen
Nit beid geligen tôt .>
Der ris ze hiltebrande saz
Biz er ze im selber kaeme baz.
Er nam zwên lânge riemen:
Hend unde vüez erm zamen bant,
Von bern dem alten hiltebrant,
unde begund in dar nâch nieman
Bî sînem grâwen barte lânc:
Mit der einen hende
Er in über die ahsel swanc.
Hin zuo der steinen wende
Truoc er den alten gar unwerd,
unde in der andern hende
Die stang unde hiltbrands swert.
 <
Ôwê daz ich ie geboren wart!
Ris, trag mich anders wan bîm bart
Oder du wilt mich toeten.
Ich hân gevohten manegen tac.
Vür wâr ich dir daz sagen mac,
Daz ich ze solchen noeten
Vormâls bin nie mê bekumen .>
Er klagt ez alsô harte.
 <
Ich bin selten nie genumen
Bî mînem lângen barte.
Ôwê daz ich ie wart geborn!
Hett ich ez gewist ze berne,
Ich hett in abgeschorn,
Daz du mich woltest hân getragen .>
Der ris sprach < du darft mir nit klagen
Den dînen grôzen kumber:
Waz dînem lîbe tuot sô wê,
Daz tuon ich drî stunt deste mê.
Du dunst mich gar ein tumber:
Waerlich, du alter grâwer man,
Wô vür hast du mich ersehen?>
Sô sprach der rise veissan.
 <
Dir ist reht beschehen,
Wie wê dir geschiht von mîner hant .>
Hie mit sô was er kumen
Hin zuo der steinen want.
Dô truoc er den alten în
Mit im in die kamer sîn
unde war in unwerd nider
Daz im geschach wirser nie.
Der ris von hiltebrande gienc
Hin ûz der kamer wider,
Er suocht zwên ring staelîn zehant:
Dar în wolt ern besliezen,
Von bern den alten hiltebrant.
Er maht in wol verdriezen!
Nû hoerent wie ez im ergie,
Dô in der starke rise
Alsô ligen lie,
unde dô er in den berc was kumen.
Der was erhouwen unde ernumen
Über des risen lenge.
Dô hiltebrant daz hûs ersach
unde er dar inn het guot gemach,
Die wît unde ouch die enge:-
Dar an lac manec edel gestein
Des berges ûf allen enden
Daz alsô krefticlich erschein
Dort in der steineswende,
Reht als ob ez waere tac,-
Hiltebrant sach ez gerne,
Wie wol er sorgen pflac.
Dort stuont ein helfenbeinîn sidel.
Dar obe hiengen harpf unde videl,
Dei kurzten im die stunde.
Der twergelîn vil dâ umb wârn.
Dâ hie ein übergülte horn:
Daz satzt er zuo dem munde
Wann er diu twergelîn haben wolt;
Daz horn er dann erschalte.
Sô kam ieglichz, als ez solt,
Her loufen mit gewalte
unde spilten vor im ze aller zît
Mit tanzen unde mit singen
Des pflâgen si widerstrît.
Der berc durchschâchzabelt was,
Mit edelm gestein, grüen als ein gras,
Gar wunneclîch besetzet.
Ein pfeller man wol dâr zuo het,
Der hie dâ bî des risen bet.
Des steines schîn er letzet.
Wann der ris wolt haben nacht,
Den pfeller liez er nider
Der ds steines schîn verdaht.
Siu swungen im sîn gevider
unde dahten in als ein vürsten zuo
Des nachtes alsô schône
Biz an den morgen vruo
Sô huoben si in als ein vürsten ûf,
unde wann der ungefüege sluf
Sîns slâfes het gewartet .-
Hiltebrant sîn selbes vergaz,
Daz der berc sô schoene was,
Gar wunneclîch gezartet,
Reht als daz himelrîch getân.
Er gedâht in sînem sinne
 <
Du tuost reht als ein tôreht man:
Du mähtst sîn schaden gewinnen,
Istz daz er dich in die îsen leit.
Waz hilft dich, waerstu ze himele
unde litest doch arebeit?>
Hiltebrant sich selber want
Biz er ûf brach daz eine bant
unde er gewan die hende.
Des was er ûzer mâzen vrô.
Er begunde umb sich sehen dô:
Dort an der steineswende
Dâ sach er sînes hêrren guot
In der kamer hangen.
Her hiltebrant wart hôchgemuot.
Dar zuo kam er gegangen.
Er leit an sînes hêrrn gewant,
unde sînes hêrren helmen
Wie bald er den ûf gebant.
Er sprach < ô himelschiu künegîn,
Nû hâstu mir die gnâde dîn
Erzeiget wol ein teile
unde hâst geholfen ûzer nôt.
Ich bit dich durch dîns kindes tôt
Daz du mir gebest heile,
Daz ich den ungefüegen man
Noch mäht hie betwingen .>
Der ris der gienc dort ûzegân
Mit sînen staelîn ringen:
Dar în wolt er in hân gesmit.
Dô half im got von himele
Daz ez geschach doch nit.
Ich weiz wie ez der rise meint:
Die stand er ûz der hende leint
unde nam ein scharpfez wâfen
unde zwêne ringe stehelîn.
Er kam ze hiltebrande în
Gar zorneclîch gelofen.
Er liez die ougen umbegân:
Dô sach er hiltebranden
Sô reht wol verwâfent stân:
Er truoc an sînen handen
Sîns hêrren schilt unde och sîn swert.
Dô wart der starke rise
Êrst strîtes wol gewert.
Der ris gar zorneclîche sach.
Ze hiltebranden er dô sprach
 <
Wer hât dir ûfgeloeste
Hie diu dîniu guoten bant?>
Dô sprach meister hiltebrant
 <
Sich hebt der allergroeste
Strît in disem holen stein!>
Sârie wart gevohten
unde daz daz wilde viur erschein.
Siu tâten waz siu mohten
Ûz ir beider lîb volbringen.
Man hôrt die swertslege
Vor dem berg erklingen.
Siu triben einander hin unde her
In dem berg als über twer.
Der ris sluoc ûz der wende
Mit sînem swert ein grôzen schiel
Daz er nebent hiltbrant viel:
Den zuht er zuo der hende
unde warf den risen ûf sînen huot
Daz er umbezwirbet,
Reht alsô ein mülrat tuot.
Vil maneger der verdirbet
Dem nit wirt als ein wurf getân.
Daz aht er gar kleine,
Der rise vreissan.
Siu heten ein ungefüegen sturn,
Siu triben einander über den turn,
Dar inn sô lac gevangen
Der von bern, her dieterîch.
Hiltbrant der hie degenlîch
Ûf den risen lângen.
Sîn sleg och alsô wît erdôz:
Er hôrtz im kerkaere.
Hern dietrichs vröude diu wart grôz.
Dô sprach der bernaere
 <
Daz ist reht der meister mîn;
Daz hoer ich an den slegen.
Er wil die triwe sîn
An mir ellenden nit brechen;
Er gelobte mir er wolt mich rechen.
Daz hât er schôn bewaerte.
Daz er ist ein biderman,
Wie dick ich daz enpfunden hân!
Wô ich ie wart beswaerte,
Sô kam er alle wege nâch
unde besorgt mich alsô schône.
Des bit ich got von himel och
In dem obersten trône,
Daz er mir mînen meister behüet.
Des bit ich got von himele
Durch sîn götlich güet .>
Her dieterîch von berne rief
Ûz dem holen stein sô tief
 <
Bist du ez, hiltbrant, meister,
Durch got sô soltu weren dich!>
Siu hiwen beide degenlich
unde daz die wilden gneister
Zuo im in den stein gerirn.
Nie groezer sleg er hôrte.
Her dietrich ruofte mê dann zwirn,
Ob ez hiltbrant erhôrte,
Sînes lieben hêrren ruof,
Von den starken slegen,
Die im der rise schuof.
unde dô hiltbrant daz vernan,
Daz der vürste lobesan
Dannoch het daz leben,
Dô was er ûzer mâzen vrô.
Er begund ze beiden handen dô
Sîn swert vast ergeben
unde sluoc dem ungefüegen man
Gar vast hin zuo den vüezen.
Dô sprach der vürste lobesan
 <
Waerlich du muost mir büezen
Daz du mîn hêrrn gevangen hâst:
Ich getriwe got von himele
Daz du mir nit engâst .>
Dô sprach der ungefüege man
 <
Dîn got dir nit gehelfen kan;
Sîn kraft ist gegen mir kleine.
In mînem eigenen hûse hie,
Waz mir der helde ie widergie,
Den hân ich geholfen heine:
Sô gib ich dir sîn och genuoc.
Mich müet dîn widerkallen .>
Ûf hiltebranden er dô sluoc
Daz er begunde vallen.
Hiltbrant unden ûfe stach
Dem risen eine wunden:
Daz bluot dar nâche brach.
Der rise von dem swerte spranc.
Diu wîle diu was im nit lânc.
Zehant kam ûfe wider
Hiltbrant; der edel vürste guot
Sich vor dem risen dô behuot:
Er sluoc in niemêr nider.
Dô begund den ungefüegen man
Die sîne wunden smerzen,
Die im hiltbrant het getân.
Im was von ganzem herzen
Ûf den alten vil beger.
Dô sprach der starke rise
 <
Mich wundert waerlich wer
Müge sîn bî dir gewesen-
Ich wând ich waer vor dir genesen,
Dô ich dich het gebunden
unde ich von dir hin ûze gienc-,
Wer dir diu guoten bant ûflie
In alsô kurzen stunden.
Ich wând ich hett dir dîn gelit
Zertreten unde zerblûwen.
Sô wolt ich dîn vürhten nit.
Waerlich mich hât gerûwen,
Dô ich dich in dem walde vie,
Daz ich dich eine wîle
Dar nâch leben lie.
Sô wolt ich ruom an iu begân .>
Sô sprach der ungefüege man.
 <
Ez kumt mir ze grôzem schaden,
Daz ich iuch trag den wurmen hein.
Ich wart nie mit helden zwein
Sô sêre überladen.
Dîn hêr der wolt mich hân verbrant,
Der tiufel ûz im gluote,
Bis ich mir den liste vant:
Daz kam mir doch ze guote.
Mit ringen ich den helt betwanc.
Alsô muoz ich lîhte blîben,
Wilt du ez trîben lâng .>
Dô sprach meister hiltebrant
 <
Zewâr, du grôzer vâlânt,
Nû ist ez doch beschehen:
Wie gar ez gewesen ist dîn spot,
Sô hât mir doch geholfen got,
Daz ich triw ze sehen
Vil dicke bern unde och daz lânt .>
 <
Sô muost du nû sterben!>
Hier mite meister hiltebrant
Der ris sluoc einen scherben
Ûz dem vesten helme sîn.
Man hett im nâch dem schrôte
Ein hant geleit dar in.
Hiltbrant erschrac- ez tete im nôt-,
Daz im der ris het getân ein schrôt
Ûz sînes helmes lîsten:
Grôzen schaden er dô vorht.
Êrst wart strîtes werc geworht,
Zesamen siu dô wisten.
Die kraft die siu heten vor verlorn,
Die begundens êrste suchen.
Der rise sprach ûz grôzem zorn
unde begund im selber vluochen
 <
Ez ist wol, wie ez mir wirt ergân:
Dô ich dich het gebunden,
Solt ich dich verderbet hân.
Dô wolt ich dîn vürhten niht.
Ez ist wol, waz mir beschiht .>
Er sluoc nâch hiltebrande
Gar vaste hin ûf einen stein.
Ir beider kraft diu wa nit klein.
Bî einer steinewande
Hiltebrant sich dô verbarc
Hinder eins steines schroven
Vor dem grôzen risen starc,
Noch groezer dann ein oven.
Der ris den stein drî schuoch wît spielt.
Hiltebrant der alte
Dâ hinder sich enthielt.
Hiltebrands list dô nit enloc:
Er schriet im durch den wâpenroc
unde och sîn guot gesmîde.
unde dô er sach sîn hürnîn gwant,
Daz ez was ûf den hert zertrant,
Hiltbrant der was geschîde:
Er nam der alten wunden war
Die der von bern het gschrôten.
Er huop sich snelleclîche dar
Zem risen sigenôten
unde stach im in die wunden tief,
Daz im daz bluot ein klâfter lânc
Gegen der hende lief.
Waz der ris nâch hiltbrant sluoc,
Der stein ez allez abe truoc:
Er kund in nie errâten.
Her hiltebrant her vür her spranc;
Sîn swert im an der hend erklânc.
Von iren slegen wâte
In dem berg ein starker wint,
Reht als von eim weter.
Siu hiwen ûf einander geswind.
Iegelîcher heter
An im degenheit genuoc.
Hiltebrant der alte
Den risen aber sluoc.
In der alten wunden ein:
Der rise mahte ez doch kein
Lenge nit getrîben.
Siu triben einander hin unde har.
Er nam des risen eben war,
Er liez in niener blîben.
Daz swert er ze beiden handen nan,
Der edel vürste guote,
unde sluoc den ungefüegen man
Daz er lac in dem bluote
Vor dem vürsten ân gewer:
Er sluoc im ab daz houbet,
Der edel vürste hêr.
Dô er den sic an im gewan,
Hiltbrant der huop sich bald von dan
Gen dem holen steine
Dâ her dietrich inne lac
unde ungefüeger sorgen pflac
Von manegem wurm unreine.
Der smac tete im alsô wê,
Dem alten hildebrande.
Her dieterich leit kumbers mê,
Daz hiltbrant wol erkande
Sîns lieben hêrren ungemach,
Als von den starken wurmen
Im leides vil beschach.
Vil lût ruoft meister hiltebrant
 <
Wô bistu, von bern ein wîgant?
Ich vrâgt dich gern der maere,
Wie du hie her waerest kumen.
Daz hett ich gern von dir vernumen,
Gern west ich wie im waere.
War hetest du dîn sinne getân?
Du rit alein von berne
unde hetest manegen biderman,
Die mit dir rîten gerne.
Du hâst burclên enpfangen hie:
Dir ist geschehen als einem
Der guot lêr übergie.
Du woltest mir leider volgen nît.
Des scheid ich mich ze diser zît
unde lâzen dich ligen eine .>
Dô antwürt im her dieterîch,
Hiltbrant, dem edeln vürsten rîch,
Tief ûz dem holen steine
 <
Ez missegie mir in dem tan
In alsô grôzen sturmen.
Den lîp ich noch gesunden hân
Al vor den starken wurmen.
Hilf mir ûz, lieber meister mîn:
Ich wil dir iemer volgen
Biz ûf daz ende mîn .>
Des antwürt im her hiltebrant,
Dem edeln vürstn, dô zehant
 <
Daz tete ich alsô gerne.
Sô weiz ich wô oder wie,
Ich vind denn eine leiter hie .>
Dô sprach der vout von berne
 <
unde wiltu volgen mînem rât,
Sô kum ich ûz gedrâte
Daz ez mir niemer missegât.
Nû volge mînem râte:
Zersnîde bald dîn guot gewant
unde strick ez an einander
unde gip mirz in die hant .>
Her hiltebrant sprach < daz sol sîn
Mit willen, lieber hêrre mîn;
Ich tuon ez alsô gerne .>
Er zersneit sîn guot gewant
unde strict ez zamen, der wîgant,
Al durch den vout von berne.
Er liez ez in den stein hin în.
Er enpfie ez gar schône:
 <
Nû ziuch ûf, lieber meister mîn,
Daz dir got iemer lône .>
Daz seil ze zweien stücken brach:
Her dietrich viel sô sêre
Daz im wirser nie beschach.
Als hiltebrant den val ersach,
Leider im dô nie beschach.
Er begunde weinen sêre
 <
Ôwê daz ich ie wart geborn,
Sol ich mîn hêrren hân verlorn
Daz ich in niemer mêre
Gesihe! deist mîn groeste klac!>
Er klagt ez klägelîche.
Er gap im selber manegen slac,
Der helt, sô krefteclîche.
Die klag erhôrt er in dem stein.
Dô sprach von bern her dieterîch
 <
Kêr, meister, wider hein;
Wann kaem ich ûz in dîne pfliht,
Sô mäht ich doch genesen niht
Waerlich des grôzen valle.
Nû heb dich balde von dem weg;
Wann du bist in des risen pfleg:
Der kumt zehant mit schalle.
Wirt er gewar daz du durch mich
Bist kumen her ze strîten,
Ûf mîne triu, er mürdet dich:
Du solt nit lânger bîten.
Kêre wider gen berne hin.
Ich enpfilh dir lânt unde liute
unde diether, den bruoder mîn .>
Dô gienc er einhalp in den berc:
Dâ vant er slâfen ein getwerc.
Daz nam er bî dem barte.
Dô in daz twergelîn ersach,
Ze hiltebranden ez dô sprach
unde klagt sich alsô harte
 <
Wâfen! waz hant ir gedâht?
Daz nimt mich iemer wunder,
Oder wer hât mich hie zuo brâht,
Daz ich bin worden munder,
Wer mich sô sêr geroufet hât?>
Dô sprach hiltbrant der alte
 <
Dîn leben an mir stât:
Wiltu haben hie dîn leben,
Sô muostu mir die lêre geben,
Wie ich den bernaere
Erloes, der hie gevangen lît .>
Dô sprach eckerich an der zît
 <
Ich gib iu guote lêre.
Sagent wie ist er genant?
Daz west ich alsô gerne .>
Dô sprach meister hiltebrant
 <
Er heizt der vout von berne .>
 <
Ôwê>, sprach daz klein getwerc,
 <
Wan kan mîn lieber hêrre
In disen holen berc?
Daz west ich gerne, wan od wie,
Daz mich daz nieman wizzen lie .>
Sô sprach daz wilde twerge.
 <
Hêr, ich vrâgt iuch gern der maer,
Wölt ez iu nit wesen swaer,
Wan kam er in den berge?
Sagent mir wie ez dar umb stât .>
Dô antwürt im der alte
 <
Ein ris in hie gevangen hât
Mit sînem grôzen gwalte
unde hât in gleit in sînen stein.
Sît got beschuof die welte,
Kein lieht dar în nie schein .>
Des antwürt im der kleine man,
Hiltbrant, dem vürsten lobesan,
 <
Ich weiz ein leiter swaere,
Diu des hêrren grîmen was.
Vür wâr sô sülnt ir wizzen daz:
Diu tuot iuch leides baere;
Siu gât nider in den berc
unde ist von leder veste.
Siu worht ein listigez getwerc.
Dar umb ist siu diu beste .>
Er nam den vürsten bî der hant
unde vuort in alsô balde
Dâ er die leiter vant.
Dô er die leiter âne sach,
Lieberz im dô nie beschach.
Er nam siu alters eine:
Er mäht nit mê getragen hân.
Her hiltebrant, der küne man,
Huop sich gen dem holen steine,
Dâ her dietrich inne lac
In grôzen sorgen gvangen.
Er half im her ûz an den tac:
Die leiter liez er hangen.
 <
Von berne lieber hêrre mîn,>
Sprach hiltebrant der alte,
 <
Nemt die leiter ziu hin în .>
dô er der leiter wart gewar,
Er huop sich snelleclîchen dar
unde trat hin an die stiege.
Dô er ûz dem turne gienc
Als uns daz buoch verkündet hie
Daz ez uns nit enliege,
Hiltbrant âventiur begert
 <
Sint wilkum, lieber hêrre!
Sint ir noch nit strîts gewert?
Vröude was iu verre .>
Dô sprach der herzog eckerîch
 <
Sint wilkum ûzer sorgen,
Von bern her dieterîch!>
 <
Got lon dir>, sprach her dieterich,
 <
Sît du sô wol erkennest mich .>
Sô rett er zuo dem twerge.
 <
Wanne bistu her bekumen?
Daz hett ich gern von dir vernumen.
Wonstu in dem berge?>
Her hiltbrant sprach < wilt volgen mir,
Biutz dem twerglîn schône:
Des lîbes hâtz geholfen dir.
Gip im sîns dienstes lône.
Ez heizt herzog eckerîch:
Ez hât burc, lânt unde liute
unde ist ein vürste rîch .>
 <
Got lôn dir>, sprach her dieterich,
 <
Sît du hâst erloeset mich.
Ich sprich ez ûf mîn hulde:
Ich bin dir ûzer mâzen holt,
Ich gib dir silber unde golt.
Du hâst mich von unschulde
Erloest; daz sol ich danken dir,
Wô du ez an mich ruochest
Daz soltu wol gelouben mir,
Wô du ez an mir suochest .>
Urloup nam daz kleine twerc
unde huop sich vil balde
Hin in den holen berc.
Der berner sprach < hiltbrant, meister mîn,
Als liep als ich iu mac gesîn,
Wie hânt ir iuch enthalten?
Ich sag iu wol wie mir beschach:
Ein boum er ûz der erde brach.
Mit slegen manecvalten,
Reht als ein wilder dunerslac,
Sluoc er mich vür diu ôren.
Ich wând ez waer mîn jungster tac.
Er macht mich zeinem tôren
Wirser mir dô nie beschach,
Daz ich viel zuo der erden .>
Her hiltebrant dô sprach
 <
Al bî dem bart er mich dô vie
Dô er mit mir von dannân gienc
Gen dem holen steine.
In mînem barte lac sîn hant .>
Alsô sprach meister hiltebrant
 <
Sô was mîn vröude kleine;
Den mînen bart er mir zerlas
Reht als einem diebe
unde daz ich alles des vergaz
Daz mir ie gschach ze liebe.
Er hett mich sanfter wol getragen!
Nû lâze wir in ligen:
Ich hân in ze tôd erslagen .>
Siu giengen zuo den rossen dan:
Ûf sâzen die zwêne küene man
unde riten hein gen berne.
Dâ wurden siu enpfangen wol,
Als man vürsten billich sol,
unde sach man siu gar gerne.
Dô klagten siu ir ungemach
Den rittern unde den vrouwen,
Daz in in dem wald beschach,
unde wie siu muoste houwen
Von der allergroesten nôt
Sît hiltebrant der alte .-
Diz liet ein ende hât.
