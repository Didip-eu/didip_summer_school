 
Salomon, der wisheit bote, der seit ein pispel von gote; daz ist von swaeren sachen . daz wil ich iu chunt machen . er hât driu dinc genennet, die man vil wol bechennet, der igelichez den man ûz sînem hus wol triben chan: der trouf, der ruche, daz ubel wîp . der man hât nie sô vrumen lîp, sin hus ist nie sô rîche, rinnet im staetechlich ein tropfe ûf sin hubet, er hât sich schier geloubet des huses unde get hin unde chumt niht dar wider in . sô tribet in daz dar ûz ouch, wil im alle zît der rouch under sin antlutze gen . chan er daz niht understen, sô muz er daz hus rumen . daz enmac er niht gesumen . hât er dar zu ein ubel wîp, diu beidiu ir herze unde ir lîp wider den man gesetzet hât unde niemer des niht begat, daz er vur guot haben muge unde daz im zeihte tuge, unde wil des niemer gedagen, sine welle sprechen unde sagen, daz er ungern horet unde sin vroude storet, daz enmach er niht erliden; er muz daz hus vermiden . nû merchet salomons sin an disen dingen allen drin! den man, den er gemeinet hât, der ûz sime huse gat von den drin dingen, daz ist got . wer hât elliu gotes gebot behalten âne sunde? ich waene, den nieman vunde under allen adames chinden . in enchunde salomon nie vinden, swie meisterlich er chunde spehen . dâ von begunde er got iehen, er waere ein man aleine . sin manheit, diu ist reine; er ist ein man gewesen ie; er getet unmanlichen nie; sin manheit ist âne scham; mannes tugent unde mannes nam, die sint an im gechronet unde in allen wis geschonet . ditz mugen wir alle besunder wol merchen vur ein wunder, daz got aleine ist ein man unde doch den drin dingen chan mit sîner chraft niht widersten, ern muze ûz sînem huse gen . nû merchet, waz daz hus si unde die ungenade alle dri! swie got zehimel wesen wil, er hât noch huse harte vil . got schuf den menschen umbe daz: im entuot daz wesen ninder baz danne in des menschen hercen . christ leit vil grozen smerzen, dô daz hus wart gemeiliget, daz ez wider was geheiliget . ein islich mensch solde gotes hus sin, ob ez wolte . swer an der sele wil genesen, des herce sol gotes hus wesen . got enwaere niht staetlich sô gerne zehimelrîche, als er darinne waere . dâ von ist im vil swaere, swenne in der trouf unde der rouch unde daz vil ubel wîp ouch dar ûz vertribent elliu driu . wie daz geschiht, daz sage ich iu: unseriu herce solden innen von der heiligen minne brinnen, die wir zegot solden hân; daz waere ein viwer sô wol getân, dâ von er niemer quaeme, wan im daz hus wol zaeme . nû minnen wir alsô sere beidiu guot unde werltlich êre, daz uns dirre werlde minne unser herce unde unser sinne erzundet mit ir viwer hât, dâ von sô michel rouch gat, den der groze got sô schiuhet unde daz hus dar umbe vliuhet . der trouf, der got sin hus wert, daz er durch nôt dar ûz vert, daz ist diu bose gwonheit . uns ist daz lânge her geseit, daz der tropfe vellet durch den stein, swie man doch schowet an in zwein vil ungeliche sterche . dâ wil got, daz man merche der gwonheit meisterschaft . diu hât an sunden solhe chraft: ein chleine sunde wirt sô groz, daz si der grozzen ist genoz, swenne man ir sô gwont hât, daz man si niemer verlat . die gwonten sunde triefent zuo tac unde nacht, spat unde vruo, untz ir staet got vertribet, daz er in dem huse niht belibet . nû merchet der sunden eine, diu uns doch dunchet chleine! wir trinchen diche zevil . swaz wir mer, denne daz reht wil, getrinchen, daz si iu gesagt: daz ist der trouf, der got veriagt; der triufet im ûf sin houbet unde hât in schier beroubet des huses, daz er hine get, unde daz hus sinhalbe oder stet . daz ubel wîp ist huor gelust, die wir dâ tragen in der brust, unde swaz wir des haben wolten, des wir niht haben solden; der gelust ist daz ubel wîp, diu daz gotes hus, des menschen lîp, dem grozen got erleidet, daz er gar von dannen scheidet . dâ merche ein islich mensch bî, ob in sime gotes huse si daz ubel wîp, der rouch, der trouf! welle er behalten sinen touf, sô vrîe daz hus von den drin! sô chumet got dar wider in .
