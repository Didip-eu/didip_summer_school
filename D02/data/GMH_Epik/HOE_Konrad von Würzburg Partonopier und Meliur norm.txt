Ez ist ein gar vil nütze dinc,
daz ein bescheiden jungelinc
getihte gerne hoere
unde er nieman stoere,
der singen unde reden kan.
dâ lît vil hôhes nutzes an
unde ist ouch guot vür ürdrutz.
ich zel iu drîer hande nutz,
die rede bringet unde sanc.
daz eine ist, daz ir süezer klânc
daz ôre vröuwet mit genuht;
daz ander ist, daz hovezuht
ir lêre deme herzen birt;
daz dritte ist, daz diu zunge wirt
gespraeche sêre von in zwein.
ich bin des komen über ein,
daz beide vröude unde êre
sanc unde rede sêre
den liuten bringent unde gebent,
die nâch ir zweier râte lebent
unde in beiden volgent mite.
si lêrent hovelîche site
unde alle tugentlîche tât.
wie sol der iemer wîsen rât
in sînen muot gesliezen,
der sich des laet verdriezen,
daz man singet oder seit
von aller der bescheidenheit,
der wîlent pflâgen alle die,
der lîp nâch hôhen êren hie
mit vlîze kunde werben?
sîn wirde muoz verderben,
der guot getihte smaehen wil.
man überhüebe tugende vil,
die niht ze liehte würden brâht,
ob sanges unde rede gedâht
nie waere in tiutscher zungen.
gesprochen unde gesungen
die meister hânt sô rehte wol,
daz man guot bilde nemen sol
an ir getihte schoene.
ir rede unde ir gedoene
ist nützebaere unde vrühtic:
reht als ein boum genühtic
durch sîner tugende güete
gît obez nâch der blüete,
sus birt getihte mit genuht
nâch schoener blüete guote vruht.
Hie merket wie ich ez meine.
diu bluot schoen unde reine,
die von êrst getihte birt
unde diu dar nâch ze vrühte wirt,
daz ist diu kurzewîle guot,
diu sich alsam des meien bluot
in daz gemüete ströuwet
unde im sîn ougen vröuwet
der guot getihte hoeret,
wan ez im trûren stoeret
unde alle sorge mit genuht.
waz meine ich danne mit der vruht,
diu nâch getihtes blüete gât?
daz ist der nütze wîse rât
unde ûz erweltiu bîschaft,
diu beide mit ir lêre kraft
ze bezzerunge bringent die,
die willeclichen merkent hie
swaz man in singet oder seit.
wol tihten mit bescheidenheit
daz ist ein nütze vröuden spil:
wan daz ir worden ist ze vil,
die tihten waenent künnen,
sô möhte man vil wünnen
mit sange unde ouch mit rede hân.
getihtes lop muoz abe gân,
wan ez ist sô gemeine,
daz man dar ûf sô kleine
wil ahten ûf der erden.
der lerchen sanc unwerden
muoz von den schulden alle vrist,
daz alsô vil der lerchen ist,
die die werlt bedoenent.
si zierent unde schoenent
die heide mit ir sange lût,
unde ist er doch niht alse trût,
als ob sîn waere niht sô vil.
ez leidet aller hande spil,
des man ze vil getrîbet.
ez tihtet unde schrîbet
rede unde sanc vil manic man,
der alsô vil ze rehte kan
gesingen unde gesprechen,
als ich mit blîje brechen
kan durch einen quâderflins.
dâ von ist hôher vröuden zins
nû worden gar ze nihte,
die wîlent gap getihte.
Swie gerne ein künste rîcher man
wil tihten swaz er guotes kan,
sô ist der tumben alsô vil,
der iegelicher tihten wil,
daz der geswîgen muoz vor in,
dem edeliu kunst unde edeler sin
wont in sînem herzen bî.
swaz aber nû der tumben sî,
die getihten wellen noch,
ein meister sol niht lâzen doch
darumbe sprechen unde sanc.
swie lützel man im wizze danc
sîner meisterlichen kunst,
sô kêre doch herz unde vernunst
ûf edele doene unde edeliu wort.
wer solde reiner künste hort
darumbe lâzen verderben,
ob tugentlîche werben
nieman wolte wider in?
haet ich bescheidenlichen sin,
der nütze unde edel waere,
ungerne ich sîn enbaere
in herzen unde in muote gar,
durch daz man sîn ze kleine war
naem under tumben liuten.
in holze unde in geriuten
diu nachtigale singet,
ir sanc vil ofte erklinget,
dâ nieman hoeret sînen klânc;
si lât darumbe niht ir sanc
daz man sîn dâ sô lützel gert:
si hât in selber alsô wert
unde alsô liep tag unde nacht
daz si durch wünneclichen braht
ir lîbe grôzen schaden tuot:
wan der dunket si sô guot
unde alsô rehte minneclich
daz si ze tôde singet sich.
Hie mac ein künste rîcher man
bild unde bîschaft nemen an,
sô daz er künste niht enber
durch daz man ir sô lützel ger
unde alsô kleine ruoche.
der sîne kunst niht suoche
durch tugende rîches herzen site,
sô mache im selben doch dâ mite
vröud unde kurzewîle guot,
durch sînen vrîen hübeschen muot
sing unde spreche zaller zît.
swaz liste in sînem herzen lît,
den versmaehe durch daz niht,
daz man die kunst sô kûme siht
mit willeclichen ougen an.
den selben list, den ich dâ kan,
swie kranc der sî, sô wil ich doch
in üeben vlîzeclichen noch,
durch daz ich lânge stunde
mit herzen unde mit munde
mir selben kürzen müeze
unde ich mit worten süeze
den hübeschen trûren stoere.
swie man ungerne hoere
sanc unde süeze rede, doch
sô vindet man die liute noch,
die durch ir tugende rîchen sin
niht werfent guot getihte hin,
swâ man ez singet oder seit;
ez hât noch maneger edelkeit
unde alsô reines herzen gir
daz er sîn ôre neiget mir,
swenn ich entsliuze mînen list.
ich weiz ir einen, wizze krist,
sô tugentlichen gartet
daz sîn gemüete wartet
ûf guot getihte gerne.
der saelden leitesterne
der wîset in ûf êren rât.
der selbe diz gefüeget hât
daz ich in tiutsch getihte
diz buoch von wälsche rihte
unde ez ze rîme leite.
mit hôher wirdikeite
geblüemet stêt sîn reinez leben.
got hât im ritters muot gegeben
unde eins milten herzen ger.
den ich hie meine, daz ist der
Schaler, mîn her pêter.
der tugende strâze gêter
unde ist ûf êren pfat getreten.
er hât ze basel mich gebeten
daz ich diz werc volende.
mit sîner gebenden hende
hât er dar ûf gewîset mich
daz mîn tumbez herze sich
vil kumbers an genomen hât.
von wirzeburc ich kuonrât
erfülle gerne sînen muot.
diz maere dûhte in alsô guot
unde des tugent alsô breit,
von dem dis âventiure seit,
daz er durch sînen reinen sin
mich hât gelêret, daz ich bin
ûf diz buoch mit vlîze komen.
ich hân des werkes an genomen
mich durch sîne milte hant.
ouch hât mich heinrîch marschant
ûf diz werc gestiuret wol.
ob ez volendet werden sol,
des hilfet er mir sêre.
sîn rât mir süeze lêre
zuo wîset unde biutet.
daz buoch er schône diutet
von wälhisch mir in tiutschiu wort.
er hât der zweier sprâche hort
gelernet als ein wîser man.
vranzeis ich niht vernemen kan,
daz tiutschet mir sîn künstic munt.
dâ bî sô tuot mir helfe kunt
Arnolt der vuhs spât unde vruo,
wande er vlîzet sich dar zuo
daz vür sich gê diz werc von mir.
mit willecliches herzen gir
wont er mir dicke unde ofte bî,
durch daz ich sô betrehtic sî,
daz ich der âventiure gar
als ordenlichen mite var
daz si mit lobe neme ein zil.
der lêre ich gerne volgen wil,
ob ich kan unde ob ich mac.
swer edeles herzen ie gepflac,
der biete alher daz ôre sîn,
sô wirt im ein historje schîn,
diu beide wâr ist unde guot,
von einem rîter hôchgemuot,
der nie lastermeil gewan.
hie sol diu rede vâhen an.
Hie vor ein künec was genant
Klogiers, der hete in sîner hant
Kärlingen âne widerstrît
unde lebte sîner jâre zît
mit grôzen êren manicvalt.
sîn hôher küneclich gewalt
schein harte maneger hande.
die vürsten von dem lânde
dienten im gelîche.
er haete vrancrîche
sô starc in sîner meisterschaft,
daz wider sîner magenkraft
nieman dô getorste leben.
man sach in sweimen unde sweben
in ganzer wirde schône;
daz zepter unde diu krône
stuonden im ze wunsche gar.
sîn tugent schein sô lieht gevar,
daz man si vor den besten
sach liuhten unde glesten
in manic rîche verre.
der selbe lândes hêrre
kunde niht vor êren sparn.
ouch het er einen swester barn
gezogen gar mit vlîze,
der was vor itewîze
geliutert unde gereinet,
gewieret unde gesteinet
mit liehter unde mit reiner tugent.
sîn keiserlîchiu süeze jugent
was aller missewende vrî.
si wiel ûf milte alsam daz blî,
daz ûf der glüete siudet.
an êren übergiudet
het er manegen werden lîp.
sîn muoter daz vil reine wîp
geheizen was lucrête,
diu wol gelêret hête
den jungelinc gebâren.
eht von drîzehen jâren
was der wuocher wandels blôz,
unde schein dar under doch vil grôz
an lîbe unde ouch an krefte.
er was von erbeschefte
grâve zangies unde ze bleis.
vil maneger werder vranzeis
dienten sîner milten hant.
Partonopier was er genant
unde kunde wol an sich genemen
swaz einem hêrren sol gezemen
lobes unde wirdikeit.
gelücke het an in geleit
triwe, manheit unde ouch zuht.
wart ie keiserlîchiu vruht
unde ein liutsaelic lîp gesehen,
daz muoste zwâre an im geschehen,
wande er was der schoenste knabe,
von dem ich noch gelesen habe
in tiutsche unde in latîne.
von sîner vorme schîne
Kärlingen was erliuhtet
unde lobelîche erfiuhtet
mit sîner saelden touwe.
sîn herze was ein ouwe,
dar inne wuohs der êren bluot;
er was bescheiden unde guot,
küene, starc unde ellentrîch,
gespraeche unde alsô wünniclîch,
daz manegem schoenen wîbe
daz herze in deme lîbe
nâch im wolte brechen.
waz sol ich vürbaz sprechen?
an im brast al der saelden niht,
die man an menschen lîbe siht,
den got erwünschet selber hât
unde alle sîne hantgetât.
Durch die vil hôhe edelkeit,
der wunder was an in geleit,
wart im sîn oeheim alsô holt,
der künec, daz er allez golt
vür in niht enhet genomen.
ez was von âventiure komen
alsô zeinen stunden,
daz mit sînen hunden
Klogiers wolte rîten jagen
in ein gevilde bî den tagen,
daz was genant ardenne
unde wirt noch eteswenne
geheizen in vrancrîche alsô.
der walt von zêderboumen dô
was rîch unde von cipresse.
zer heilegen kriuzes messe,
sô die wilden eber sint
ze jagene zîtic unde der wint
daz loub beginnet rêren,
seht, dô begunde kêren
der künec unde der neve sîn
ze walde, dâ vil manic swîn
het sîne weide unde ouch sîn leger.
ir hunde nâmens unde ir jeger,
dâ mite vuoren si zehant
dar in den vorst, den ich genant
hân bescheidenlichen vor.
ûf eines grôzen swînes spor
kômen si dô mit genuht;
daz kêrte vor in ûf die vluht
unde îlte vür sich in den walt.
die snellen hunde manicvalt
liefen im geswinde nâch:
in wart ûf sîne reise gâch.
Si volgten im gar schône.
in einem süezen dône
ir stimme klungen unde ir lût.
durch brâmen unde wildez krût
wart daz eberswîn gejaget.
Partonopier sich unverzaget
ûf sîner verte schouwen liez.
ein horn unde einen jagespiez
der ellentrîche vuorte,
dâ mite er balde ruorte
nâch dem eber durch daz mies.
die hunde mante er unde blies
nâch meisterlîchen prîse
sô vremde jagewîse,
daz man sô wilde nie vernam:
dâ von daz eberswîn dô kam
gerûschet an den snellen.
der hunde lûtez bellen
durchbrechen ez begunde sider:
ez warf sich hin umbe wider
unde stuont vor im en bîle
mit grimmiclicher île.
Partonopier, als er gesach
daz im diu state wol geschach,
daz er daz swîn nû mohte slahen
unde er solde in im dâ twahen
mit bluote sînen scharpfen spiez,
niht lânger in dô bîten liez
sîn ellentrîcher mannes muot:
sîn jagepfert schoen unde guot
nam er dô mit beiden sporn,
als ein helt vil ûz erkorn
dem swîne er balde engegen reit.
daz kam geloufen, sô man seit,
ze wer sich harte setzende
unde grimmiclichen wetzende
die zene, daz der schûm dar abe
vlôz . ouch wolte sich der knabe
lânger hie niht sûmen.
sîn wetzen unde sîn schûmen
ein ende er schiere nemen liez:
den grimmen unde scharpfen spiez
stach er durch ez unde dranc.
des wart im lop, prîs unde danc
von in allen dô geseit.
Klogiers sîn oeheim wart gemeit,
daz im dis êre was geschehen.
er haete ez selbe wol gesehen,
daz er daz swîn ze tôde sluoc.
durch daz wart er gerüemet gnuoc
von im unde dem gesinde.
 <seht!> sprâchen si, < dem kinde
gelücke unde êre ist widervarn.
wâ gehôrte ie muoter barn
daz ein drîzehenjaeric knabe
sô griulich swîn gevellet habe
als der junge süeze kneht?
got êre in iemer, daz ist reht .>
Alsô wart er geprîset,
gerüemet unde gewîset
mit lobe in hôhe wirdikeit.
nû daz der eber tôt geleit
wart von im ûf daz grüene gras,
dô warp, als im gemaeze was,
der jungelinc vil hôch geborn:
ze valle blies er in daz horn,
der edel unde süeze kneht,
unde tete dem swîne gar sîn reht.
er gap den hunden dar ir teil
unde machte si vrech unde geil
als ein jegermeister hôch.
swaz in spîse doch gezôch
von dem vil starken swîne,
daz warf in dar der vîne
unde der vil reine jungelinc:
dâ von ir muot unde ir gerinc
stuont ûf loufen deste mê,
wand in wart noeter vil dann ê
ze hetzen unde ze jagenne.
waz touc nû mê ze sagenne?
si wurden in dem muote
von des ebers bluote
gereizet ûf ein ander swîn.
daz wart in ouch des mâles schîn,
wan ez von dem gevelle
unde von dem horngeschelle
erstoubet was unde ûf getriben.
daz ê den hunden was beliben
ir teil, des was in aber gâch
ze loufen disem eber nâch,
der niwelichen ûf der vart
in kunt von âventiure wart.
Si kômen dô ûf sîne trift.
durch dorne unde über manege schift
begundens im dô volgen.
des wart im vaste erbolgen
Klogiers der küene, alsô man seit.
in sînem muote was im leit
an den erwelten hunden,
daz si dô niht erwunden
unde ir hetzen liezen abe.
Partonopier der werde knabe,
als er bevant diu maere,
daz dem künege waere
leit ir strîteclîchez jagen,
dô kêrte er nâch in, hôrte ich sagen,
unde woltes ûz dem walde
trîben wider balde.
daz truog in vür niht umbe ein ei.
swie vil er in dô zuo geschrei,
si liefen allez vür sich doch
nâch dem swîne, wand ez noch
was vor in harte verre.
unde dô der juncherre
niht erwenden kunde
die snellen jagehunde,
dô reit er allez ûf ir trite
unde volget in sô lânge mite,
unz im sîn meiden ûf der vart
ersticket von der hitze wart
sô vaste unde alsô sêre,
daz er niht vür baz mêre
mocht in den walt gerîten.
darumbe er ze den zîten
erbeizte von dem pfärde nider
unde sluog ez bî der strâze sider
an ein gras vil grüene,
durch daz der meiden küene
ze krefte wider kaeme
unde an sich dô genaeme
ruowe unde eteslich gemach.
rehte dô diz dô geschach
unde bî der selben stunde,
dô wâren ouch die hunde
sô verre von im in den walt
geloufen mit dem swîne balt,
daz der juncherre wünnesam
si weder spürte noch vernam.
Er haete si dô gar verlorn.
daz wart im leit unde zorn
daz er vil trûric nider saz.
dâ stuont ein eich, geloubet daz,
dar under liez er sich dô nider.
unde dô der tugende rîche wider
kam ze deme künege niht,
dô was er leidic, sô man giht,
unde hiez in suochen balde.
swaz liute ze dem walde
mit im durch jagen was geriten,
die begunde er tiure biten,
daz si partonopieren,
den klâren unde den vieren,
suochten in dem vorste.
ir keiner dô getorste
wol übervaren sîn gebot.
si riten gâhes âne spot
den tugende rîchen suochen
unde algemeine ruochen,
daz er dâ würde vunden.
nû was er nâch den hunden
sô verre komen in den walt,
daz in weder junc noch alt
kunde vinden noch erspehen.
als er dô niender wart gesehen
noch vunden in der wilde,
dô klagte man sîn bilde,
daz edel unde lieht erschein.
Klogiers der künec sîn oehein
biz ûf den âbent sîn dô beit.
dar nâch kêrte er unde reit
wider heim mit klagender nôt:
er vorhte, er waer gelegen tôt,
der tugende rîche vürste,
von tieren in der hürste.
Sus kam der künec heim gevarn.
der junge sîner swester barn
ein in dem walde dô beleip.
den tag er drinne gar vertreip
biz ûf die nacht vil timber.
niht ander wongezimber
wan hôhe boume was sîn dach.
ûf den boumen er dâ sach
egedehse unde wildiu tier.
 <ei waz tuon ich partonopier,
daz ich gewan mîn leben ie?
begrîfet mich diu nacht alhie,
sô bin ich tôt, daz weiz ich wol.
der walt ist aller würme vol,
des bin ich zwâre vil gewis.
hie lît der übele aspis
verborgen unde stille.
dâ bî der cocodrille
slâfet unde rûzet.
hie loset unde lûzet
der basiliske tougen,
der sterbet mit den ougen
den menschen, als er in gesiht.
dâ von enweiz ich rehte niht,
waz mir geschehen sol ze nacht.
got hêrre, ob mich dîn hôhiu maht
beschirmet niht, sô bin ich tôt.
dâ von hilf mir ûz dirre nôt
durch dîne gotelîche tugent.
lâ niht verderben mîne jugent
von ungehiuren sachen.
geruoche mich bewachen
vor solher âventiure,
diu mich ze schaden stiure .>
Die rede treip der junge.
sîn wol gespraechiu zunge
got alsus vil tiure bat.
in hete daz irre wilde pfat
erschrecket in dem muote.
der edele unde der guote,
der hövesche unde der klâre,
was noch ein kint der jâre
unde was gevaren selten ê:
darumbe entsaz er deste mê
den wüesten ungehiuren walt.
nû daz der junge degen balt
vorhte alsô der sorgen werc,
dô sach er vor im einen berc
nâch lângem ungeverte:
zuo dem truog in der herte
stîc, den er mit leide vuor.
als mir dis âventiure swuor,
sô tete er weder wirs noch baz,
wan daz er von dem meiden saz
unde vuorte in mit im an der hant.
der was geriten unde gerant
sô vil ân allez vuoter,
daz in der knappe guoter
brâht ûf den berc vil kûme.
ein tou von wîzem schûme
ûz im von starker hitze dranc.
vil dürre mager unde kranc
schein daz pfärt von hunger.
ouch was sîn hêrre junger
âmehtiger unde missevar.
iedoch kam er ze jungest dar
mit noeten ûf den hôhen vlins.
er haete lâzen swaeren zins,
ê daz er kaeme durch daz holz.
sîn leben hövesch unde stolz
vil tiure wart verzollet.
swaz an im was ervollet
dâ vor mit guoter spîse,
daz hete nû der wîse
unde der vil saelden rîche
erdarbet jâmerlîche.
Nû daz er ûf den berc was komen
unde er mit im dar ûf genomen
hete sînen meiden,
doch swanc daz kint bescheiden
unde der junge schoene knabe
aleine sich den berc hin abe
reht als ein grimmez välkelîn,
daz hungert unde die pfrüende sîn
wil suochen ûf der heide.
sîn ougen liez er beide
verr über daz geböume gân.
dô sach er sweben unde stân
jensît des berges âne wer
daz tobende unde daz wilde mer,
dâ wunder inne wirt gesehen.
unde als er daz begunde spehen
rehte unde endelichen gar,
dô nam er sîne kêre dar
anderthalp den berc ze tal
ûf einem rûhen stîge smal;
der truog in ûz dem walde.
doch kam er nie sô balde
von dem berge zuo dem sê,
diu nacht het in begriffen ê
mit ir schîne tunkelvar.
iedoch kam er ze jungest dar
zuo dem mer ûf einen sant.
den meiden vuorte er an der hant
bî dem stade ûf unde nider.
er dâchte vür sich unde wider,
waz er solde grîfen an.
her unde hin, dar unde dan
gienc der getriwe denkende,
sîn herze in sorge senkende
vast ûf des grüenes plâne.
nû gap der liehte mâne
durch diu wolken sînen glast,
dâ von der ellende gast,
vil reine an der gebürte,
bî dem stade spürte
ein schif unde eine brücke dran,
ûf der man sanfte mohte dan
getreten in die barken.
daz selbe schif mit starken
listen was gezieret,
unde allenthalp gewieret
mit golde unde mit gesteine,
sam ez ein wilde veine
ze wunsche ir selber haete erwelt.
iedoch envant der junge helt
niht lebendes dar inne.
er dâchte in sînem sinne,
daz in dem schiffe maere
doch vridelicher waere
dann ûf dem sande bî dem mer.
dâ von sô gieng er âne wer
an die barken wünnesam.
sîn pfärit vuorte er unde nam
mit im dar vil schiere,
durch daz diu wilden tiere
niht kaemen ûz dem walde
unde ez harte balde
vrazen ûf dem sande breit.
nû daz er in daz schif geschreit,
dô saz er nider an daz ort.
sîn houbet legte er ûf daz bort
unde entslief ein kleine.
sîn herze vröuden eine
was unde hôher wünne.
des wart sîn ruowe dünne
unde sîn beswaerde tiefer.
nû wachet unde sliefer,
sam der in einem twalme lît,
wan ze dem mâle unde ze der zît,
dô der guote alsô gelac
unde er sich ruowe dô bewac,
dô wart daz schif gestôzen an
von im selben unde ran
ûf daz mer in kurzer vrist,
als ez vil hôher künste list
geschaffet haete unde ûf geleit.
Partonopier vil ungemeit
wart hie von gemachet,
wand als er was erwachet
unde er bevant diu maere,
daz von dem stade waere
daz schif gegangen ûf den sê,
dô wart im alse rehte wê
ze muote daz er weinte
unde jâmers vil erscheinte,
sam die knaben unde diu kint,
diu vruo zen noeten komen sint,
der si wâren ungewone.
im tete sîn angest sô gedone,
daz ich ez iu niemer kan gesagen,
wie vaste er sich begunde klagen.
Er was alrêrst ze noeten komen
unde het sich sorge an genomen
nâch kumberlicher arbeit.
er wânde vliehen grimmez leit
des nachtes in dem schoenen kiel:
weiz got dô kam er unde viel
in groezer ange bî der vrist,
wan diu vorhte sterker ist
ûf dem sê denn ûf dem stade.
swen ungelücke unde übel schade
bringet ûf dem mer ze nôt,
dem kan niht anders dan der tôt
gegenwürtic werden.
ûf lânde unde ûf der erden
mac man sich mit listen
enthalten unde gefristen,
des ûf dem wazzer niht geschiht;
man ist dâ sunder zuoversiht,
swenn ungelücke brîchet vür.
dâ von der knabe ûz hôher kür
leit in sîn herze mûrte:
gar inneclîche er trûrte,
dô daz schif begunde gân.
ich hân des endelîche wân,
er wolde sîn gewesen doch
in dem wüesten walde noch,
dar ûz er was geloufen ê,
durch daz er niht ûf dem sê
den lîp gewâget haete alsô.
der wint mit sîner krefte dô
kam in die segel starke.
des was des knaben barke
in einer kurzen wîle
geswummen manege mîle.
Si kam vür sich geflozzen
unde balde enwec geschozzen,
sam ûz der nüzze vert der bolz.
des wart dem jungelinge stolz
von sorgen alse rehte heiz,
daz im der angestlîche sweiz
drang ûz an allen enden.
an sînen blânken henden
 (die wander unde weinte)
vil jâmers er bescheinte,
ez möhte got erbarmen.
er sprach < owê mir armen,
waz sol mir dirre tiure kiel?
ich wolte ûz sorgen unde viel
in zwirent groezer arbeit.
ez ist wâr daz man noch seit,
daz ein arbeitsaelic man
nâch einem schaden ie gewan
zwivalten kumber gerne.
mit schaden ich hie lerne
varen ûf dem wilden sê,
wan ich beschouwe niemer mê
den oeheim unde die muoter mîn.
got welle mir beholfen sîn,
sô wirde ich hînaht âne wer
versenket in daz tobende mer .>
Sus vuor der ûz erwelte
sich klagende unde quelte
den lîp mit maneger herzen nôt.
er was warten ûf den tôt
unde in der werlte ûf anders niht,
wand er deheine zuoversiht
haete ze dem lebetagen.
in lie daz aller meist verzagen,
daz er aleine dâ beleip.
nû daz er in der nôt vertreip
die nacht biz an den morgen,
dô was sîn muot von sorgen
ein teil enbunden unde ûz klage,
wand er ersach dô bî dem tage
in der barken ein gezelt,
daz nie keiser ûf daz velt
sô wünneclîchez nie gesluoc.
ouch lag an dem schiffe gnuoc
rîcheite, des nam er dô war.
si wâren beide erwünschet gar
unde an gezierde wunderlich.
dâ von gedâhte er wider sich,
daz im durch âventiure
diu barke zeiner stiure
waer in der nacht gesendet.
durch den gedanc erwendet
wart ein teil sîn ungemach.
vil schiere spürte er unde sach
eine burc unde eine stat
bî dem mer, daz man getrat
in zwô schoener veste nie.
von in beiden verre gienc
durchliuhtic unde liehter schîn.
vil reine unde ûz der mâzen vîn
wârens unde dûhten.
si glizzen unde lûhten
als ein gestirne wünniclich.
Partonopier dô wider sich
gedâhte in sînem muote
 <jâ hêrre got der guote,
wie sol mir aber noch geschehen?
waz wunders habe ich hie gesehen?>
Hie mite stiez der kiel ze stade
als eben unde sô gerade
als er von meisterlicher art
waer an die reise unde an die vart
gewîset unde geslihtet.
er haete sich gerihtet
der bürge unde ouch der stat engegen,
die man niht kunde baz gelegen
noch erwünschen zwâre.
Partonopier der klâre
mit vröuden ûz dem schiffe trat.
dô het er von der selben stat
enphangen hôchgemüete,
wan er begunde ir güete
beschouwen ûf ein ende.
ir porten unde ouch wende,
ir türne unde alle ir mûre
von golde unde von lâsûre
sach er vil schône glîzen.
mit rôten unde mit wîzen
mermelînen steinen
wâren si nâch reinen
siten wol gezieret,
gequâdert unde gevieret,
alsam ein schâchzabelspil.
Partonopier schoenheite vil
an der selben veste sach;
er kôs an ir vil rîch gemach
ê daz er kam dâ rîn gevarn.
doch vander einer muoter barn
niendert ûzerhalp dervor.
des kêrte er dar în ze dem tor
unde wolte gerne schouwen,
ob rîter unde vrouwen
dâ waeren oder lebendes iht.
dône was ein mensche niht
dar inne, den er saehe.
dâ von der knappe spaehe
verzagte in sînem muote.
doch reit der hövesche guote
durch die gazzen über al,
dâ manic wunderlicher sal
inne gab erwelten schîn.
si wâren alle mermelîn
geverwet maneger leie dâ:
der eine rôt, der ander blâ
vil wünniclichen lûhte;
der dritte in grüene dûhte,
der vierde wîz, der vünfte gel,
der sehste brûn . êst niht ein spel
daz ich iu wil ze maere sagen.
mit silber oben übertragen
daz dach was, niht mit ziegel,
unde gleiz alsam ein spiegel
der gar durchliuhtige knopf.
dar ûf manic edel kopf
schein von golde lieht gevar.
swer diu venster worhte gar,
der kunde si wol zieren.
von lewen unde von tieren
was vil dar an gehouwen.
man dorfte nie beschouwen
sô manegen schoenen palas.
an den louben vorne wa
manic bilde hôhe erhaben
unde etelîchiu drîn ergraben,
als man ez wünschen solde.
mit lâsûr unde mit golde
was vil an dem gemiure
der alten âventiure
gemâlet harte reine.
die strâze mit gesteine
wâren gesterîchet,
dâ von diz maere sprîchet,
swenne ez begunde nazzen,
von regene die gazzen
wurden lûter als ein glas.
ein iegelicher palas
schein von gezierde harte rîch.
ein ander wâren si gelîch
unde alle in einer mâze wît.
man dorfte weder ê noch sît
beschouwen nie deheine stift
sô gar durchliuhtic, sô diu schrift
unde diz maere von ir zelt.
si was gelesen unde erwelt
ûz allen houbetvesten.
ein ouge mohte ir glesten
kûme erlîden unde vertragen.
si was gereinet unde getwagen
mit des wunsches hende
vor aller missewende
unde schein iedoch diu burc dar obe
an schoenheit rîcher unde an lobe.
Partonopier als er gesach
an der stat sô rîch gemach
unde er niht liute drinne vant,
dô dâchte er wider sich zehant,
daz von der helle ein boeser geist
im ze schaden aller meist
tribe dâ sîn goukelspil,
daz er müeste kumbers vil
enphâhen unde erwerben.
er wânde er solde sterben
von ungehiuren dingen.
diu vorhte in aber twingen
begunde in angestbaeren grûs.
er gieng in iegelîchez hûs:
dâ sach er tische wol bereit
von maneger hande rîcheit
unde dar ûfe spîse gnuoc,
daz man als edel nie getruoc
vür keiser unde vür künegîn.
môraz, mete unde klâren wîn
in liehten köpfen er dâ vant.
in iegelichem hûse erbrant
was ein viur ân allen rouch.
er wolte dô mit willen ouch
ze tische sîn gesezzen,
unde haete gerne gezzen,
wan daz im an der stunde
von edeles herzen grunde
wart ein sô redelîch muot gesant,
daz er gedâhte sâze hant
 <ob hie des tiuvels glouber
machen wil ein zouber,
dâ von ich sol verderben
unde âne zwîfel sterben,
daz muoz in der burc geschehen,
dâ bezzer spîse wirt gesehen
unde rîcher tische sint bereit.
ob mir der tôt ist ûf geleit,
den lîde ich unde kiuse dâ
vil lieber doch denn anderswâ,
dâ niht sô wünnebaere
unde als rîlîche waere,
sam in jener bürge dort.
sît ich sô maneger saelden hort
in dirre stat beschouwet hân,
sô weiz ich âne valschen wân,
daz ich vinde, kum ich dar,
ûf der bürge lieht gevar
den wunsch der êren lobelich.
swie mir gelinge, doch wil ich
bî kunden unde bî gesten
mich haben ze den besten
unde wil daz waeger minnen
mit herzen unde mit sinnen .>
Hie mite reit er ûz der stat
zuo dem kastel, des in dâ bat
sîn edel herze reine.
dô was diu burc gar eine
liut unde lebender sache.
doch vander von gemache
dâ rîchen rât vil ûz erkorn.
swaz der juncherre wol geborn
in der stat gezierde sach,
diu dûhte in âne zwîvel swach
gên der vil liehten schônheit,
diu gar mit vlîze was geleit
an daz erwelte kastel.
sît kâîn unde der guote abel
begunden samet zürnen,
sô was nie burc an türnen
noch an mûren nie sô glânz.
der wunsch der haete sînen kranz,
mit êren wol geloubet,
gesetzet ûf ir houbet
sô daz si was geblüemet,
geprîset unde gerüemet
vür alle schoene veste.
si was vil gar diu beste,
die man beschouwen iemer sol.
diu stat erschein gezieret wol
unde was diu burc ân allen haz
vil tûsentstunt gezieret baz
mit rîchen dingen über al.
dar inne stuont vil maneger sal,
der eime keiser waere
gewesen wol gebaere
ze hûse unde zeime palas.
der schoenste, der dar inne was,
dar ûf gienc partonopier,
kapfende umbe alsam ein tier,
ob iemen drinne waere.
dô vander in sô laere
gesindes unde liute gar,
daz er dâ nihtes wart gewar,
des ûf der erde ie lebende wart.
dâ was ein tisch nâch hôher art
gezieret unde gerihtet.
ouch het er sich verslihtet
daz er zehant dar über saz.
dâ stuont von golde ein giezvaz,
daz von im selben wazzer gôz,
unde ein beckîn, daz den vlôz
ab den henden schône enphie.
zuo den beiden er dô gienc
vil hovelichen unde twuoc
sîn ûzerwelte hende kluoc,
die lûter wâren unde blânc.
in kurzer wîle, niht ze lânc
kam ein twehel dort her dan;
seht, dâ truckent er sich an.
dar nâch was der knappe vrisch
zaller obrist an den tisch
vil schiere dô gesezzen.
aldâ begunde er ezzen
unde trinken als ein man,
den hunger ist gevallen an
ûf einer lângen reise
von angestlicher vreise.
Ouch mohte er ezzen oder lâzen,
im wart diu state wol getân
von küneclicher spîse:
diu wart im alsô lîse
gesetzet ûf den tisch daz er
niht wizzen kunde rehte, wer
si getragen haete dar.
gesindes wart er niht gewar,
daz trinken oder ezzen sol,
unde wâren doch die tische vol
von zame unde ouch von wilde.
des wart ein grôz unbilde
tougenlîche dran geholt.
vor im gesteine unde edel golt
er hete wol unde trincvaz.
unde als er eine trahte gaz,
sô kam ein ander vür in dar
unde wurden al die tische gar
der selben spîse vol zehant,
diu vor des wart alsô gesant
verborgen unde tougen.
mit klâren sînen ougen
spürt er den rîter unde kneht.
in irte schallen noch gebreht,
diu harphe noch diu lîre.
ein kopf ûz eim sapfîre
stuont vor im unde ein adamas.
geworht vil grüener dan ein gras
zeim überlide was dar obe
ein smaract, der stuont wol ze lobe.
ûz karfunkel was sîn knopf.
der selbe rîlîche kopf
stuont des besten wînes vol,
den keiser oder künec sol
ie trinken ûf der erden.
unde als er von dem werden
wart îtel ein vil kleine,
sâ wart im aber reine
unde erwünschet edel wîn
geschenket tougenlichen drîn.
Waz touc hie lângiu tegedinc?
der ûzerwelte jungelinc
het aller wirtschaft genuoc,
dar ûf in dô sîn wille truoc,
von trinken unde von ezzen.
er haete gar besezzen
den wunsch in disem palas.
daz aber dâ niht liute was,
dâ von beleip er ungemuot.
sîn herze ûf sich darumbe luot
der sorgen vuoder unde ir soum.
ez dûhte in allez gar ein troum
unde ein gespenste, daz er sach.
doch haete er alsô rîch gemach,
daz er gedâhte wider sich
 <betriuget hie der tiufel mich
mit der goukelfuore sîn,
doch habe ich nâch dem willen mîn
getrunken unde gezzen wol.
swie mirz ergân darumbe sol,
mîn ist gephlegen schône.
got selbe in sînem trône
mache dirre wirtschaft
mit sîner gotelichen kraft
genaediclichen ûzganc;
ir mittel unde ir anevanc
sint beide süeze mir gewesen.
swaz mit rede ie wart gelesen,
des bin ich worden hie gewar.
ob ich gesunt von hinnen var,
sô lobe ich iemer disen wirt,
der mir hie biutet unde birt
sô rehte keiserlich gemach,
daz ich sô rîchez nie gesach .>
Sus saz er unde dâchte,
biz daz man im brâhte
swaz man im bringen solde;
unde als er dô niht wolte
lânger ezzen in dem sal,
dô wurden ûf schier über al
die tische erhaben unde genomen.
daz giezvaz sach er vür sich komen
unde daz vil schoene beckîn.
dar ûz twuog er die hende sîn
vil reiniclichen aber sâ.
die twehele wâren aber dâ
in sînem dienste erfûhte.
ein wunder in daz dûhte
vür manic wunder wilde,
daz er dâ menschen bilde
sach niender in dem hûse leben
unde im doch wazzer wart gegeben
unde ander guot geraete.
der edel unde der staete,
der süeze unde der gehiure
gienc dô zeinem viure
nâch dem ezzen al zehant,
daz harte schône was erbrant
in eime schoenen kämîn.
mete, môraz unde wîn
brâhte man im aber dar
in eime kopfe lieht gevar,
sô daz er liute niht ensach.
man schuof im allez daz gemach,
daz eime gaste lobesam
nâch ungeverte wol gezam.
Nû daz er bî dem viure was
gesezzen in dem palas
sô vil unde alsô lânge,
biz im der slâf tete ange
unde er ze bette solde gân,
dô sach der knabe wol getân
zwô kerzen komen in den sal,
die gâben dâ schîn über al
unde wâren ungefüege.
wer aber si dâ trüege,
des enkunde er niht gespürn.
bescheidenlîche ze den türn
kêrtens ûz vor im zehant
unde er gienc nâch, biz er dâ vant
ein gaden harte wünniclîch;
dâ inne stuont ein bette rîch,
gedraet ûz helfenbeine.
mit golde unde mit gesteine
ze wunder ez gewieret was.
ez lûhte sam ein spiegelglas
unde schein als die kristallen.
von salamanders ballen
ein deckelachen lac dar obe,
vil gar nâch ganzer wirde lobe
erziuget âne vulter.
lîlachen unde gulter,
wangeküsse, diz unde daz,
erwünschet wâren verre baz
denn iemen künne erahten.
wie möht ich betrahten,
waz ich dâ von rîcheite las?
von zêderholz ein schâmel was
vor dem bette, ûf den man schreit.
dâ was ein tepich ûf geleit
rîch unde seltsaene erkant.
vênix ein vogel ist genant,
der in dem viure brennet sich:
von des hiute wünniclich
unde ûz dem gevidere sîn
was der tepich alsô vîn
gemachet unde sô spaehe,
daz keiner nie sô waehe
gezierte küneges palas.
sît alsô wol beschoenet was
der schâmel rîch, dar ûf man trat,
sô wizzet daz diu werde stat,
an die man sich geleite,
muoste an edelkeite
sîn gar ûz erkirnet.
alsam ein trôn gestirnet,
den gote hânt gebiwen,
seht, alsô gab entriwen
bett unde gaden liehten glast.
unde dô der hôchgelobte gast
in die kemenâten schreit
unde er sô ganze rîcheit
dar inne von gezierde vant,
weizgot, dô tete er mit der hant
über sich ein kriuze unde sprach
 <krist hêrre, heiles obedach,
geruoche pflegen mîn noch hînt,
daz niht der unlîdige vînt
sîn goukel mit mir trîbe.
die sêle zuo dem lîbe
ergibe ich gotes huote .>
hie mite saz der guote
vür daz bette küneclîch.
dâ stuont ein sezzel harte rîch,
dar în sô lie sich dô der knabe.
aldâ wart im gezogen abe
daz geschüehe sîn zehant,
daz er dar under nie bevant,
wer in entschuohet haete.
er slouf ûz sîner waete
gezogenlichen unde schreit
hin an daz bette wol bereit:
dar ûfe leite er sich dô nider.
die kerzen beide giengen wider
ûz der kemenâten
unde liezen in berâten
mit sorgen unde mit leide:
diu brou der guote beide.
Geloubet sicherlîchen,
daz den vil tugentrîchen
twanc der vorhte klamere,
wan diu vil schoene kamere
wart vinster unde tunkel,
dâ manic lieht carfunkel
unde edel stein vor im bran.
dô der getriwe junge man
den gulter über sich gezôch,
dô wart erleschet unde vlôch
der ganzen kemenâten schîn
...von golde unde von gesteine,
daz an dem bette reine
lag unde an ir wenden.
nû wart in allen enden
dar inne tunkel vaste:
dâ von dem werden gaste
sîn herze in grimme sorge viel.
in vorhten bran er unde wiel,
der hôchgeborne reine,
daz niendert hâr sô kleine
stuont ûf sînem kopfe,
dan hienge ein sweizes tropfe
von angestbaeren dingen an.
Partonopier aldâ gewan
strengez leit unde ungemach.
deheiner dinge er sich versach,
wan daz der leide vâlânt
kaem unde vuorte in sâ zehant
mit lîbe unde mit der sêle enwec.
wan daz sîn herze was sô quec
unde alsô veste ze der nôt,
sô müeste er sîn gelegen tôt
von grimmen sorgen in der nacht.
nû daz er in der noete vaht,
dô kam dort her geslichen
still unde tougenlichen
ein mensche zuo der bettestat.
sô lîse ein pfâwe nie getrat,
sam ez geschriten kam dar în.
alrêrst dô was daz herze sîn
an vröuden îtel unde toup.
er zittert als ein espen loup
unde haete nâch den sin verlorn.
der sorgen distel unde ir dorn
stâchen beide in sînen muot.
der knabe saelic unde guot
wart in grimme swaere brâht.
waz solt er anders hân gedâht,
wan daz der tiuvel waere komen
unde in dâ wolte hân genomen?
Er was in die gevaerde
gevallen von beswaerde,
daz im verzagten alliu lide.
dem ûz erwelten gotes vride
lîp unde leben er bevalch.
von leide wart der edel walch
gevärwet als ein tôte.
nû kam ouch ie genôte
der mensche mit sô lîhten triten
vür daz bette hin geschriten,
daz er sîn vil kûme entsuop.
die decke er mit der hende ûf huop
unde leite sich dar under zim.
 <ahî wie balde ich doch nû nim
jâmerlîche ein ende!>
mit leide zuo der wende
begunde er rücken an daz ort,
daz er deheiner slahte wort
von sînem munde niht enliez.
diu grimme nôt in swîgen hiez,
die sîn gemüete vuorte.
er lac daz sich enruorte
niht an im ein âder.
der guote sam ein quâder
ersteinet was in vorhten.
die sorge an im daz worhten,
dar în gevellet was sîn lîp.
in dûhte wol, ez waere ein wîp,
daz an daz bette was geschriten.
an sînen senfteclichen triten
spürte er vrouwen bilde.
doch wânde er daz der wilde
tiuvel haete an sich genomen
wîplîche vorme unde daz er komen
waer an daz bette wol bereit.
des wart diu angest sîn sô breit,
daz im daz hâr ze berge gienc.
diu vorhte in alsô vaste nie
getwanc, dês âne lougen.
er dâchte dicke tougen
in sînes herzen grunde
 <ez was ein übel stunde
daz mich diu muoter mîn gebar,
sît ich sô jâmerlichen gar
lîp unde leben hie verzer.
waer ich versunken in daz mer,
daz waere mir wol alsô liep
sô daz mir tougen als ein diep
der tiuvel hie daz leben stilt.
daz in dem walde mich daz wilt
niht aeze, daz erbarme got,
durch daz der vâlânt sînen spot
ûz mir niht solde machen.
er mac sîn iemer lachen,
ob ich verdirbe alsô von im
unde ein sô bitter ende nim
daz er mich hie zebrîchet,
als er mich dort betrîchet
in der helle ân allen schranz
mit lîbe unde mit der sêle ganz .>
Sus lag er in trûren.
vil nâhen zuo der mûren
was er hin dan gerücket
unde haete sich gesmücket
zuo ein ander als ein igel.
der sorgen wârez ingesigel
was im gedrücket in den muot.
nû wolte sich diu vrouwe guot
ein wênic dô gestrecket hân,
dâ von diu maget wol getân
ruorte mit den vüezen
den klâren unde den süezen,
sam si sîn niht dâ weste.
unde dô diu tugende veste
an dem bette sîn enphant,
dô zôch si wider al zehant
die blânken vüeze linde.
si ruofte lûte unde swinde
 <ei vrouwe sante marje,
ein salbe unde ein latwarje
maneger siechen sêle wunt,
wen hân ich nû ze dirre stunt
bî mir sô nâhen vunden hie?
wer ist sô balt, daz er sich lie
nider an daz bette mîn
unde er getorste dâ her în
tougenlichen sich versteln?
waz sol ich im dar an verheln?
er gît den lîp darumbe nû.
sag et vil drâte, waz bist du
daz sich geleget hât her an?
lâ mich wizzen, ob du man,
tiuvel oder mensche sîst.
wan sô du mir niht schiere gîst
antwürte, ez ist dîn grimmer tôt.
ich heize bringen dich ze nôt
die rîter unde die knehte mîn.
des mahtu sicher an mir sîn .>
Hie von erschrac partonopier.
gejaget wart er als ein tier
in grôzen angest, wizze krist,
wan er gedâhte bî der vrist,
daz er genaese niemer
unde er von sorgen iemer
solde sîn vil unerlôst.
iedoch gewan er einen trôst,
der im sîn trûren stôrte,
daz er die vrouwen hôrte
dô gotes muoter nennen.
dâ bî muost er bekennen
vür ein wârez maere,
daz doch gehiure waere
der minniclichen süezer lîp,
wan in dûhte daz ein wîp
mit im geredet haete.
dâ von der knappe staete
gar einen vesten muot gewan,
sô daz er bieten ir began
antwürte grôzer sorgen vrî.
 <vrouwe, ir vrâget, wer ich sî?>
sprach der vil tugentrîche zir,
 <ich bin ein kneht, geloubet mir,
der niht ze laster noch ze schaden
komen her ist in daz gaden:
ich kom von âventiure her .>
 <nû sage mir balde>, sprach si, < wer
brâhte dich her in den sal
unde ûf diz hûs, daz über al
ist von eigenschefte mîn?
ich bin des lândes künegîn
unde sint mîn êre manicvalt.
wer hiez dich wesen alsô balt,
daz du dich getorstes legen
sô rehte nâhen mir engegen
unde an mîne sîten?
nie künec überschrîten
getorste mîne bettestat.
kein vürste nie dar an getrat
noch deheiner slahte man.
warumbe gienge du her an
unde bist ân urloup komen her?>
 <gnâde, vrouwe mîn>, sprach er,
 <ich bin dâ her gestrîchen
vil kûme unde angestlichen
z 
Ardenne durch den wilden walt.
sorg unde vorhte manicvalt
dar inne leit ich âne wer
unde kam ze jungest an daz mer.
dâ spürte ich an dem lânde
ein schif, daz mich dô sande
her ze dirre veste dan.
dâ sach ich weder wîp noch man,
ze den ich urloup naeme alhie.
dâ von sô kêrte ich unde gienc
selb in den besten palas,
der ûf dirre bürge was,
unde saz hie nider über tisch.
wîn unde reine trahte vrisch
az ich mit willen unde tranc.
dar nâch enwart mir nie sô lânc,
sâ zwô kerzen wünniclîch
mich wîsten an diz bette rîch.
seht, alsô kam ich dâ her în.
waer in dem hûse ieman gesîn,
der gesprochen haete ein wort,
vrouwe, rîcher saelden hort,
sô waere ich niht her an getreten.
darumbe sult ir sîn gebeten,
daz ir gnâde an mir begânt
unde ir mich belîben lâzent,
biz diu nacht ein ende habe;
sô gên ich von iu hin abe
unde rûme dise bettestat,
dar ûf ich âne schulde trat .>
 <belîben?> sprach diu vrouwe dô.
 <geselle, rede niht alsô:
belîbens mac hie niht gesîn.
du rûmest mir daz bette mîn
unde die kemenâten ouch.
du maht wol sîn ein tumber gouch,
sît du sô kintlichen redest
unde ûf dich grôzen kumber ledest.
du verst benamen dort hin abe .>
 <nein süeziu vrouwe>, sprach der knabe
minniclichen aber zir,
 <durch iwer saelde gunnet mir,
daz ich an disem bette lige,
biz daz der morgen an gesige
der nacht unmâzen trüebe.
sît ich mit iu niht üebe
daz laster oder schade sî,
sô lâzet mich iu wonen bî
biz an den liehten schoenen tac,
wan ich enkan niht noch enmac
ûz der kemenâten komen:
strâz unde wec sint mir benomen
ab dem bette zuo der tür .>
 <sô wil ich leiten iuch derfür
sunder slege unde âne stôz .>
 <nein, vrouwe, ich bin gemaches blôz
gewesen nû vil lânge vrist
unde bin vrô daz komen ist
diu zît daz ich geruowen sol.
darumbe tuot an mir sô wol
unde erloubet mir, daz ich
an disem bette keiserlich
geslâfe doch ein kleine.
bedenket, vrouwe reine,
ob ir von adel sît geborn,
unde lâzent belîben âne zorn,
daz ich alhie ze ruowe kum .>
 <diu rede ist dir ze nihte vrum>,
sprach aber si dô wider in;
 <du muost ab disem bette hin
kêren endelichen nû.
waz ruowe vinden waenest du
bî mir, vil tumber jungelinc?
wol ûf! geschicke dîniu dinc
unde irre mich niht lânger.
dîn kintlich rede swanger
vil ungefüeger wünsche wirt,
wan si dir machet unde birt
hie manegen angestlichen streich.
von slegen wirt dîn rücke weich,
swie du niht balde gêst hin abe.
du waenest lîhte daz ich habe
niht liute in mînem hûse alhie?
weizgot, ich hân noch rîter, die
bî dem hâre ziehent dich
ab dem bette jâmerlich
unde bringent dich ûz durch die tür.
wilt du niht selbe gân dâ vür,
si lêrent dich mit dîme schaden
rûmen diz vil schoene gaden .>
 <nû wol>, sprach dô der jungelinc,
 <ich leit sô kumberlîchiu dinc
ûf wazzer unde in walde,
daz ich nû lîden balde
wil an dem bette grimmen schaden.
ê daz ich kêre vür daz gaden,
sô muoz mir sicherlichen ê
von swaeren slegen werden wê,
daz man ez wol erswüere.
sît ich iuch niht enrüere
unde als ein juncfrouwe lige,
vil saelic wîp, durch waz verzige
dann iwer güete mich, daz ich
an disem bette wünniclich
biz an den morgen niht belibe?
ob ich die nacht alhie vertribe,
daz würre iu doch vil kleine.
gnâde, vrouwe reine,
bewaeret, ob kein edeliu tugent
ie kam an iwer süeze jugent,
unde lâzet mich alhie bestân.
wan sol ich von hinnen gân,
sô muoz ich werden ê gebert .>
 <diu saelde dir niht widervert
daz man dich slahe>, sprach si dô,
 <wan ich gefüege ez lîhte alsô
daz dich bestêt ein groezer nôt:
dir muoz ein grimmiclicher tôt
ân allen zwîvel künftic sîn
unde dîme gemüete wecken pîn
ûf ein angestbaere zît .>
si lâgen ûf dem bette sît
bî ein ander unde swigen.
ir zweier rede was gedigen
unde ir strît ze nihte gar.
si wurden beide krieges bar
unde ernestlicher worte.
er lag an einem orte,
si lag an disem ende.
gar âne missewende
stuont ir zweier hôhez leben.
rîlîchiu saelde in was gegeben
unde was der wunsch an si geleit
von schoene unde ouch von edelkeit.
Si lâgen stille beide
mit wîter underscheide,
daz ir deheinez ruorte
daz ander, wan si vuorte
zwîvel in den missetrôst,
daz ir dewederz wânde erlôst
werden von der minne.
des lândes küneginne
geliten haete wol daz er
nâch sînes edeles herzen ger
gerücket naeher waere.
dô was der knabe maere
von ir rede alsô verzaget,
daz er die keiserlîche maget
niht getorste grîfen an.
doch wizzet daz sîn herze bran
nâch ir minne sam ein kol.
er hôrte an ir gebaere wol
unde an ir sprâche reine,
daz nie wart von beine
noch ûz vleische ein wîp geborn
sô lûter unde als ûz erkorn
sam diu minniclîche vruht.
daz selbe erkante mit genuht
an im diu reine guote.
si weste ouch in ir muote,
daz kein juncherre mohte sîn,
an dem got solher tugende vîn
unde solher zühte wart enein.
dâ von diu minne gab in zwein
gelîchen sin unde einen muot:
si wurden beide sam ein gluot
unde als ein viures zander
erbrennet ûf ein ander.
Partonopier der klâre
lie manegen siuften zwâre,
der von des herzen grunde kam.
ouch hôrte er von ir unde vernam,
daz si daz selbe nâch im tete.
dâ von gedâhte er an der stete
 <swaz mir joch drumbe sol geschehen,
ich wil versuochen unde sehen
mit krefte unde mit dem lîbe,
ob mir an disem wîbe
gelinge nâch dem willen mîn .>
sus greif er mit der hende sîn
an die vrouwen mit gelust
unde ruorte ir süezen brust,
diu sam ein apfel was gedrât.
durch disiu dinc unde die getât
wart diu schoene zornic niht:
diu vröute sich von der geschiht
unde tete doch diu gelîche,
sam si leides rîche
von dirre sache waere,
daz der knabe maere
an si gerecket haete alsô.
 <wê!> sprach si zorniclichen dô,
 <tuo dîne hant hin dane baz!
wer lêrte dich, juncherre, daz
daz du mich âne grîfest nû?
zwâr ich geloube alrêrst daz du
ze rehte niht versinnest dich .>
hie mite leite er nâher sich
unde umbevieng ir werden lîp.
 <gnâde, vrouwe, saelic wîp>,
sprach der ûz erwelte dô.
 <durch got enredet niht alsô:
tuot an mir iwer güete schîn.
ich wil ûf erden iemer sîn
vür eigen iu gebunden,
durch daz ir mîne wunden
geruochet heilen ûf ein ort,
die mir iwer reiniu wort
gehouwen habent in daz leben.
sô sol mir aber trôst gegeben
iwer rede minniclich.
swie vaste ir zürnet wider mich,
sô dunket iwer sprâche doch
mîn herze unmâzen süeze noch,
wan si nâch wunsche erhillet:
si doenet unde schillet
durch daz ôre in den gedanc
vil baz denn aller harpfen klânc,
den orfêus brâhte vür.
ich prüeve daz wol unde spür,
sî iwer rede vîentlich
unde herte wider mich,
daz iwer minne unde iwer lîp
sint bezzer vil dann ander wîp,
die man ûf erden ie gesach.
swaz man von wîbes güete sprach,
daz dunket mich vil gar ein wint,
biz ûf die swaere, die mir sint
von iu ze herzen komen hie.
mîn ouge daz erkante iuch nie
noch lîhte niemer mê getuot,
unde weiz ich doch wol, daz ir guot
unde ûz erwelt nâch wunsche sît.
mîn herze seit mir âne strît
von iu durch wâre schulde,
ir sît ein übergulde
der besten wîbe, die nû sint.
ach, vrouwe, rîcher saelden kint,
des lâzet mich geniezen
unde helfet mir entsliezen
die stricke mînes herzen.
ich dulde grimmen smerzen,
dar în mich iwer saelikeit
an disem bette hât geleit .>
Diu vrouwe im antwürte bôt.
 <juncherre>, sprach si, < disiu nôt
hât gâhes dich bestanden.
swer mit der minne banden
ze drâte wirt begriffen,
der ist dar ûz gesliffen
schier unde in kurzer wîle.
niht sûme dich unde île,
tuo dich sô tumbes willen abe,
wand ich vil harte wênic habe
mich an dîniu spaehen wort .>
 <vrouwe, mîner saelden hort,>
sprach aber der getriwe dô:
 <nû vüeget ez sich dicke alsô,
daz man in kurzen stunden
mit leide wirt gebunden,
des niemer ende werden mac.
der wilde tobende donerslac
den menschen gaehes triffet noch
unde lât in harte kûme doch
von im mit lîbe entwîchen.
dar zuo wil ich gelîchen
der minne strâle unde ouch ir schoz,
diu manegen wirfet in daz sloz,
dar inne er muoz geligen tôt.
ich bin gevallen in die nôt
bî dirre kurzen stunde,
dar ûz ich mit gesunde
gescheide niemer, saelic wîp,
iwer minne unde iwer lîp
geruochen danne mich gewern.
gnâde, vrouwe, lât mich zern
iu ze dienest mîne tage,
unde loeset mich ûz dirre klage,
durch daz ich lîp, herz unde leben
vür eigen iu well iemer geben .>
Diu vrouwe sprach im aber zuo
 <lâz abe dîn klaffen unde tuo
dich von mir hin dane baz.
du trîbest sam mir, ine weiz waz,
darumbe ich harte kleine gibe.
du schepfest wazzer mit dem sibe,
dîn rede ist niht dann üppikeit.
tuost du mir iht deheiniu leit,
ez gêt dir an daz leben dîn.
ich ruofe daz gesinde mîn,
daz mich von dir nû loeset .>
 <nein, vrouwe, ir sît geroeset
mit êren unde mit hôher tugent.
dar an gedenket, reiniu jugent,
unde lât mich niht verderben;
wan sol ich drumbe sterben,
mîn wille muoz an iu geschehen.
ich hoere sprechen unde jehen,
gnâde sül an vrouwen sîn.
des lât mich, herzen künegîn,
geniezen unde begnâdet mich .>
alsô begunde er nâhe an sich
die vil werden twingen.
durch sîner vröuden lingen
wart der minnesieche balt.
ob er iht naeme mit gewalt
des in diu starke minne twanc,
daz er ein teil mê nâch ir ranc
dann im ein vriundes zuht gebôt?
nein, der gernden minne nôt
gab im gein liebe lîbes kraft,
daz er an liebe sigehaft
nâch sô lieber vehte wart.
ob dâ der vröuden spil gespart
von im würde? nein ez, nein!
diu minne an den gelieben zwein
ir süeze werre niht enlie.
swaz liebe, vröude unde saelde ouch hie
zesamen bringen kunden,
daz wart zen selben stunden
Partonopiers gelücke kunt.
sîn munt an ir vil süezen munt
ein vor gereizet minne spil
sô dicke treip unde alsô vil,
daz si des wurden balde ermant,
daz in ê was vil unbekant,
jâ unbekant in beiden.
si wurden dô gescheiden
von ir magetuome.
ir magetuomes bluome
an sîne stat enspringen lie
der minnen bluot, diu sît zergie
an herzenliebe bernde vruht.
sîn alsô zühticlich unzuht
an der süezen dâ gewan,
daz si wart wîp unde er wart man.
diu liebe ir wehsel ûf gewin
an in warf her unde an si hin.
swes gerte ir beider willen gir
von ir an im, von im an ir,
daz was erfüllet ûf ein ort.
si vant an im der vröuden hort
unde er an ir der wünnen spil.
waz hulfe, ob ich nû seite vil
von ir beider minne guot?
ob ie kein edeles herzen muot
nâch wunsche erwelte vröude vant,
diu wart ouch disen zwein bekant
sô rehte volliclichen dâ,
daz si benamen anderswâ
nie sô volliclichen zwein
wart erkennet noch erschein.
Nû daz diu minne ir anevanc
an den gelieben über lânc
ze süezem ende brâhte,
dô sprach diu wol bedâhte
 <vil saelic hêrre, trûter man,
daz wîp sô lieben nie gewan,
dir ist an mir gelungen,
unde hât mich des betwungen
dîn kraft hie sunder mînen danc,
wan ich bin dar zuo alze kranc,
daz ich mich dîn künde erwern.
dâ von sô wil ich dich beswern
bî der edelkeite dîn,
daz du nâch dem laster mîn
mit gedanke niht engrabest
unde du mich deste wirs niht habest,
daz in sô rehte kurzer vrist
an mir dîn wille ergangen ist.
geloube sicherlichen nû,
waer ich gesîn sô starc als du,
ich haete alhie gelenget
daz, daz ich verhenget
hân sô rehte schiere dir.
doch ist diu schulde niht an mir,
niwan der ich hân bekort.
ûf dich mîner saelden hort
was geleit vor maneger zît.
an dir mit lânger staete lît
mîn leben unde mîns herzen muot.
vriunt, hêrre, trût geselle guot,
vernim, wie sich daz hüebe,
daz ê mîn herze grüebe
nâch dîner werden minne.
ich bin ein küneginne
des rîches hie ze lânde,
unde ist vil maneger hande
mîn êre, daz entsliuze ich dir.
wol zweinzic künege dienent mir
unde ahtzehen herzogen.
vor mir hânt ir knie gebogen
zwei hundert grâven dicke.
swaz ich mit den hie schicke,
daz ist allez wol getân.
sô vil ich werder vrîen hân
unde hôher dienestliute,
daz ich ir zal bediute
niht sagen mac ze rehte.
der rîter unde der knehte
ist wunder mich gevallen an.
nû rieten alle mîne man,
daz ich kür einen hêrren mir
vil gar nâch mîner minne gir,
unde gâben mir alsô die wal.
si jâhen, ich haet âne zal
rîchtuom unde lândes gnuoc.
ez waere ein michel ungefuoc,
ob ich durch guot naem einen man.
swâ mir die sinne vielen an,
dâ solde ich kiesen eteswen,
eintweder disen oder den,
der mir ze hêrren töhte
unde wol mit liebe möhte
bringen mînen willen vür.
nû wan mir alsô diu kür
gelâzen unde gegeben wart
umb einen man von hôher art,
dô wurden von mir ûz gesant
boten in vil manegez lânt,
die mir dâ vuogten einen
sô guoten unde sô reinen,
daz ich mit grôzen êren
mîn herze möhte kêren
an sînen wünniclichen lîp;
wan ich gedâhte, daz ein wîp
verkoufen niht solt umbe guot
ir minne, vrîheit unde muot:
si solde an rehte wirde spehen.
dâ von hiez ich die boten sehen
niht vil an hôhen rîchtuom:
swer ganzer wirdikeite ruom
trüeg an dem lîbe danne,
den wolte ich zeinem manne.
sus kêrten dô die boten hin,
reht als ich haete erloubet in,
unde ersuochten manic lânt:
dar inne man deheinen vant,
der mir ze manne töhte
unde mir gelîchen möhte
an wirdiclichen dingen.
nû kâmens in kärlingen
ze jungest unde ersâhen sich.
dô was dîn leben wünniclich,
von itewîze alsô getwagen,
daz si mir begunden sagen
wunder hie von dîner jugent.
si jâhen, daz dîn reiniu tugent
waer alsô vîn unde alsô klâr,
daz du mir stille unde offenbâr
ze manne wol gezaemest,
unde daz du rehte kaemest
zêren unde ze vröuden mir.
hie von enbran mîns herzen gir,
daz ich niht lâzen wolte,
swaz mir geschehen solde,
ich wolte dich mit ougen sehen
unde daz wunder selbe spehen,
daz mir von dir wart geseit.
hie mite wart ein kiel bereit
rîlichen unde schône mir.
dar în saz ich nâch mîner gir
unde îlte in vrancrîche dan.
dâ sach ich, herzen lieber man,
dich vor dînem künege dô,
der dîn ze neven was sô vrô,
daz er dir bôt êr unde gemach.
swer dich mit ougen an gesach,
der was dir in dem herzen holt.
sam vür kupher liehtez golt
gît erwelten ganzen schîn,
reht alsô gleiz diu schoene dîn
vür manegen werden vranzeis.
dâ von ûf dich mîn wille reis
unde wart mîn herze an dich gewant
unde mîn sin nâch dir enbrant
sô vaste unde alsô sêre,
daz ich sît iemer mêre
lag in der sorgen brünste.
ich schuof mit mîner künste,
daz der künec, dîn oehein,
kam des jagens über ein
z 
Ardenne in daz gevilde.
daz du den eber wilde
slüege, daz haet ûf geleit
diu manicvalde wîsheit,
der an mir ein wunder ist.
ouch schuof daz mîner künste list,
daz du bist komen in daz lânt.
daz schif wart dir von mir gesant,
daz dich dâ her truoc über sê.
vriunt, waz sol ich sagen mê?
jâ wolte ich gerne, junger helt,
hân ze manne dich erwelt
nâch mîner künege râte.
nû bist du mir sô drâte
komen hînaht von geschiht,
daz mîn wille mohte niht
werden ûf ein ende brâht.
ich hete mich des sus bedâht
mit den lândes hêrren mîn:
ein tac sol hie ze hove sîn
über drittehalbez jâr,
dâ sol ich kiesen offenbâr
einen man der mir behage.
wilt du nû beiten zuo dem tage
mit guotem willen, sô kius ich
ze hêrren unde ze manne dich
vor allen mînen künegen hôch.
warumbe ich disen tac ûf zôch
sô lânge, vriunt, daz merke nû.
dâ wolte ich, süezez liep, daz du
gedigen waerest danne
sô michel zeinem manne,
daz du gewünnest ritters namen.
ich müeste mich sîn iemer schamen,
ob ich ze man kür einen kneht,
wan ez ist hie ze lânde reht,
daz vrouwen niht getürren haben
zer ê sô kindische knaben,
sam du, vil trût geselle, bist.
dâ von sô hab ich eine vrist
gemachet über daz dritte jâr.
in deme wil ich offenbâr
dich kiesen mir ze manne.
ich weiz wol, du bist danne
gewahsen alsô rehte wol,
daz man beschouwen niemer sol
deheinen man sô wünneclich.
des nim ich zeinem manne dich
unde zeinem hêrren danne mir.
vriunt, nû hân ich gesaget dir
von ende zende mîniu dinc,
durch daz du, werder jungelinc,
niht waenest, daz ich alrêrst habe
an dich, tugende rîcher knabe,
mîne minne nû geleit.
ich hân mit reiner staetekeit
geminnet dich vil lânge her.
dâ von sô bite ich unde ger,
daz du deheinen swachen wân
ûf mich darumbe ruochest hân,
daz dir in alsô kurzer stunt
mîn süeziu minne ist worden kunt .>
 <gnâde, vrouwe>, sprach er dô.
 <durch got enredet niht alsô,
daz ich deheinen swachen wân
ûf iuch darumbe welle hân,
daz mîn wille ergangen ist.
ich weiz wol, daz nû lânge vrist
an mir lît iwer sin begraben,
unde daz sich niht alrêrst erhaben
hât an iu der ursprinc.
ir wizzet alliu mîniu dinc
sô schône unde alsô rehte wol,
daz ich iu des getriwen sol,
daz ir von herzen meinet mich
unde daz vil saelden wünniclich
an iuch von gote sî gewant.
ich hân den wunsch an iu bekant
ûf ein ende unde an ein ort.
der saelden unde der vröuden hort
vant ich sô volliclichen nie.
deheinen bresten habe ich hie,
wan daz ich iwer niht ensihe.
von wâren schulden ich des gihe,
möht ich mit ougen iuch gesehen,
mir kunde lieber niht geschehen
an vröuden in den jâren mîn .>
 <vriunt>, sprach si, < daz enmac niht sîn,
daz mich dîn ouge sehen müge.
du solt daz wizzen âne trüge,
sît ich dîn künde alrêrst gewan,
daz mich deheiner slahte man
nie beschouwen mohte sît,
noch niemer mê biz an die zît,
dar ûf gesprochen ist der tac,
daz ich vor mînen vürsten mac
offenlîche sehen dich.
vriunt, sô wil ich danne mich
sehen lâzen al die man,
wan ich vil starke liste kan,
mit den ich mich beschirme wol,
daz mich die wîle keiner sol
erkennen mit den ougen.
du muost mich haben tougen,
helt, ob du mich triuten wilt,
biz ûf den tac, den ich gezilt
hân biz in daz dritte jâr.
sô maht du mich denn offenbâr
beschouwen unde minnen.
ê solt du niht gewinnen
an mir kein offenbârez dinc.
du hâst mich, süezer jungelinc,
die nacht an disem bette hie,
dâ du mit mir trîbest ie
swes dîn herze welle gern.
des tages muost du mîn enbern
mit ougen unde mit angesiht.
wan daz du lebender liute niht
hie maht beschouwen noch gesehen,
sô kan dir anders niht geschehen,
daz dînem willen widerstê.
du vindest kurzewîle mê
dann iemen künne bringen vür.
du maht nâch dînes herzen kür
hie birsen, beizen unde jagen,
trinken, ezzen, kleider tragen
unde dar zuo rîten schoeniu pfert.
allez, des dîn herze gert,
daz vindestu nâch wunsche alhie
ze nacht kum ich geslichen ie
lîs unde tougen her ze dir,
sô daz ich alle dîne gir
leist ûf ein ende bî der vrist.
swes dir den tac gebrosten ist
an guoter kurzewîle,
daz wirt in sneller île
mit süezem werke erfüllet gar.
wilt aber du mîn nemen war
mit dînen ougen eteswie,
sô daz du mich gesehen hie
mit keinen listen gerne wilt,
sô wizzest daz, daz dich bevilt
der saelden unde der êre mîn,
wan ich dar nâch müest iemer sin
in jâmer unde in klagender nôt.
ouch soltu wizzen, daz du tôt
muost benamen darumbe ligen.
des lâ verborgen unde verswigen
sîn vor dir mîn bilde.
ez sol dir werden wilde
biz an die zît unde ûf den tac,
daz ich dich offenlîche mac
erlesen unde erkiesen.
ob du niht wilt verliesen
dîn leben unde die saelde mîn,
sô lâ dir niemer werden schîn
mîn schoene antlitze wünniclich,
ê daz ich sol ze manne dich
ûz allen mînen vürsten weln
unde zeinem hêrren zeln.
Ich weiz wol, dich nimt wunder,
durch waz ich hie besunder
vor dînen ougen berge mich.
du waenest lîhte nû, daz ich
ein ungehiurez bilde sî.
nein, du maht des wânes vrî
belîben unde der vorhte,
wan mich der selbe worhte,
der alliu dinc beschaffen hât.
sîn götelîchiu trinitât,
almehtic unde gewaltic,
ist einlich unde drivaltic
unde stricket sich mit disen zwein
sô gar drivalticlîche in ein
unde als einvalticlich in driu,
daz niemer êwiclichen diu
verworrenheit enbindet sich.
an die drî namen gotelich,
vater, sun unde heiligeist,
hân ich gelouben aller meist,
unde daz weiz ich âne spot,
daz si sint ein wârer got,
der was unde ist unde iemer wert.
daz er von himel ûf den hert
kam unde in gebar ein maget,
des wil ich iemer unverzaget
getriwen âne zwîvel wol.
vriunt, ich geloube swaz ich sol,
als ein getoufet mensche tuot:
dâ von du, trût geselle guot,
maht wesen dirre sorge vrî,
daz ich von tiuvels goukel sî
komen an daz bette nû.
niht grabe noch gedenke du
dar nâch, wie du beschouwest mich.
nâch dînem willen soltu dich
mîn genieten hie ze nacht.
dâ bî du tages schicken maht
allez daz du gerne tuost,
wan daz du lebender liute muost
unde mîner angesiht enbern.
iedoch sol daz niht lânger wern
wan über drittehalbez jâr:
sô wirstu künec offenbâr
des lândes unde des rîches,
unde sol dir niht gelîches
an hêrren unde ûf erden
in keinem lânde werden .>
Der rede gap partonopier
antwürte, sam ein knappe vier,
der tugende sich versinnet wol.
 <vrouwe>, sprach er, < ich ensol
gedenken niemer hie, daz ich
seh iwer bilde wünniclich,
ê mirz erloubet iwer lîp.
swaz ir mich heizet, saelic wîp,
hie schouwen unde vermîden,
solt ich darumbe lîden
den tôt, sô wolte ich sîn enbern.
mîn herze sol ouch niemer gern,
daz iuch mîn ouge hie gesehe.
swie rehte kûme ez doch geschehe,
ich lâze iuch unbeschouwet.
mit saelden ist betouwet
gar iwer tugende rîcher sin,
darumbe ich des ân angest bin,
daz ir sît ungehiure.
vil reiniu krêâtiure,
beid offen unde tougen
 (diu rede ist âne lougen),
ich haete des wol ê gesworn,
daz iwer lîp vil ûz erkorn
waer ein gespenste wilde
unde ein verworhtez bilde,
daz der leide vâlânt
ze schaden haete mir gesant.
nû bin ich ûz dem wâne komen.
ich hân daz an iu vernomen,
daz sô gehiures niht enwart,
sam iwer lîp von hôher art
unde iwer reinez leben ist.
durch daz sol ich deheinen list
suochen, der uns beiden tuo
schaden hie spât unde vruo;
des nement hin die triwe mîn .>
 <nein>, sprach si, < des ensol niht sîn,
daz ich enphâhen welle die.
du lebe nâch dînem willen hie
reht als dîn herze sî gemuot.
tuostu wol, ez ist dir guot
unde wirt ouch vil nütze mir.
niht vür baz wil ich sagen dir,
wan ob du des geruochest,
daz du die liste suochest
dâ mite du mich wellest sehen,
des wil ich dir der wârheit jehen,
daz ich beswaeret iemer bin.
ouch lîdestu sus ungewin,
daz du benamen sterben muost.
ist aber, daz du des niht entuost
unde du behaldest mîn gebot,
du wirst ein hêrre, samir got,
der ob allen künegen swebet
unde iemer nâch dem wunsche lebet .>
Hie mite was diu rede hin,
die si dâ triben under in
von sô getânen maeren.
si liezen allen swaeren
muot belîben under wegen.
der minne wart von in gephlegen,
daz man niht süezer mohte haben.
ich wil des einen eit mir staben,
daz der edel batschelier,
der saelden barn partonopier,
lie sîn gemüete vliegen hô.
ich waene rehte wol, daz dô
sîn hôhe swebender gedanc
an vor geliten arbeit lânc
vil kleine dâ gedâhte.
sorg unde leit in âhte,
vröud unde liep vereigte in hie.
vür alle sorge si ouch hie vie
der werden in ir herzen sez.
in beiden wart gelîchez mez
von der minne dar gegeben.
des wart ir muot in ein geweben,
der ê zwivaltic lûhte.
Partonopieren dûhte,
daz nie manne würde baz.
er lag in vröuden sunder haz,
biz er entslief dar under.
diu schoene diu was munder
unde lie den werden slâfen.
in haete arbeite wâfen
getroffen ê sô vaste,
daz dem erwelten gaste
was ruowe nôt, geloubet mirz.
in haete sorge alsam ein hirz
dâ vor mit leide erîlet.
des wart gekurzewîlet
von im dô niht lânger.
der süezen vröuden anger,
dâ minnen bluomen unde klê
gelesen ûfe wâren ê,
den liez er unde entslief alsus.
dâ von diu schoene manegen kus
slâfende im an sînen munt
gab in einer kurzen stunt.
Er mohte entslâfen suoze:
diu werde mit unmuoze
in maneger liebe sîn dâ pflac.
in alsô süezem slâfe er lac,
daz si niht wolte wecken in.
si kêrte von dem bette hin,
dô si des dûhte, ez waere zît,
unde lie den werden slâfen sît,
biz daz der lûter morgenrôt
sîn glesten wünniclîche bôt
unde in hiez wachen drâte.
diu schoene kemenâte
was von der liehten sunnen
unde al dem glânze erbrunnen,
der von gesteine lac dar an,
sô starke, daz der junge man
ûz dem slâfe erschricte.
er greif dar unde blicte
an daz bette enebent sich,
ob diu vrouwe minniclich
dâ laege . nein, si was enwec.
dâ von wart im der vröuden stec
enzücket unde geworfen abe.
der hôchgeborne süeze knabe
ûf rihten sich begunde.
er suochte bî der stunde
sîn kleit von lîhter koste gar,
daz er gefüeret haete dar.
Nû was enwec genomen daz,
ein anderz dâ, gezieret baz,
zuo den vüezen sîn geleit.
ich waene, daz sô rîchez kleit
ein roemisch künec nie gewan.
daz golt unde daz gesteine bran
durchliuhticlichen ûz der wât.
ez was der beste ciclât,
der ie von meister was gebriten,
nâch sînem lîbe wol gesniten
daz selbe kleit ze wunsche gar.
von blânker sîden liehtgevar
spürte er dâ bî ein gewant.
dâ bî kôs er unde vant
schuoh unde keiserlîche hosen.
ich sage iu, welt ir sîn gelosen,
wie dô gewarp der süeze man.
er stuont ûf unde leite ez an
mit willen allez bî der zît.
nû kam daz beckîn aber sît
unde daz vil waehe giezvaz.
die hende twuog er unde saz
nider in daz gaden niht:
daz ouge sîn unde angesiht
den glânz sô rehte kûme leit,
der an im lac von rîcheit,
daz er dar ûz gienc sâ zehant.
den tisch er wol gerihtet vant,
ob dem er des nachtes az.
dar über gieng er unde saz
mit guotem willen aber sît.
dâ wart ez im an der zît
nâch dem wunsche wol erboten.
wilt, gebrâten unde gesoten,
mete, môraz, klâren wîn
unde swaz in wirtschaft mac gesîn,
daz brâhte man im allez dar,
alsô daz er niht wart gewar,
wer im gedienet haete aldâ.
von dannen gienc der guote sâ
dô wider ûz dem palas.
dâ bî der nacht gestellet was
sîn meiden, seht, dâ kêrte er hin
unde wolte schouwen, ob er in
mit vuoter vünde wol bewart.
dô was er ûf ein ander vart.
Er vant ein ors an sîner stat,
ez überschreit noch übertrat
kein rîter nie sô waehez mê.
niht blânc noch wîz alsô der snê
was sîn hût gevärwet wol:
ez schein noch swerzer dan ein kol
an hiute unde ouch an hâre.
dâ von erschrac der klâre,
wand ez in dûhte griwelich.
er dâchte < nû wil aber mich
bestân mîn ungevelle:
dem tiuvel ûz der helle
muoz ich verzollen disen gemach,
der mir hînte alhie geschach.
er hât diz ors mir her gesant,
durch daz ich kêre sâ zehant
mit im dâ hin . waz sol des mê?
swiez aber nû darumbe stê,
diz ors daz wirt von mir geriten .>
sus wart dâ lânger niht gebiten,
er saz dar ûf geswinde.
dem edeln werden kinde
wart gegeben mannes muot.
daz ors vil ûzer mâzen guot
reit er, doch niht ze verre.
unde dô der juncherre
gestaphet was biz an daz tor,
dô stuont ein turn dar obe enbor,
der dûhte in alsô wünniclich,
daz er vil harte schiere sich
ab dem orse nider lie.
durch schouwen kêrte er unde gienc
mit willen ûf den turn zehant,
den er bereiten schône vant
mit wer, der man ze strîte gert.
er sach dar ûz ze walde wert.
aldâ begunde er schouwen
von wegen unde von ouwen
ein wunder bî dem mer hin abe.
z 
Allexandrîe von der habe
spürt er die strâzen ûf dem sê,
die rîcher schiffe truogen mê
zuo der stat, denn ich iu sage.
die kiele brâhten alle tage
vil gaeben schatz ûf dise bane.
ez wart gefüeret dâ her dane
der samît unde der ciclât,
der purpur unde der blîât,
der zendâl unde der baldekîn.
pfeffer, muscât, nägelîn,
bisem, balsam, wîrouch,
unde swaz joch edel heizet ouch,
daz brâhte man dâ her gerade
unde vuorte ez allez dâ ze stade
vor dirre veste keiserlich.
Partonopier nû daz er sich
der ougen weide staete
sô wol genietet haete,
dô kêrte er ab dem turne dâ
unde gieng ûf einen andern sâ,
der niht von disem verre stuont.
er îlte drûf, als die noch tuont,
die schônheit gerne wellent spehen.
aldâ begunde er ûz hin sehen
unde umbe sich dô warten.
von edelen wurzegarten,
von boumen unde von wînreben
wart sînen ougen dâ gegeben
rîlîchiu weide mit genuht.
er kôs dâ maneger hande vruht,
die man noch schouwet gerne.
kesten, mandelkerne.
vîgen, zukker, lôrber,
swelch obez guot ist bî dem mer,
des hienc dâ vol vil manic zwîc.
den aphel schoene von punîc,
der wilde ist unde vremde gnuoc,
den sach der junge vürste kluoc
zieren dâ der boume rîs.
wart ie kein irdisch paradîs
in den rîchen anderswâ,
sô wart von im ouch einez dâ
beschouwet, als ich hoere jehen.
unde als er haete gnuoc gesehen
diz allez, dô gieng er zehant
ûf einen turn vil schoene erkant,
der was der dritte, sô man seit,
unde lag an im diu rîcheit,
diu guot ist noch ze lobene.
nû daz er drûf kam obene,
dô spürte er unde kôs ein velt,
dâ daz beste korngelt
lac ûfe, daz man ie gewan.
geloubet, daz kein ackerman
mit sînem pfluoge nie durchfuor
sô rehte wünniclichen vluor,
sô den partonopier dâ sach.
dâ von gedâhte er unde sprach,
daz er sô rîch geraete
von aller hande saete
erkante nie bî sîner zît.
von dannen gieng er aber sît
ûf den vierden turn zehant.
weizgot, dô sach er unde vant
ein wazzer lûter unde grôz,
daz in daz mer geswinde vlôz
an der bürge hin ze tal.
ein brücke drüber, niht ze smal,
ûz marmel was gehouwen.
dâ nâch begunde er schouwen
jensît dem wazzer ein kastel
ûf einem berge sinewel,
der als ein kugel was gedrât.
in dûhte, daz der beste rât
möhte sîn dar inne wol,
des ein hûs bedürfen sol
von rîchen sachen alle zît.
diu burc was in der mâze wît,
daz si mit kraft wol umbeslôz
von liuten ein gesinde grôz.
Dâ stiez von schoenen velden,
von wisen unde von welden
ein wunder an geloubet mirz;
daz rêch, den eber unde den hirz,
daz rephuon unde den vasant
zallen zîten man dâ vant,
sô man si vâhen wolte.
swaz man dâ jagen solde,
daz wart erloufen schiere.
sô wünniclich riviere
von holze noch von heide,
von wazzer noch von weide
wart beschouwet noch bekant,
sô die partonopier dâ vant
mit sînen ougen blicken snel.
er haete ûf disem kastel
an vier enden ûz gesehen:
darumbe er dô begunde jehen,
ob got im selben haete
ein hûs erwelt ze staete,
sô waere im ouch gebaere daz,
wan ez enkunde niemer baz
gelegen sîn in lânde
von râte maneger hande,
der ze bürgen hoeren mac.
nû daz er haete alsô den tac
vertriben unde die stunde,
unde daz diu nacht begunde
zuo slîchen unde der âbent dâ,
dô kêrte er ab dem turne sâ
unde îlte ûf sînen palas wider.
ze tische saz er aber nider,
den er dâ vant vil wol bereit.
waz touc hie lânge daz geseit?
er tranc, er az, dar nâch gienc er
slâfen, sît ich bin des wer,
von den zwein kerzen, daz im die
ze bette lûhten aber hie
sô daz er niht wart gewar,
wer si getragen haete dar.
Nû daz er haete sich geleit
an daz bette wol bereit
unde diu lieht erlâschen dâ,
dô kam geslichen aber sâ
dort her sîn vrouwe nâch ir site.
mit eime lîsen senften trite
schreit an daz bette si zehant.
ir kleit unde allez ir gewant
haete si gezogen abe.
Partonopier der hövesche knabe
niht erschrac von ir dô mê,
als er was erschrocken ê
von dem erwelten wîbe.
ze herzen unde ze lîbe
twang er si dô nâhe gnuoc.
sîn tugent lêrte in den gefuoc,
daz er mit rehter minne
die werden küneginne
nâch ir willen dô beriet
unde ir gemüete ûz leide schiet
mit vröuden rîcher stunde.
dar nâch si dô begunde
vrâgen, wie der staete
den tac vertriben haete
unde die wîle . dô sprach er,
daz er nâch sînes herzen ger
sô vil gesehen haete dâ
von wünne, daz er anderswâ
beschouwet ê sô schoenes niht.
swaz sîn ouge unde sîn gesiht
beschouwet haete bî dem tage,
daz wart ir allez dô mit sage
von im entslozzen ûf ein ort.
er jach, daz aller êren hort
dâ wüehse in deme lânde,
von obez maneger hande
unde ouch von guoter saete.
swaz er eht von geraete
dâ kôs, daz nander allez ir
mit willicliches herzen gir.
Nû seite ouch im diu schoene sider
vil manic vremdez maere wider
von der lântriviere.
si tete partonopiere
seltsaeniu dinc mit rede kunt.
 <sich, hêrre>, sprach si dô ze stunt,
 <vernim ein wunder spaehe.
daz wazzer, daz du saehe
vür diz hûs gân in daz mer,
daz springet hie gar âne wer
unde ist alhie sîn widerganc.
daz ende unde ouch der anevanc,
diu beide sint im hie beschert.
swenn ez gefliuzet unde gevert
vür sich vil harte verre nider,
sô loufet ez herumbe wider
zuo dem urspringe sîn.
diz breite künecrîche mîn
sîn ganc vil gar besliuzet.
ez rinnet unde vliuzet
vür allez daz ich geltes hân.
swaz mîner kraft ist undertân,
dâ gêt ez ümbe unde ümbe.
geloube, daz sîn krümbe
erkennet wilder sache zins.
ez vert vür manegen herten vlins
unde durch wüeste velde gnuoc.
diu erde wazzer nie getruoc,
daz sô verre dieze
unde aber danne vlieze
wider an den ursprinc:
durch daz wunderlîche dinc
hân ich dise burc genant
Schiefdeire, daz sî dir bekant,
wan schief daz wort behende
den urhap unde daz ende
uns eigenlîche enbiutet
 (si beide ez gar bediutet),
unde heizet eire disiu vluot.
sô man diu zwei zesammene tuot,
Eir unde schief, diu hellent doch
Schiefdeire mit ein ander noch
unde wirt dar ûz ein name sleht.
dâ von sô dunket mich daz reht,
sît hie daz wazzer springet
unde in daz mer hie klinget,
daz ich die burc geheizen habe
nâch wazzer unde nâch urhabe,
diu man hie beide erkennet.
ouch ist diu stat genennet
Schiefdeire durch die selben schult.
du solt daz wizzen mit gedult,
daz disiu lântriviere sî
gar bresten unde manegels vrî,
wan drinne wahset michel rât.
diz wazzer umbeflozzen hât
allez, des mîn herze gert,
unde manegen hôhen künec wert,
der mîn gebot erfüllen kan;
vürsten, grâven, dienestman,
vrîen, rîter, knehte
unde manic hôch geslehte
dienent mîner werden hant.
ich bin dîn bester vriunt genant,
du mich niht anders heizen solt.
mîn herze ist dir gewesen holt,
sît dich mîn ouge alrêrst gesach.
êr unde keiserlich gemach
schicket mir dîn helfe zuo.
den willen dîn spât unde vruo
wil ich mit triwen leisten.
die groesten unde die meisten
vröude solt du von mir hân,
unde wirt daz ûf den trost getân,
unde anders durch deheiniu dinc,
wan daz du, süezer jungelinc,
an triwen mir niht wenkest
unde niemer des gedenkest
noch in dem herzen des gehügest,
wie du mich beschouwen mügest .>
 <owê!> sprach der guote,
 <in herzen unde in muote
wil ich iemer unde sol
mich dâ vor behüeten wol,
daz ich dar nâch gedenke
daz iwer êre krenke
unde mîne vröude swache.
mir ist mit dem gemache
sô wol, des ir mich hânt gewert,
daz mîn herze vür baz gert
keiner slahte wünne mê .>
 <nû sage mir,> sprach diu vrouwe hêr,
 <wie du morgen wellest leben.
waz kurzewîle sol ich geben
dir, getriwer degen balt?
weder wilt du in den walt,
den hirz erjagen unde daz swîn,
oder bî dem wazzer sîn
durch beizen mit dem vederspil?
swederz hie dîn herze wil,
des maht du rîchen vollen hân.
ir beider kür sol an dir stân
nâch wunsche in disen zîten.
wilt du ze walde rîten
durch hessen, vürste hôchgeborn,
sô sende ich dir ein jagehorn,
sô man enbîzet morne.
mit dem selben horne
rît ûf daz velt unde blâs dar în:
sô wirt dir offenlichen schîn
ein schar von edeln hunden,
gekoppelt unde gebunden
zein ander nâch ir rehte gar.
mit den rît bald unde var
in den vorst ân allen haz.
stêt aber dîn gemüete baz
ûf beizen bî des wâges vluot,
sô ganc, vil trût geselle guot,
hie nâhen bî mir in ein gaden.
dar inne vindestu geladen
die stangen vol mit vederspil.
der valken unde der habeche vil,
der sperwaer unde smerillen
maht du nâch dînem willen
dâ schouwen michel wunder.
nim unde kius dar under
daz aller beste dir gezeme,
unde ganc hin dan mit deme
zuo dem wazzer al zehant.
dâ vindestu den vasant,
den reiger unde daz rephuon.
wederz du nû wellest tuon,
unde daz dich mê wil reizen,
jagen oder beizen,
daz soltu mir ze rehte sagen .>
 <vrouwe>, sprach er, < ich wil jagen,
durch daz ich den schoenen walt
unde daz gewilde manicvalt
müge erkennen unde gesehen .>
 <daz du wilt, daz sol geschehen>,
sprach diu minniclîche dô.
mit disen worten unde alsô
gelâgens unde entsliefen.
ir herze was von tiefen
sorgen harte wol erlôst.
gedigen ûf vil lieben trôst
mit vröuden was ir beider sin.
die nacht vertriben si dâ hin
mit herzenlicher wunne.
des morgens, dô diu sunne
schein in den liehten palast,
dô stuont ûf der vil werde gast
unde saz aber über tisch.
guot wîn unde edele trahte vrisch
die wurden im gegeben sâ.
nû daz er gezzen hete dâ,
dô kam dort her ein jagehorn
sô rîlich unde als ûz erkorn,
daz man tiurrez nie gewan.
dâ lac gezierde ein wunder an
von golde unde von gesteine.
ez was von helfenbeine
erziuget unde wol gesniten;
der borte ûz sîden was gebriten,
dar an ez gehenket was.
ez wart im in den palas
brâht, daz er niht wart gewar,
wer ez getragen haete dar.
Nû daz der knabe staete
an sich daz horn nû haete
genomen unde enphangen,
seht, dô kam er gegangen
zuo sînem orse, drûf er saz
unde îlte sunder allen haz
vür den walt ze velde sâ.
schôn unde rehte blies er dâ
mit kreften in daz jagehorn:
dâ von der vürste hôchgeborn
sach traben an den stunden
ein her von guoten hunden,
die kunden harte wol ir amt.
gebunden wâren alle samt
an eine koppel rîch erkant.
ir stricke, ir seil, ir wintbant
ûz guoten sîden wâren.
nie hunde in keinen jâren
wurden alsô guot gehabet.
si kâmen an in her getrabet
schôn unde rehte garwe.
mit einer swarzen varwe
bedecket was ir aller vel:
dâ von der juncherre snel
begunde erschricken aber dô.
daz si gebrûnet wâren sô,
daz misseviel im sêre.
doch nam er sîne kêre
mit in zuo dem walde.
si vunden vor in balde
ein eberswîn küen unde starc.
den selben ungefüegen warc
spürten si bî sînem trite
unde liefen im dô alle mite
vil ebene unde schône.
von ir stimme dône
wart erfüllet dirre walt.
ir bel sô rehte manicvalt
unde alsô wunniclîche erhal,
daz der eber mohte ir schal
niht lânge dulden unde vertragen.
er lie sich al zehant erjagen
unde erîlen ûf der vart.
nû daz er dô gevellet wart,
ze rehte als ein erloufen tier,
dô reit von dan partonopier
mit den jagehunden.
die kêrten an den stunden
von dem velde an ir gemach,
daz er ir keinen mê gesach
wan zweier schoener winde:
die wurden sîn gesinde
unde wâren dar nâch alle wege
in sîner steticlichen pflege.
Si kêrten mit im, als ich las,
hin wider ûf den palas
in snelliclicher île.
in der selben wîle
vertreip der edel vürste klâr
die zît biz an daz ander jâr,
sô daz er under stunden
reit jagen mit den hunden
unde eteswenne beizen vuor.
sîn herze tegelichen swuor,
daz nie manne würde baz
von hôher wunne, eht âne daz,
daz er dâ liute niht ensach.
er haete keiserlich gemach
des tages von wirtschefte,
unde wart mit ganzer krefte
ze nacht erfüllet vröuden ie,
wan sîn vrouwe danne gienc
slâfen zuo dem süezen.
mit werken unde mit grüezen,
mit rede unde mit gebaerde
wart von ir sîn beswaerde
unde al sîn trûren hin geleit.
hovelichen unde gemeit
macht in daz keiserlîche wîp,
wan ez wart nie vrouwen lîp,
diu baz gehovet waere
unde im sô wol die swaere
getrîben künde ûz sîner brust.
si gab im alle wollust,
der lîp von lîbe wirt gewert.
anders niht het er begert,
wan daz er haete si gesehen.
doch mohte er groezer saelden jehen,
swie sîn ouge ir saehe niht,
danne ein man, der dicke siht
sîn herzen liep unde er dâ hât
von im ze vröuden keinen rât.
Nû daz der guote dâ beleip,
biz er ein jâr alsô vertreip
unde der ander herbest kam,
weizgot, dô las er unde nam
in sîn herze disen muot,
daz er lânt, êr unde guot
dort heime gerne wolte sehen,
unde sô daz waere alrêrst geschehen,
daz er danne kêrte wider
unde aber sich hie lieze nider
bî der vrouwen sîn zehant.
ûf sînes werden vater lânt
wart sîn herze dô verdâht
unde ûf sô vesten willen brâht,
daz er niht lâzen wolte,
swaz im darumbe solde
unde sîner vrouwen hie geschehen,
sîn ouge wolte dort besehen
den künec, sînen oehein.
dâ von began ze lânde hein
der knappe sich vil starke senen
unde sîn getriwez herze wenen
ûf einen jâmerlichen muot.
er dâchte an lânt, êr unde guot,
an vriunde unde an sîn edelkeit.
daz er diz allez nû vermeit,
daz was sîn groestiu swaere.
swie manicvalt hie waere
sîn liebe, vröude unde sîn gemach,
doch jâmert in, daz er niht sach
den oehein unde die muoter sîn.
er tete alsam daz vogellîn,
daz wider in die grüene senet.
swie vil man ez gemaches wenet
bî den liuten anderswâ,
sô waere ez doch vil gerner dâ,
von dannen ez kam dar geflogen.
swâ der mensche wirt erzogen,
weizgot, dâ strebet im der sin
ie ze jungest wider hin,
als in den walt daz wilde tier.
durch daz sô viel partonopier
in den willen dô zehant,
daz er sînes vater lânt
benamen wolte schouwen
unde aber sîne vrouwen
dâ heime suochen unde sehen.
im was sô wol von ir geschehen,
daz er si lânge wolte niht
doch mîden umbe die geschiht,
daz im ze lânde stuont der muot.
ê daz er von ir minne guot
sich gescheiden haete gar,
ê wolte er sînes geltes bar
unde aller vriunde worden sîn.
nû daz im wart der wille schîn
unde er geviel in den gedanc,
daz er wolte ân allen wanc
ze lânde kêren wider hein,
dô kam der edel über ein,
daz er sîne vrouwe bat
urloubes an der bettestat,
dâ si des nachtes lâgen
unde süezer minne pflâgen.
 <gnâde, vrouwe>, sprach er zir,
 <ir habet sô volliclichen mir
iwer güete erzeiget
unde wider mich geneiget
iwer tugent alsô wol
daz ich von wâren schulden sol
neigen iu ze dienste mich.
erloeset hât mîn herze sich
ûz angestlichen swaeren.
ob mîn joch tûsent waeren,
die möhten niht verschulden
hie gein iwern hulden,
daz ir mir liebes habt getân.
ich lebe in vröuden unde hân
den wunsch gehabet aldâ her.
dâ von bite ich unde ger,
sît mir hie ist sô wol geschehen,
ir lât mich wider heime sehen
die vriunde eht eine wîle,
unz ich mit sneller île
zehant her wider kêre.
mîn lânt, mîn guot, mîn êre,
den oehein unde die muoter mîn
saehe ich gerne, möhte ez sîn.
ich weiz als endelichen wol,
sô daz ich ersterben sol,
daz si lîdent klagende nôt,
wan si gedenkent, daz ich tôt
ân aller slahte zwîvel sî.
dâ von waer ich in gerne bî,
durch kein dinc, wan umbe daz,
daz sich ir herze deste baz
erfröuwen, daz ich lebe noch;
unde al zehant, swenn ich si doch
gesaehe, sô kêrt ich her wider
unde lieze mich hie danne nider
staeticlichen iemer,
sô daz ich wolte niemer
von iu scheiden mînen muot.
dar an gedenket, vrouwe guot,
unde erloubet mir, daz ich
des vater lândes ruoche mich
eht eine wîle nieten.
geruochet mir nû bieten
mit willen iwer gunst dar zuo,
daz ich dâ hin die reise tuo;
wan zwâre, ob ez iu waere
an keinen dingen swaere
niwan sô tiure, als umbe ein hâr,
sô wolte ich sterben ê vür wâr,
ê daz ich vüere, saelic wîp.
ich setze iu leben unde lîp
ze gîsel unde mîn êre,
daz ich her wider kêre,
sô daz alrêrst ist geschehen,
daz ich die vriunde hân gesehen .>
Dem ûz erwelten wîbe
ze herzen unde ze lîbe
diu rede gienc vil nâhen.
mit armen umbevâhen
begunde si den jungen.
er wart an si getwungen
vaster unde nâher baz.
ir ougen wurden beidiu naz
von jâmer unde durch leides nôt.
mit süezem munde rôsen rôt
sprach diu wunniclîche zim:
 <daz ich den willen dîn vernim,
daz gêt ze herzen nâhen mir,
wand ich, vil süezer vriunt, enbir
kûm unde marterlichen dîn.
iedoch ist ez der wille mîn,
daz du ze lânde kêrest heim.
dîn vater unde dîn oeheim,
die beide sint gelegen tôt
unde hebet sich dâ michel nôt
umbe ir guot unde umbe ir lânt.
man üebet rouben unde brant
in aller dîner marke.
dîn muoter ist vil starke
besezzen in der stat ze bleis.
dâ von dich werden vranzeis
mîn bete niht sol wenden.
man darf nû zallen enden
wol ze kärlingen dîn.
dem lânde muostu nütze sîn,
ob ez von noeten komen sol.
darumbe tuo sô rehte wol
unde ensûme dich niht mê.
swie nâhe mir dîn reisen gê,
sô dunket ez mich waeger doch,
daz du ze lânde kêrest noch,
danne ich iemer angest habe,
daz du betalle komest abe
des guotes unde der êren dîn.
ez sol mit mînem willen sîn,
daz du ze vrancrîche varst
unde selbe dîniu dinc bewarst;
wan des ist endelîche nôt.
von silber unde von golde rôt
wil ich dir geben rîchen hort.
dâ mite soltu die liute dort
soldieren unde die ritterschaft,
die dir helfen dâ mit kraft
dîn erbe unde dîne gülte wern.
swie vil du guotes maht verzern,
daz sende ich dir ân allen spot.
wis biderbe unde minne got
vor aller slahte dingen:
sô mac dir wol gelingen
an urliug unde an strîte.
du solt dich alle zîte
von herzen lâzen erbarmen
den vrumen edelarmen,
der dîner helfe ruoche.
swer dîne gâbe suoche,
dem gip mit willen unde lîch,
nieman güete du verzîch,
unde êre werde vrouwen.
hier under lâ dich schouwen
getriwe, staete unde ellenthaft.
ûf manheit unde ûf ritterschaft
leg alle dîne sinne
unde lâ dir ûze unde inne
die beide wol gevallen.
vor disen dingen allen
gebiute ich unde râte dir,
daz du sîst getriwe mir
unde du mîn niht vergezzest.
du trinkest oder ezzest,
du solt an mich gedenken
unde niht von mir enwenken
durch keiner vrouwen minne.
ze herzen unde ze sinne
lâ mich dir alsô wonen bî,
daz nieman dir ûf erden sî
sô liep, der ûzerrâte dir,
daz du nâch dînes herzen gir
mich beschouwen wellest.
wan sô du dar nâch stellest,
daz du mich gesinnest sehen
sô muoz uns beiden wê geschehen
an êren unde an lîbe gar.
dâ von du, hêrre, dich bewar
vor solhem ungelinge,
daz iemen dar zuo bringe
mit râten unde mit lêre dich,
daz du kiesen wellest mich,
ê komen sî des tages zil,
daz ich gar offenlichen wil
dich welen zeinem manne.
sich, vriunt, sô maht du danne
mich nâch dînem willen sehen
unde allez mîn gesinde spehen,
daz nû verborgen alle vrist
vor dînen klâren ougen ist .>
Partonopier antwürte bôt
der rede ûz süezem munde rôt
gezogenlichen unde sprach
 <got mache mîn gelücke swach
unde alle mîne saelde kranc,
ob ich gewinne den gedanc,
daz ich brech iwer hôch gebot.
ir sult gelouben âne spot,
daz mir kein mensche ûf erden
sô liep sol iemer werden,
daz ûzerrede mir, daz ich
seh iwer bilde wunniclich,
ê komen sî der zîte mez
unde diu stunde, daz ich ez
beschouwen offenlîche sol.
mir ist von iu sô rehte wol
geschehen, herzenlîchiu vruht,
daz ich mîner triwen zuht
an iu gevelsche niemer.
ich wil behalten iemer
den rât, den ir mir habt gegeben.
die wîle daz ich mac geleben
kumt er niht ûz dem herzen mîn.
ez sol mit iwern hulden sîn,
daz ich von hinnen morgen var.
got selber sî, der iuch bewar
gesunt, biz ich her wider kume.
êr unde rîcher saelden vrume
lît an iu, vrouwe keiserlich .>
 <vriunt hêrre, got gesegene dich!>
sprach diu wunniclîche dô;
 <kum schiere wider unde lebe alsô,
daz ich tugent an dir spehe
unde dir getriwes herzen jehe .>
Sus wart dâ von in beiden
ein urloub unde ein scheiden
enphangen an der stunde.
vil siuften wart von grunde
verlâzen under disen zwein.
si kômen trûrens über ein
unde was in herzenlichen wê.
Partonopier der haete mê
leides dan diu vrouwe sîn.
ir klage, ir jâmer unde ir pîn
wâren grôz, geloubet mirs;
doch gehabte sich dâ wirs
der vil getriwe durch die nôt,
daz im gelegen waeren tôt
sîn vater unde sîn oehein.
des morgens dô der tag erschein
unde diu sunne, dô wart er
dar ûf bereit nâch sîner ger,
daz er von dannen kêrte.
swaz in sîn herze lêrte,
daz liez er ûf ein ende komen.
er haete schiere zim genomen
daz ors unde ouch die winde.
dar nâch îlt er geswinde
zuo dem wilden mer zehant.
daz schif er dô bereite vant,
daz in getragen haete dar.
gezieret nâch dem wunsche gar
stuont ez nâhe bî dem stade.
er saz dar în dô vil gerade
in gotes namen unde vuor.
als mir dis âventiure swuor,
sô vander guot geraete
von rîcher bettewaete
des mâles in dem schiffe.
man seit, daz er begriffe
gemach unde er sich leite
dâ nider vil gereite
durch ruowen ûf dem wâge tief.
hie lac der edel unde slief
vünfzehen tage ân underscheit,
als ez mit listen ûf geleit
von sîner vrouwen künste wart.
sîn ouge entwachet ûf der vart
nie biz er ze lânde kam
unde sîn gelende schiere nam
in der guoten habe ze bleis.
dâ wart der junge vranzeis
ûz gestôzen an daz lânt
unde erwecket al zehant
verborgenlichen unde alsô,
daz er niht kunde wizzen dô,
wer in gefüeret haete.
unde dô der knappe staete
zuo dem stade gestôzen wart,
dô kêrte wider ûf sîne vart
daz schif unmâzen rehte.
dem ûz erwelten knehte
wart ze sînem orse gâch.
dar ûf saz er, die winde nâch
liefen ûf die verte sîn.
der süeze leit drivalten pîn.
daz eine muote in starke,
daz er sîns lândes marke
verhert, geroubet unde verbrant
sô vaste bî der zîte vant.
daz ander was diu grimme nôt,
daz im gelegen wâren tôt
sîn vater unde sîn oehein.
die dritte sorge zuo den zwein
leit der vil getriwe
durch daz jâmer niwe,
daz er gescheiden hete sich
von sîner vrouwen wunniclich
unde er si mîden solde.
doch wizzet, daz er wolte
niht lânge stunde si verbern.
er muoste ir reinen minne gern
unde hete sich dar ûf gewent,
daz er ze tôde was versent
mit herzen unde mit lîbe
nâch dem erwelten wîbe.
Nû daz er ûf der strâze reit
unde inniclîche sorge leit,
dô sach der edel vranzeis
engegen sîner stat ze bleis
zwelf soumer gâhen unde zogen.
dar ûfe lac, dêst ungelogen,
gesteine, silber unde golt.
den selben küneclichen solt
truogen mûle, wizzet daz;
ûf ieglichem ein knappe saz
mit rîchem purpur wol bekleit.
ein rîter mit in sanfte reit,
der vuorte brûn scharlachen.
er was mit allen sachen
bescheiden, biderbe unde wîs.
sîn hâr al grâ betalle grîs
was von alter worden.
er hete ritters orden
behalten wol ze rehte.
dem ûz erwelten knehte
begunde er nâhen unde sprach
 <got, alles heiles obedach
unde aller vröuden ursprinc,
der mache iu, saelic jungelinc,
lobes unde êren vil erkant!
mich hât mîn vrouwe ziu gesant
von schiefdeir diu künegîn.
ir sult von ir gegrüezet sîn
mit herzen unde mit munde.
vür alle man von grunde
meinet iuch ir süezer lîp.
daz reine minniclîche wîp
hât iu disen hort gesant
darumbe, daz ir iwer lânt
dâ mite schirmet unde wert.
nû gebent rîlîch unde zert
nâch milticliches herzen gir:
daz ist enboten iu von ir
gar endelîche an disen tagen.
ouch heizet iu dar under sagen
diu schoene durch die wâre schult,
daz ir niht wankel werden sult
biz an die versprochen zît,
daz ir wider komen sît
in ir hûs unde in ir stat.
sô hiez diu saelige unde bat,
daz ir belîbent staete,
unde durch deheine raete
ir tougen offenbaeret.
si wil, daz ir bewaeret
vriundes zuht ûf erde
unde daz iu nieman werde
sô liep, der iuch daz lêre,
daz ir triwe unde êre
zebrechen an ir wellet,
sô daz ir dar ûf stellet,
daz ir si gesinnet sehen.
ir sult daz allez lâzen geschehen,
des iuch diu minniclîche bat
in ir hûse unde an der stat,
dâ si von iu ze jungest schiet.
swaz iu durch ganze triwe riet
diu werde unde diu vil reine vruht,
daz sult ir leisten durch die zuht,
der iu got wunder hât gegeben.
sît daz si muot, êr unde leben
an iuch sô gar verlâzen habe,
sô gêt ir ir niemer abe
durnähticlicher staetikeit.
mit willen sît dar ûf bereit,
daz ir iuch lât getriwe sehen.
swanne ez müge alrêrst geschehen,
sô kêret wider al zehant
in daz vil ûz erwelte lânt
daz iwer eigen werden sol.
ez wirt iu gar, daz weiz ich wol,
noch dienende âne widersatz.
diz golt, daz silber unde den schatz
enphâhet unde lât uns varn.
got selber der müez iuch bewarn
unde ruoche iu senden einen muot,
der beide lûter unde guot
engegen mîner vrouwen sî,
diu valsches unde meines vrî
wider iuch benamen ist.
si minnet iuch ân argen list
unde hât ir herze an iuch geleit
mit êwiclicher staetikeit .>
Partonopier der guote
ûz jâmerhaftem muote
gap dem rîter sînen segen.
er bat sîn got vil tiure pflegen
unde jach, wie gerne er wolte,
als er von rehte solde,
erfüllen sîner vrouwen wort.
daz golt, daz silber unde den hort
begunde er schiere enphâhen
unde lie die boten gâhen
wider ûf ir strâze.
von jâmer ein unmâze
begiengen beide, si unde er.
si vuoren hin, er kêrte her
engegen sîner veste dan.
die sach er vor im allezan
ligen ûf dem plâne.
der junge unde wol getâne
treip vor im die mûle dar,
die mit golde liehtgevar
geladen wâren verre.
unde dô der juncherre
kam ze bleis hin an daz tor
unde er niht lânge enhielt dâ vor,
dô wart entslozzen im zehant.
man hete in schiere dâ bekant
bî sînem klâren bilde.
des wart in trûren wilde,
die der veste pflâgen dâ.
suoz unde minniclichen sâ
wart er von in enphangen.
geloufen unde gegangen
ein bote kam zer muoter sîn
unde tete ir dâ mit rede schîn
daz liebe niwe maere,
daz der vil süeze waere
komen an der stunde.
des wart ir muot von grunde
erfröuwet unde ir herze gar.
si kêrte im ûz der bürge dar
engegen unde enphieng in baz
denn ich iu sage; wizzet daz
diu reine ganze vröude truoc.
vor liebe si dô weinte gnuoc
unde kuste im an der stunt
diu liehten ougen unde den munt,
hend unde beidiu wangen.
ouch wart er wol enphangen
von aller sîner hovediet.
sîn kunft si gar von leide schiet,
die sîne vriunde wâren.
swer aber in den jâren
haz unde nît truoc wider in,
dem gap sîn kunft den ungewin,
daz er von sîner widervart
beswaeret inniclîche wart.
Sîn werdiu muoter diu vuort in
besunder von den liuten hin
unde tete im ir angest schîn.
 <sun>, sprach si, < der künfte dîn
bedarf diz lânt ze rehter nôt.
dîn vater ist nû leider tôt
unde dîn oeheim, wizze krist,
dâ von diz rîche in kumber ist
gevallen unde gesliffen.
mich hânt sît an gegriffen
mîn umbesaezen starke.
mîn volc unde mîne marke
hânt si geroubet unde verbrant.
mir tuont schaden vil erkant
die leiden nâchgebûre.
biz an der veste mûre
bin ich von in besezzen.
mîn herze ist vol gemezzen
leides hin ze grunde,
sît der veigen stunde,
daz du von heimen kaeme;
wan du mir vröude naeme
unde allez hôchgemüete sît.
dâ von ist ez benamen zît,
daz du bist her wider komen.
dîn hilfe muoz dem lânde vromen,
sol ez von noete ûf erden
enbunden iemer werden .>
 <nû vrouwe muoter>, sprach er dô,
 <gehabt iuch wol unde weset vrô!
sît ich her wider komen bin,
sô triwe ich gote wol, daz hin
des lândes ungemüete sî.
mîn helfe sol ez machen vrî
schaden unde leides gar.
ich hân von horde liehtgevar
sô rehte michel überkraft,
daz ich die meisten ritterschaft
gewinne der ie wart gedâht.
swaz ich hân von guote brâht,
daz nement, vrouwe, in iwer pfliht
unde sûmet iuch hie lânger niht,
geruochet balde senden
nâch helfe in allen enden
unde gebet silber unde golt.
swer dienen künne rîchen solt
unde sich ze staten biete,
den lâzet hôhe miete
enphâhen unde verschulden.
diz lânt ensol niht dulden
vürbaz kumber einen tac:
ob ich erwerben liute mac
mit guote, des ich wunder hân,
sô wirt sîn trûren hin getân .>
Mit disen dingen unde alsô
nam den hort sîn muoter dô
snelliclîche in ir gewalt.
manegen werden rîter balt
besenden si vil balde liez.
in driu lânt si künden hiez
unde ernestlîche enbieten,
swer sich mit guote mieten
wolte lâzen ûf den strît,
daz der kaeme ze der zît,
man gaebe im silber unde golt.
durch den vil keiserlichen solt
gewan si gnuoc von gesten.
die tiursten unde die besten
rîter kâmen dar gezoget.
Partonopier, des lândes voget
unde ein hêrre wol gemuot,
wol zweinzic tûsent helde guot
in kurzer vriste dô gewan.
mit den sô reit der küene man
ûf die vînde unde ir gesez.
mit kraft begunde er stoeren ez
unde erlôste sîne stift.
im gap diu saelde hantgift,
sô daz der unverzagte
den sige dô bejagte
unde al sîn angest überwant
unde diu burc erlôst zehant
wart von im entriwen.
drî bürge dô gebiwen
wâren ûf sîn eigen:
seht, die begunde er veigen
unde vellen schiere.
der biderbe unde der viere
brach si nider ûf den hert.
sîn lânt des vrides wart gewert
von der vil hôhen vrümikeit,
der wunder was ûf in geleit.
Nû daz der hôchgeborne
von schedelichem zorne
enbunden hete sîne diet
unde er mit helfe si geschiet
ûz allen sorgen bitter,
dô nam er sîne rîter,
der zehen tûsent wâren,
unde brâhte bî den jâren
ze helfe sînem neven die,
von kärlingen meine ich hie
dem jungen werden künege hôch,
der in sîn herze jâmer zôch
unde an sich grimme sorge las,
sît daz klogiers sîn vater was
verdorben unde tôt gelegen.
dâ von vil schaden het der degen
unde ouch verlüste gnuoc genomen,
wan in sîn lânt dô wâren komen
ungetoufte geste.
die wolten im die veste
unde daz lânt gestrîten abe.
er was ein kint noch unde ein knabe
des lîbes unde der jâre.
des leit er schaden zwâre
von manegem sarrazîne.
ouch wâren im die sîne
vil nâch geswichen alle.
dâ von kam er ze valle
unde in angestbaeren grûs.
iedoch het er ein niwez hûs
gebiwen in der vreise,
daz was genant punteise:
aldâ lag er mit sîner kraft.
von der vil argen heidenschaft
sîn herze trûren an sich las.
ir houbetherre ein künec was
genennet unde geheizen,
der het ûz sînen kreizen
gefüeret manegen stüefen degen.
der künec dâ von norwegen
unde der von orchadîe
mit al ir massenîe
gestuonden im vil starke.
der künec von tenemarke
unde der von gruonlânden
die wâren ouch gestanden
mit helfe sînen henden.
er kunde vînde swenden,
sam daz holz ein wildez viur.
er was geheizen sornagiur
unde was vil schoene unde ellenthaft.
er hete manheit unde kraft
an herzen unde an lîbe.
von ungetouftem wîbe
kam nie vrecher jungelinc.
an im wâren alliu dinc,
dâ mite ein helt geprîset wirt.
swaz einem künege ûf erden birt
ritters lob unde êre,
dâ was er mite sêre
geblüemet zallen orten.
an werken unde an worten
was er nâch wunsche vollekomen.
haet er den touf an sich genomen
unde die kristenlichen ê,
sô waere an im kein breste mê
gewesen noch kein wandel.
sîn jugent als ein mandel-
boum in êren bluote.
der hübesche wol gemuote
hete in aller heidenschaft
an lobe erstriten hôhe kraft.
Er was gelegen z agisors.
wol hundert tûsent heiden zors
het er in vrancrîche brâht.
sîn muot ûf strîten was verdâht
unde ûf starke ritterschaft.
dâ wider mohte keine kraft
der junge künec geleisten.
die groesten unde die meisten
helfe, die sîn lîp gewan,
daz wâren zehen tûsent man
mit liehten stahelringen.
die vürsten von kärlingen
wâren meistic wider im
unde heten, als ich hie vernime,
sich gesetzet im engegen.
dâ von enmohte er niht erwegen
zein ander ritterschefte mê.
unde dô sîn vriunt partonopêr
den grôzen kumber sîn vernam,
dô stuont er, weizgot, unde kam
ze helfe sîner edelkeit.
er hete schiere sich bereit
ûf sîner strâze reise:
aldar ze punteise
brâht im der junge degen vruot
wol zehen tûsent rîter guot.
Hie mite sô wart des küneges kraft
gemêret unde sîn ritterschaft
vil harte mähticlichen dô.
Partonopieres künfte vrô
wart sîn edel herze gar.
in unde sîne werde schar
enphieng er inniclichen wol,
als man vriunt enphâhen sol,
des man ze rehter nôt bedarf.
sîn angest leite er unde warf
im dô klägelichen vür.
 <vriunt>, sprach er, < von hôher kür
unde mîn getriwer lieber mâc,
versunken ist in sorgen wâc
diu vröude mîn von leider klage.
ich dulde jâmer alle tage
von der vil argen heidenschaft.
diu ist worden sigehaft
mit strîte an mir unde mînen man.
si stôzent mîniu dörfer an
vil harte schedelichez viur.
mich lât der künec sornagiur
entslâfen niemer in der nacht.
er kam mit grôzer übermaht
gestrîchen in daz rîche mîn.
wol hundert tûsent sarrazîn
hât er gefüeret her mit kraft.
dâ wider ist mîn ritterschaft
gefüege unde alze kleine noch.
niht wan zehen tûsent doch
rîter ich ze velde hân.
mit den getar ich in bestân
niht strîtes ûf dem velde.
in offenlicher melde
strîchet er ûf mînen schaden.
er hât mit kumber überladen
mich unde daz gesinde mîn.
daz lâ dir hie geklaget sîn
unde râte mir dar zuo.
sprich waz ich darumbe tuo,
daz ich ân alle schulde
die angest von im dulde .>
Partonopier der reine
bedâhte sich ein kleine,
dar nâch sô gab er unde bôt
dem künege dâ ze sîner nôt
antwürte mit bescheidenheit.
 <hêrre>, sprach er, < mir ist leit
des lândes schedelicher slac.
swâ mite ich iwer angest mac
erwenden ûf der erden,
daz sol niht lânger werden
von mir gesûmet noch gespart.
ich râte iu, künec von hôher art,
daz ir geruochet senden
nâch helfe in allen enden
zuo den vürsten in daz lânt.
swer iu ze dienste sî gewant
unde den diz zepter hoeret an,
den heizet komen ziu her dan,
durch daz er iu ze staten stê .>
 <vriunt>, sprach er, < daz habe ich ê
getân unde ouch versuochet wol.
swer mir ze rehte dienen sol
unde an diz rîche hoeret,
der brîchet unde stoeret
mîn gebot vil starke.
die vürsten von der marke
jehent niht ze künege mîn
noch wellent si mich lâzen sîn
ir hêrren unde des lândes voget.
mîn bote dicke ist ûz gezoget
durch helfe zuo der lântdiet,
alsô daz er von dannen schiet
sunder aller stiure kraft
unde wider âne ritterschaft
zuo mir alleine kêrte.
swen mîn vater êrte,
der hât mich in der nôt verlân.
wan daz ich zehen tûsent hân,
die mir gestênt mit triwen gar,
sô waere ich aller helfe bar .>
Partonopier sprach aber dô
 <gehabt iuch wol unde wesent vrô:
jô mac sîn werden vil guot rât.
sît daz uns nieman bî gestât,
sô helfe uns got mit sîner kraft:
der mac uns unser ritterschaft
gesterken unde gemêren.
an die vînde kêren
sul wir in dem namen sîn.
die argen veigen sarrazîn
müezent uns entrinnen
od aber hie gewinnen
den schaden unde daz herzesêr,
daz in betrüebet iemer mê
beide ir leben unde ir gelider .>
hie mite liez er sich dô nider
aldâ ze punteise.
dem werden vranzeise
schuof man keiserlich gemach.
vil hôher êren im geschach
von al den burgaeren sâ,
wan ez der künec selbe dâ
gebôt mit willen unde bat.
Punteise gar ein edel stat
von türnen unde von graben ist,
dâ von der künec, wizze krist,
dar inne gerne sich enthielt.
des sites pflag er unde wielt,
daz der stete porten
wâren zallen orten
beslozzen unde zuo getân,
wan er nieman wolte lâzen
dar ûz rîten ûf daz velt.
er dâchte strengez widergelt
enphâhen tägelich dâ vor.
dâ von liez er der bürge tor
tag unde nacht vil sêre stân
beslozzen unde zuo getân.
Daz dûhte ein spot der heiden schar,
wan si dicke unde ofte dar
vâhten vür die werden stift.
ir übel herze sam ein gift
was bitter unde unmilte.
si wielten vil der schilte
unde maneges ungefüegen spers.
ein veste was genennet swers
unde ist geheizen noch alsô.
dâ wâren zweinzic tûsent dô
der veigen sarrazîne zors,
unde lac der künec z agisors,
ir houbetherre sornagiur.
deck unde liehter covertiur
hete er vil in sîner wer.
die zweinzic tûsent von dem her
besunder wâren vür geriten
durch daz si wolten hân gestriten
sêre an die vranzeise
unde in ze punteise
batelle geben alle stunt.
unde dô den selben heiden kunt
wart diz niwe maere,
daz in die stat dô waere
Partonopier der edel komen
unde er mit helfe wolte vromen
dem künege sînem mâge,
dô wart ein starkiu lâge
von in gemachet unde bereit.
weizgot, dâ wurden in geleit
vünf hundert heiden al zehant.
ouch wurden schiere vür gesant
vünf hundert gegen punteis,
durch daz partonopier von bleis
zuo in ûz der veste rite
unde iegenôte, swenne er strite
mit in ûf dem velde dâ,
daz si gegen der lâge sâ
von im entwichen alles hin
unde dâ gar ungewarnet in
mit liuten umbeslüegen,
alsô daz den gefüegen
die zehen hundert manne
bestüenden strîtes danne
unde mit ir hôher überkraft
an in würden sigehaft.
Nû daz diu lâge was bereit
unde dâ wâren în geleit
vünf hundert ungetoufter man,
dô riten ouch vünf hundert dan
vür die stat ze punteis.
Partonopieren dâ von bleis
begundens an der zîte
ze velde unde ouch ze strîte
jagen unde reizen.
ze snellen puneizen
ranten si hin unde her.
ûf hôhe warfen si diu sper
unde enphiengens aber wider.
ze berge ritens unde nider
unde triben des vil unde gnuoc.
Partonopier dô balde truoc
ein argez herze bitter.
er nam eht hundert rîter,
mit den sô kêrte er vür daz tor
unde wolte gerne sich dâ vor
genieten strîtes ûf den plân.
diu porte wart im ûf getân,
als er hete dô begert.
ouch wart der junge künec wert
wol bereit ze strîte gar.
zwei tûsent helme liehtgevar
het er in sîne pfliht genomen.
mit den wolt er ze velde komen
ûf die vil argen sarrazîn.
Partonopier, der neve sîn,
erwinden in dô schiere bat.
er sprach < belîbet in der stat,
hêrre, küneclicher degen,
unde lât mich kurzewîle pflegen
mit den sarrazînen.
ich wil mich dar ûf pînen,
daz in schade von mir geschehe.
ob iwer ouge daz gesehe,
daz ich ze noeten komen sî,
sô lât mir iwer helfe bî
snelliclichen hie gestân
unde îlet zuo mir ûf den plân .>
 <gerne>, sprach der künec dô.
mit disen dingen unde alsô
Partonopier der guote
mit unverzagtem muote
kam ûf daz velt gerennet.
sîn herze was enbrennet
ûf strengen unde ûf grimmen zorn.
ze beiden sîten mit den sporn
daz ors gar swinde er ruorte.
daz truog in unde vuorte
vil gâhes an die sarrazîn.
ein heiden vürste hiez aldîn
unde was enpholhen im der vane:
der kam engegen im her dane
vil hurticlichen dô gerant.
er vuorte ein banier in der hant
rîch unde wunniclich gevar.
Partonopier ouch hete dar
der verte mâze ûf in genomen
unde was im alsô nâhen komen,
daz er durch den glânzen
schilt dâ sîne lânzen
stach unde vrävelichen stiez.
im dranc der niwe scharpfe spiez
durch den lîp biz ûf daz leben.
Partonopier het im gegeben
den stich mit alsô rîcher state,
daz im der halsberc unde diu blate
entrennet wurden beide
unde daz er ûf die heide
mit orse viel mitalle.
er nam dâ mit dem valle
ein bitterlichez ende gnuoc.
Partonopier eht aber sluoc
ir einen an der selben tjost,
der was geheizen arnost
unde hete liehten prîs bejaget.
der junge degen unverzaget
traf den selben heiden wert
durch den helm, daz im daz swert
ze tal biz ûf die zene wuot
unde im zehant daz rôte bluot
drang ûz der wunden unde wiel.
er strûchte nider unde viel,
als im diu wâre schult gebôt,
unde lac dâ jâmerlîche tôt.
Alsô het dô partonopier,
der knappe saelic unde vier,
der heiden zwêne tôt geleit.
dar nâch kêrte er unde reit
ûf daz ander teil hin dane.
sîn ûz erwelten rîter âne
rief der edel al zehant:
 <ir hêrren>, sprach er, < sît gemant,
daz iuch gereinet hât der touf.
gedenket an den tiuren kouf,
dâ mite ir sît erloeset.
geblüemet unde geroeset
hât iuch got der guote
mit sînem hêren bluote,
daz er umb unser schulde gôz.
die manicvalte wirde grôz
lât niht verderben hiute,
unde vehtet an die liute,
die sînem namen sint gehaz.
ir helde, niht verhenget, daz
uns die heiden an gesigen:
wir sulen machen, daz si ligen
alle jâmerlichen tôt
od aber hie von rehter nôt
beginnen kêren ûf die vluht .>
sus tete er, als diu tobesuht
in hete dâ bestanden,
unde gap ze beiden handen
daz swert vermezzenlîche.
daz velt er machte rîche
der veigen unde der tôten.
man sach in dâ verschrôten
ungetoufter liute gnuoc.
sîn edel hant die heide twuoc
mit ir bluotes wâge.
hin wider zuo der lâge
entwichen dô die sarrazîn,
wan si die starken slege sîn
niht kunden mê gelîden.
si wolten gerne mîden
sîn swert unmâzen grimmiclich.
si wâren schiere hinder sich
geflohen bî den stunden,
dâ si der heiden vunden
vünf hundert âne lougen,
die dâ verborgen tougen
sich heten im ze vâre.
unde dô die selben zwâre
sâhen ir gesellen komen,
die an den kristen heten genomen
ir schädelichen ungewin,
dô kâmens unde stuonden in
ze helfe niht ze trâge.
si kêrten ûz der lâge
schiere ûf die vranzeise dar.
unde dô si wurden dô gewar,
daz in diu lâge was geleit
unde daz diu manicvaltikeit
der heiden alsô kreftic wart,
dô kêrtens ûf der vlühte vart
unde îlten gein punteise dan.
daz hundert rîter tûsent man
bestüenden dâ mit strîte,
daz dûhte bî der zîte
unwaege die vranzeise.
des wart in an die reise
der vlühte doch vil harte gâch.
Partonopier in allez nâch
durch schirmen an dem rücke reit,
sô daz in keiner hande leit
geschaehe von der heidenschaft.
si nam der knappe saeldenhaft
ûz tiefer sorgen stricke.
er warf hin umbe dicke
des mâles ûf der selben vluht
unde schuof, daz schade mit genuht
den sarrazînen wart bekant.
mit sîner ellentrîcher hant
macht er si ganzer wunne vrî:
er vellet unde sluog ir drî
an sîner widerkêre.
der süeze tugenthêre
sluog einen, der hiez pfâres.
sô was der ander marases,
den er sluoc, genennet.
der dritte wît erkennet
was durch sînen werden lîp.
er hete manic edel wîp
erworben ê mit sîner bet.
er hiez der schoene sâret
unde wart nie niht sô tiures.
des küneges sornagiures
bruoder sun der selbe was.
er wart gevellet ûf daz gras
von partonopêre.
mit einem scharpfen gêre
schôz in der hôchgeborne
sô vaste in sînem zorne,
daz er von dem lîbe kam
unde ein vil snellez ende nam.
Diz wart der heiden ungewin.
mit leide kêrtens über in
unde enthielten ob im gar.
vröud unde hôher wunne bar
klagten si den jungelinc.
 <hei!> sprâchen si, < der ursprinc
vil maneger êren ist gelegen,
sît dirre werde junge degen
verdorben ist sô rehte vruo.
der hende müeze sîgen zuo
verlust unde all unsaelikeit,
diu sînen werden lîp versneit
in alsô kurzer wîle.
wê dem vertânen pfîle,
der in sô schedelichen traf!
er hât an im der wunne saf
vergozzen unde der minne vluot.
kein lîp verrêrte als edel bluot
nie sam der schoene sâret.
ach got, vil werder mahmet,
wes hât uns dîn gewalt gezigen,
daz du lieze tôt geligen
den höveschen alsô vrüege?
daz dirre plân geblüege
niemer noch gegrüene mê,
ûf dem verdarp der vürste hêr,
des wünsche wir von schulden.
sîn adel übergulden
kunde maneges herzen jugent
mit rîcher unde mit hôher tugent .>
Sus klagten in die sarrazîn.
ir herze jâmer unde pîn
in sich vil tiefe mûrte.
vil maneger sêre trûrte
durch sîn toetlich ungemach.
unde dô partonopier gesach
die heiden alle ob im enthân,
dô liez er über jenen plân
zuo zin riuschen al zehant.
er kam dar under si gerant
mit sîner massenîe.
ir wüefen unde ir krîe
begunde er dô zestoeren
noch wolte er nie gehoeren,
ê daz er si gar durchbrach.
ouch spürte er, weizgot, unde sach,
daz im starkiu helfe erschein:
dâ kam der künec, sîn oehein,
geriten von punteise.
zwei tûsent vranzeise
brâht er im dâ ze stiure.
des wart ein schumphentiure
vernomen unde grimmer schade.
den heiden aber zeinem bade
vergozzen wart ir bluotes.
der künec vreches muotes
sich under si mit sîner schar
sô rehte krefticlichen war,
daz der ungetouften her
mit den kristen âne wer
vil sêre wart gemischet.
vil manic wunde erfrischet
wart von den kärlingaeren.
die werden unde die maeren
sô ritterlîche vâhten,
daz si die vînde brâhten
in schädelîchiu herzen sêr.
doch wizzet, daz partonopêr
des tages vor in allen streit.
sîn name in hôhen prîs geleit
wart ûf der heide grüene.
der edel unde der küene
sluog einen, der hiez lûdân:
der hetez dâ sô wol getân,
daz man in muoste weinen.
dar nâch sluog er ir einen
mit dem erwelten swerte sîn,
der waz geheizen vulsîn
unde kunde vînde rêren.
er was an ritters êren
staet als ein vestiu mermelsûl.
ein lânt daz heizet valbrûl,
von dannen was der helt geborn.
sîn vrecher lîp vil ûz erkorn
kam von ungelücke zuo
Partonopiere ein teil ze vruo,
wan im verlust von im erschein.
er sluog im durch daz ahselbein
ze tal biz ûf den satelbogen.
des het in schiere dâ gezogen
des bitterlichen tôdes kramph.
durch den vil angestbaeren kamph
erschrâken dô die sarrazîn.
der selbe ein kemphe was gesîn
in aller heidenschefte.
daz in mit hôher krefte
Partonopier dâ haete erslagen,
dâ von begunden si verzagen,
daz si vluhen gegen schers.
daz reht des schiltes unde des spers
brâchen si ze sêre:
mit sneller umbekêre
strîchens ûf die reise.
die werden vranzeise
riten in geswinde nâch.
ûf si wart in sô rehte gâch,
daz si niht erwunden,
ê daz si vor in vunden
die veste michel unde wît;
wan schers an eime grunde lît
verborgen unde als tougen,
daz si mit den ougen
ir niht haeten war genomen,
ê daz si zuo zir wâren komen
vil nâch biz an den burcgraben.
aldâ begunden sich enthaben
die vranzeise milte.
ir helme unde al ir schilte
zaltens unde nâmen war,
wie vil si liute von ir schar
verloren haeten bî der stunt.
verhouwen unde tôtwunt
wol zweinzic rîter wâren in.
dâ wider was der ungewin
der heidenschefte manicvalt.
mit starken slegen ungezalt
was an ir gewundert:
ir lâgen zehen hundert
verhouwen unde verschrôten.
daz schein wol an den tôten,
die des mâles ûf dem wal
gerechent wurden âne zal.
Nû daz die sarrazîne
mit schedelicher pîne
vlühtic in die stat geriten,
niht lânger die vranzeise biten,
si kêrten gegen agisors,
dâ manic wol gewirdet ors
stuont des mâles inne.
si kâmen in dem sinne
gerennet dar vil snelle,
durch daz si dâ batelle
gaeben sornagiure.
dem was diu schumphentiure
der liute sîn dô zôren komen.
doch wart dâ sornagiur genomen
ab dem kamphe sêre.
nâch sîner vürsten lêre
liez er den strît dô wendic sîn.
si rieten, daz er wider în
kêrte von dem anger,
unde daz er bite lânger,
biz er gewünne liute mê,
die von der ungetouften ê
wolten im ze helfe stân.
alsus begunde er von dem plân
in die stat dô dringen.
der künec von kärlingen
unde al die vranzeise
dar heim ze punteise
riten unde vuoren.
si jâhen unde swuoren,
daz des tages haete
Partonopier der staete
bejaget michel êre.
sîn werder name sêre
geprîset unde gerüemet wart
durch die vil hôhen süezen art,
die got mit rîcher saelikeit
ze wunder haete ûf in geleit.
Er lie sich nider in der stat.
der künec hiez sîn unde bat
schôn unde keiserlichen pflegen.
ouch kunde er selbe sich bewegen
rîlicher unde hôher zer.
er hete dar in sîner wer
vil hordes dô gefüeret.
der wart von im gerüeret
vil harte milticlîche:
er machte guotes rîche
die kumberhaften alle
unde lebte in êren schalle
den âbent unde den morgen.
diu schande was verborgen
vor den klâren ougen sîn.
bescheiden was er unde vîn,
diemüetic unde wol gezogen.
sîn lop sô verre was geflogen,
daz alle kärlingaere
jâhen, daz er waere
ein spiegel hôher wirdikeit:
got selber haete ûf in geleit
vil ganzer saelden überkraft.
an guote nie sô kumberhaft
wart deheiner slahte man,
unde haete er in gesehen an
eins mâles in der wochen,
er müeste hân gesprochen
 <ich bin an guote worden rîch:
ez lebet niender mîn gelîch
an guote noch an êren .>
sîn lop begunde mêren
unde machte sich den liuten wert.
er gap in silber unde pfert,
ross unde liehtiu kleider.
im was diu schande leider
danne iht anders alle wege.
ir huote vlôch er unde ir pflege,
sam den tan der sitikus.
er schuof mit hôher milte sus,
daz in vil maneger suochte.
swer sîner helfe ruochte,
der wart enphangen schône.
von sînes lobes dône
mêrte sich des küneges her.
mit sîner vil hôchgülten zer
gewan er vil der schilte.
er het an rîcher milte
vil starke dâ gewundert.
hiute riten hundert
in einer samenunge zuo;
sô kômen tûsent morgen vruo,
durch daz si dâ gesaehen
den höveschen unde den waehen,
dem man sô hôhes lobes jach.
vil maneger in dâ gerne sach,
der sîn geniezen wânde.
ê daz ein ganzer mânde
het ein ende dâ genomen,
dô wâren vierzic tûsent komen
rîter unde knehte dar,
die der tugende nâmen war,
diu von im wart gesprochen.
unde in der sehsten wochen
dô was durch sîner milte kraft
des jungen küneges ritterschaft
gewahsen unde gesterket sô,
daz die vremden geste dô
nieman kunde bî der zal
geprüeven, weizgot, über al.
Nû was komen dô diu zît,
daz sich die heiden ûf den strît
heten gar bereitet
unde ûf daz velt geleitet
heten ritterschefte vil.
vür wâr ich iu daz sagen wil,
diu was in komen alliu dô.
dâ von wart ez geredet sô,
daz der strît ûf erden
niht wendic solde werden
durch deheiner slahte dinc.
Partonopier der jungelinc
hiez dô künden in diu lânt.
swer ze helfe sîner hant
kaeme dar mit strîte,
dem wolder bî der zîte
silber geben unde golt.
durch den keiserlichen solt
sîn here begunde wahsen.
die vranken unde die sahsen,
die beiern unde die swâben
sach man nâch sînen gâben
ze helfe sêre dringen.
im kam von lutringen
vil helfe unde ouch ûz vlândern lânt.
im wart ritterschaft gesant
vil schiere von hispanje.
die besten ûz britanje
tâten im ir stiure schîn.
ouch sach in manic poitewîn
durch sîner tugende schouwe.
vil hêrren von anschouwe
brâhten im ir helfe dar.
ûz vriesen lânt ein michel schar
stuont ze helfe sîner kraft.
ouch kam zuo zim diu ritterschaft
gestrîchen von wasconje.
ûz parme unde ûz bolonje,
von pâfî unde meilân
wart im helfe grôz getân
durch sîn vil hôhez mieten.
ouch hiez er dô gebieten
unde endelichen schaffen,
swâ in kärlingen pfaffen
unde müneche waeren,
daz die gote baeren
genaemen dienest bî der vrist
unde alle tiure baeten krist,
daz er die vranzeise
vor schedelicher vreise
müeste in deme strîte nern
unde si mit helfe ruochte wern,
daz diu vil arge heidenschaft
an in niht würde sigehaft.
Diz wart getân unde ez geschach.
man stûrte dâ got unde sprach
vil manegen salmen unde vers.
zwischen punteis unde schers
ûf einem grüenen wîten plân
solde dirre strît ergân
an eime zîstage vruo,
wan der selbe tac dar zuo
von alter ist gerihtet,
daz man gerne vihtet
an im unde kemphet.
mit lügen ist gestemphet
niht diz wâre maere.
diu schoene wunnebaere
zît gap ûz erwelten schîn
unde was der himel alsô vîn,
daz nie kein lâsûr wart sô blâ.
kein wolken noch kein vlecke dâ
niender wart an im gesehen.
man sach dô glenzen unde brehen
der liehten klâren sunnen blic.
genomen hete si den sic
an trüebem ungewitter dô,
des al die liute wâren vrô,
die dâ wolten strîten.
reht in den selben zîten,
dô der kampf des morgens vruo
solde in allen sîgen zuo,
dô was der künec sornagiur
durch baneken unde durch âventiur
in einen boumgarten komen.
der hete vrühte an sich genomen
vil manegen wunniclichen soum.
under einen aphelboum
gesaz er nider ûf den klê.
wol hundert rîter oder mê
sâzen umbe in ûf dem grase,
unde hete sich der grüene wase
geblüemet vür sîn ougen brâht.
ûf den strît was er verdâht
sô vaste, daz er lânge sweic.
ze tal im dô sîn houbet seic,
daz hieng er nider vorne.
ûf kampf der hôchgeborne
gesetzet hete den gedanc.
zuo sînen vürsten über lânc
sprach der ungetoufte helt
 <ir werden rîter ûz erwelt,
die mir dâ sint ze helfe komen,
ir habt daz alle wol vernomen,
daz wir strîten müezen vruo.
dâ von gedenket nû dar zuo
vil starke unde ouch vil sêre.
geruochet mir die lêre
geben, daz ich wol gevar
unde ich mîn her alsô geschar,
daz ich gelige den vînden obe,
alsô daz ich an hôhem lobe
müeze werden rîcher.
sprech iwer iegelîcher,
waz in daz beste dunke.
swer ie dâ her getrunke
des brunnen ganzer wîsheit,
der sî ze râte mir bereit,
durch daz ich prîs ervehte.
sîn künne unde sîn geslehte
erhoehe ich alle mîne zît,
der mir sô nütze lêre gît,
daz ich den kristen an gesige
od aber tôt mit êren lige .>
Der rede gab ein künec hêr
antwürte, der hiez lôemêr
unde was geborn von norwegen.
er kunde hôher witze pflegen
unde was der êrste, wizze krist,
der sornagiure bî der vrist
begunde râten offenbâr.
 <hêrre>, sprach er, < ez ist wâr,
daz wir vehten müezen vruo.
der strît uns balde sîget zuo
noch mac niht werden wendic.
des sul wir sîn genendic
ze kamphe sunder allen spot.
her mars, der edele strîtes got,
sol uns sô rîche stiure geben,
daz wir die sigenuft geleben
an der kristenheite noch.
unde riete ich âne zwîvel doch,
ob ez mit êren möhte ergân,
daz wir den strît hie solden lâzen
scheiden endelîche,
sô daz wir ûz vrancrîche
kaemen wider heim gezoget.
büt uns der kärlingaere voget
daz er uns anders tages bôt,
wir solden âne strîtes nôt
mit êren in gemache leben.
er wolte iu gerne hân gegeben
rîlichen unde starken zol:
zwelf hundert schrîne silbers vol
bôt er iu zeiner miete,
durch daz ir sîner diete
niht mê ze leide taetent
noch sînes lândes haetent
vürbaz deheine ruoche.
ouch wolder iu der tuoche,
diu von sîden sint geweben,
zwelf hundert soume hân gegeben
unde dar zuo tûsent mûle starc.
der krâm der haete manege marc
vergolten, des er iu gewuoc.
er wolte iu helfande gnuoc
unde ouch lewen haben gewert.
er bôt iu kamel unde pfert,
valken unde winde,
unde ander jagegesinde
wolt er vil starke reiten,
unde vür iuch heizen leiten
daz ir mit vride liezet in
unde wider heim ze lânde hin
von kärlingen vüeret doch.
ob man die teidinc vünde noch
an dem jungen künege vruot,
sô diuhte ez mich benamen guot,
daz wir des strîtes waeren abe
unde mit uns hin in unser habe
den prisant vuorten unde den schatz,
den er uns âne widersatz
dô gerne wolte hân gegeben.
man solde in lâzen mit vride leben,
büt er uns nû den selben hort.
er hât mê ritterschefte dort
dann ir geleisten müget hie.
kein dinc wart uns gewisser nie
dan daz uns misselinget,
ob unser herze ringet
nâch strîte an disen stunden.
herr, ich hân daz befunden,
daz die kärlingaere
an hôher helfe maere
gerîchet sint vil starke.
ouch kunnents ûf ir marke
unde in ir lânde vehten baz
dann unser volc; geloubet daz,
swer in die kuntschefte vert
ze sturme, daz er sich ernert
vor schaden lîhter danne ein gast.
ez ist verlüste ein houbetlast,
daz ieman kêret in den kreiz
ze strîten, dâ man niht enweiz
wâ man sich enthalten sol.
dâ von gevellet ez mir wol,
daz wir an strîte erwinden.
ob wir die teidinc vinden,
diu nâch êren sî gewant,
sô strîchen heim in unser lânt:
daz dunket mich der beste rât,
des sich mîn herze nû verstât .>
Nû lôemêr alsô geriet
unde er die zungen sîn geschiet
ûz dirre lêre banden,
dô sprach von gruonlânden
ein künec, der hiez vabruîn,
 <vernemet ouch die rede mîn,
vil werder keiser sornagiur.
ir sît ûf strîtes âventiur
ûz komen unde vrâget noch
hie râtes einen man, der doch
ze strîte keinen willen hât.
sîn herze niht ze kamphe stât,
ez ist ûf silber mê gewant.
ir kâmet her in disiu lânt,
durch daz ir lob erwerbet.
nû wil er, daz ir sterbet
an küneclichen êren,
wan er iuch heim hin kêren
heizet sunder allen prîs.
er wil daz iwer loberîs
in vil swache wirde kume.
dêswâr, der biderb unde ouch der vrume
vil selten nider hânt geleit
durch kranker miete gîtikeit
rîlichen unde reinen muot.
wer solde durch ein boese guot
an der tât erwinden,
an der sîn name vinden
noch ganze wirde möhte?
diu gâbe iu kleine töhte,
dâ mite ir waeret iemer mê
gekrenket . neinâ, künec hêr,
lât niemer iuch gelêren,
daz wir ze lânde kêren
unde âne strît von hinnen varn.
wir sulen unser liute scharn
in wunneclicher rotte.
ze schalle unde zeinem spotte
die kristen unsich braehten,
sô wir in zuo gedaehten,
daz wir durch guotes willen
hie wolten lâzen stillen
daz urliug unde den grimmen sturm.
wir müesten uns reht als ein wurm
vor ir gewalte rimphen
unde iemer hân ir schimphen,
ob wir teidinc suochten
unde an si gâbe ruochten
durch daz wir hinnen vüeren:
si jaehen unde swüeren,
daz wir alle waeren zagen.
ir sult des, hêrre, niht gesagen,
daz wir ze lânde rîten,
ê wir mit in gestrîten .>
Diz wâren vabruînes wort.
er het an krefte rîchen hort
unde was der schoenste sarrazîn,
der under in dâ mohte sîn
ald in aller heidenschaft.
unde dô sîn zunge redehaft
alsus gerâten haete,
dô gab ouch sîne raete
ein ander künec schône;
der truoc des lândes krône
z 
Orchadîe mit gewalt.
er schein der jâre grîs unde alt
unde was geheizen marufin.
 <hêrre>, sprach er, < vabruin
hât gerâten harte wol.
er sprîchet allez als er sol
unde als ein junger baschelier,
der sîn vrechez leben zier
unde sînen schoenen starken lîp
mit strîte gerne durch diu wîp
arbeiten wil unde üeben.
wir alten unde wir trüeben
ruochen aber kamphes niht,
wan unser muot unde unser pfliht
ze ruowe unde ze gemache stât.
dâ von gevellet uns der rât,
den loêmêr zem êrsten gap,
unmâzen wol . den urhap
sîner wîsen lêre
den lobe ich harte sêre,
wan er uns muoz wol gezemen.
mich dunket bezzer, daz wir nemen
hort unde rîchen prisant
unde wider heim in unser lânt
ân allez vehten rîten,
dann ob wir morgen strîten
mit den kärlingaeren.
jô prüeve ich an den maeren,
daz der getouften ritterschaft
an liuten unde an hôher kraft
sich vaste mêre zaller vrist.
ouch wizzet, daz ein tiuvel ist
ûz den lüften in gesant,
der ist partonopier genant,
unde mac sich niht vor im erwern.
er kan sô ritterlichen zern
sîn guot, daz maneger suochet in.
durch die gâbe unde den gewin,
dâ mite er gnuoge rîchet,
kein vranzeis im gelîchet:
sô keiserlich ist al sîn dinc.
er ist der schoenste jungelinc,
der ie dehein ors überschreit.
er hât mit sîner miltikeit
gesterket wol des küneges wer.
gewahset nû der kristen her
an liuten unde an rîcher habe,
sô gêt uns sarrazînen abe
an helfe zallen zîten.
ouch kunnent si wol strîten
unde üeben ritterlich geveht.
dar zuo sô hilfet in daz reht
unde vellet uns diu missetât,
daz uns diz rîche niht bestât,
nâch dem wir mit in kriegen.
herr, ich enwil niht triegen
iwer hôhen edelkeit:
wir mügen schaden unde leit
hie nemen unde enphâhen,
ob wir ze strîte gâhen
mit der getouften diete.
ich râte, swer uns biete
guot an disen zîten,
daz wir ze lânde rîten
sunder kamphes orden.
wir sîn geswachet worden
von dirre lângen reise;
sô pflâgen die vranzeise
gemaches nû vil lânge zît
unde sint geruowet ûf den strît:
dâ von ist ez unwaege,
daz wir müed unde traege
zuo zin kêren ûf daz velt;
wir müezen strengez widergelt
von ir kraft gewinnen
unde schämelîche entrinnen .>
Der rede antwürte ein künec bôt,
der hete in strîte manege nôt
erliten unde erkennet.
Vursîn was er genennet,
unde truoc die krône z îrlânt.
bescheidenlichen dô zehant
sprach er ze marufîne
 <dem künege vabruîne
geschehen ist mit rede gewalt,
der zeinem baschelier gezalt
von iu wart in spottes wîs.
er het ûf ritterlichen prîs
gestellet alle sîne tage.
swie rehte vaste iu missehage
sîn rât unde al sîn lêre noch,
sô hât er uns daz beste doch
gerâten sicherlîche;
wan ob wir disiu rîche
durch guotes willen rûmen
unde uns an êren sûmen,
des mac sich wol mîn herze schamen.
ouch sult ir wizzen daz benamen,
swaz man uns anders tages bôt
prisandes unde goldes rôt,
daz würde uns nû vil tiure.
der künec haete uns hiure
gegeben âne widersatz
vil rîches kleinât unde schatz,
des er nû gerne wandel hât,
wan sîn dinc an liuten stât
vil baz dann ez im taete dô.
sîn herze kleine ûf unser drô
wil ahten stille unde offenbâr,
noch gaebe drumbe niht ein hâr,
daz wir den strît verbaeren.
er wânde, daz wir waeren
verzaget an dem muote,
sô wir nâch sînem guote
mit worten unde mit rede striten.
welt ir in tagedinge biten,
vil werder künec sornagiur,
sô brennet iuch der schande viur
beide an êren unde an lobe.
ir sult im sus geligen obe
mit herten unde mit grimmen slegen.
daz sol iuch, hêrre, niht erzegen
an herzen unde an muote gar,
daz nû der getouften schar
hât mê rehtes danne wir.
geloubet endelichen mir:
ich wolte ê kemphen rehtes vrî,
denn ich dem rehten stüende bî
unde ich ein zage würde hie.
wer vernam solch wunder ie
sô daz ir ûz gevaren sît
durch vehten unde grimmen strît
unde âne kamph nû wellet leben?
iuch hiezen iwer râtgeben
strîchen her ze lânde
nâch prîse maneger hande,
unde heizent iuch nû kêren
von hinnen mit unêren
unde wider varen âne strît.
si möhten iuch dâ heime sît
hân verlâzen, hêrre guot,
dô niht ze kamphe stuont ir muot .>
Nû daz der künec vursîn
verliez aldâ die rede sîn
unde er niht sprechen wolte mê,
dô wart ein werder grâve hêr
schier unde balde redehaft.
der pflac mit sîner meisterschaft
des küneges unde der hovediet,
wan allez, daz sîn muot geriet
Sornagiure, daz tete er
unde lebte dô nâch sîner ger
sô vaste unde alsô sêre,
daz er ûf sîne lêre
sich unde al sîn dinc verliez.
Mareis der selbe grâve hiez
unde was von gebürte swach.
mit zegelîchem muote er sprach
ze sornagiure disiu wort
 <vernemet ouch biz ûf ein ort
ein kleine, werder künec, mich.
mîn zunge gerne vlîzet sich
ûf iwer hôhen êre.
des sult ir mîne lêre
enphâhen mit vil staeter gir.
Vursîn verkêret uns daz wir
iuch heizen mit gemache leben.
er strâfet iwer râtgeben
durch sînen vrävelichen muot
unde sprîchet, ez waer alsô guot,
daz ir dâ heime waeret sît
beliben, sô daz ir den strît
verbaeret, der hie solde ergân.
gewalt ist den mit rede getân,
der lêre iuch her ze lânde zôch.
daz iwer râtgeben hôch
dâ her zuo disen rîchen
iuch, hêrre, bâten strîchen,
daz dûhte uns alle waege dô,
wan ez kam von geschiht alsô,
daz uns ein bote seite vert,
Kärlingen unde diz rîche wert
stüende küneges eine,
niht wan ein kint vil kleine
pflaege alhie der krône,
daz eben unde schône
den stuol berihten möhte niht.
ûf die vil starken zuoversiht
wart iu gerâten al zehant,
daz ir vüeret in daz lânt
mit kraft unde ir dem kinde
schier unde vil geswinde
daz künecrîche ervaehtet abe:
ez waere noch der jâre ein knabe
unde haete engegen iu niht wer.
alsô begunde wir mit her
strîchen her in disen kreiz
ûf den wân unde den geheiz,
daz wir ein kint hie vünden
unde wir daz überwünden.
nû habe wir vunden einen man,
den nieman überwinden kan,
der in mit strîte alhie bestât.
der lecker uns gelogen hât,
der uns dâ seite maere,
daz ein knabe waere
des rîches hie gewaltic.
sîn kraft ist manicvaltic,
der hie des rîches krône treit.
er wirbet umbe wirdikeit
mit aller slahte dinge.
sô vrechem jungelinge
wart nie swert gesegenet.
ouch ist im ûf geregenet
ein tiuvel, der ê was verlorn,
sô vrävel unde als ûz erkorn,
daz niender lebet sîn gelîch.
schoene starc unde ellentrîch
wirt sîn junger lîp erkant.
Partonopier ist er genant
unde überhoehet milte leben.
er gît sô vaste, daz sîn geben
hât weder ort noch ende.
jô nîget sîner hende
swer in mit ougen an gesiht.
al disiu welt in staeter pfliht
mit willen dienet sîner maht.
kein lebender mensche nie gevaht
sô ritterlîche sam er tuot.
im ist durch sînen vrîen muot
nâch gevolget manic helt.
er hât vil rîter ûz erwelt
gesamnet hie mit sîner gebe.
daz nieman alsô milter lebe,
des waenet maneger unde giht.
dâ von ist ez uns waeger niht,
daz wir ze velde ûf jenen plân
dort hin ze disen zîten gân
unde mit dem künege strîten
dan daz wir sîn erbîten,
der wider uns hie vehten wil.
er hât wol drîstunt alse vil
rîter sô wir haben mügen.
daz wir uns von kriege zügen,
daz râte ich ûf mîn êre.
doch gibe ich uns die lêre,
daz wir gebâren diu gelîch,
als ob wir mit dem künege rîch
vil gerne striten morgen vruo.
mit vlîze sul wir uns dar zuo
bereiten unde stellen,
sam wir vehten wellen
mit der getouften diete.
ob man uns danne biete
diu teidinc, diu mit êren sîn,
diu nemet, lieber hêrre mîn,
unde lâzet scheiden hie den strît.
ist aber, daz man uns niht gît
güetlîche rede vil drâte,
sô lêre ich unde râte,
daz wir teidinc suochen
unde alle des geruochen,
daz man uns rîten lâze
mit vride ûf unser strâze .>
Mareis dô der alsô gesprach
unde dise lêre swach
gegeben haete bî der zît,
dô wart im âne widerstrît
gevolget schiere, als ich ez las;
kein hêrre wider in dô was
mit rede, wan eht vursîn
unde der künec vabruîn:
die zwêne dûhte wol, daz er
ûz eins verzagten herzen ger
gerâten haete in allen.
ouch hete missevallen
sîn lêre sornagiure,
der in des zornes viure
durch sîne valschen rede bran;
wan er verstuont sich unde versan,
erfulte er sîne raete,
daz er benamen haete
verloren al sîn êre.
dâ von dûht in sîn lêre
unmâzen boese unde alze swach.
doch wizzet, daz er niht ensprach
unde sîniu wort dâ leite nider,
wan er enwolte niht dâ wider
reden in dem schalle.
dô si gevolget alle
sus haeten sîner lêre,
waz mohte der vil hêre
Sornagiur dô sprechen?
er muoste lâzen brechen
sîne kranke lêre vür.
sîn edel muot von hôher kür
niender stuont ûf zageheit;
dâ von was im von herzen leit,
daz man erwenden wolte
den strît unde er niht solde
vehten mit dem künege rîch.
iedoch gebârte er diu gelîch,
als im der rât geviele wol.
vür wâr ich iu daz sagen sol,
daz er gebôt in allen dâ,
daz si bereite waeren sâ
des morgens ûf den herten strît,
sô daz si taeten in der zît,
sam si vehten solden
unde üeben gerne wolten
des schiltes orden unde des spers.
zwischen punteis unde schers
hiez er si kêren ûf den plân,
unde sô daz waere alrêrst getân,
daz si aber denne taeten
vil schiere nâch den raeten,
die mareis dâ het gegeben.
dô tete er als er wolte leben
vil gar nâch sîner lêre,
unde was im doch vil sêre
vîent worden unde gram.
heimlîche sleich er unde kam
in sîne kemenâten
unde wolte sich berâten
mit im selben drinne baz.
ûf sîn bette er nider saz
erzürnet unde betrüebet.
des wart vil jâmers güebet
von dem erwelten heiden.
sîn herze wol bescheiden
begunde trûren sêre
durch die verschamten lêre,
die mareis im des tages bôt.
er wolte sîn gewesen tôt,
sô leide was im dâ geschehen,
wan er hete wol ersehen,
daz sîn zegelicher muot
des strîtes manegen rîter guot
mit râte haete erwendet.
des wart von im verendet
vil klage bî der stunde.
mit ougen unde mit munde
erzeiget er vil ungemach.
ze sînem kapelâne er sprach,
der tougenlîche sache treip
unde alle sîne brieve schreip:
 <vriunt, vil lieber man, nû sich,
wie mareis hât verrâten mich,
den ich von nihte erhoehet hân!
er hât vil reht an mir getân,
daz er mich sus gehoenet hât.
billîche dunket mich sîn rât
niht wilde noch ze sûre,
sît ich in von gebûre
gemachet zeinem grâven habe.
ich hân durch in gebrochen abe
den liuten, die gar edel sint.
enterbet hân ich al ir kint
durch sîne valschen lêre,
dâ von ich al mîn êre
verlieren sol ze rehte.
jô wart sîn kranc geslehte
von mir ûf gesteiget,
unde sint durch in geneiget
die hôhen unde die werden.
wie solde mir ûf erden
iemer wol gelingen,
sît ich mit allen dingen
hân getiuret sîne vruht?
er heizet bieten mich die vluht
unde gerâtet mir, daz ich
mit kärlingaeren süene mich
vil gar nâch mînem laster.
wie künde er mich nû vaster
geschenden unde gehoenen,
sô daz er mîne schoenen
unde werden ritterschaft
gemachet hât sô zagehaft,
daz ir deheiner strîten wil?
owê daz ich sô rehte vil
êren hân ûf in geleit,
daz ich ze ganzer wirdikeit
Mareisen ie gebrâhte!
des muoz ich in der âhte
der tiefen schanden sîn begraben.
durch wâre schulde sol ich haben
von mînen vürsten itewîz,
darumbe daz ich hôhen vlîz
geleget ûf in einen hân.
haet ich den allen wol getân,
die von adel sint geborn,
sô haete ich niht sô gar verlorn
prîs unde küneges êre,
wan si mir hülfen sêre
nû strîten unde vehten.
die rîter zuo den knehten
sint mir abe gestanden.
ich muoz von disen lânden
sô lasterlîche scheiden,
daz ich vor allen heiden
iemer mê gehoenet bin.
ûf den vil starken ungewin
hât mich der boese grâve brâht,
des ich dâ leider hân gedâht
ze liebe unde ouch ze guote
vil dicke in mînem muote .>
Dem künege dô ze sîner nôt
der capelân antwürte bôt
bescheidenlichen unde sprach
 <swer ein armez künne swach
ûf bringet unde erhoehet,
benamen der enphloehet
im selben guot unde êre,
wand er sich iemer mêre
schaden muoz von im versehen.
seht, hêrre, als ist ouch iu geschehen,
ob ich sîn rehte habe gedâht.
ir habt mareisen ûf brâht
unde sîn vil kranc geslehte:
ûz eime snoeden knehte
ist er ze rîter worden
unde hât eins grâven orden
an sich gezogen unde genomen.
ze guote ist er von nihte komen:
dâ von enmac er noch enkan
gerâten niemer keinem man
prîs unde ganze wirdikeit.
ez ist verlorniu arbeit,
daz man bûren smeichet.
swer einen slângen streichet
ze vil, er öuget im die gift.
ir habet ûf hôher êren trift
Mareisen hie gezücket,
der iwer lop verdrücket
ze vaste unde alzesêre.
wie sol er iemer mêre
den rîchen unde den werden
gerâten ûf der erden,
der von gebürte unedel ist?
der swache der muoz alle vrist
ûf sîn geslehte warten
unde iemer nâch dem arten,
von dem sîn krankez leben kam.
vil werder künec lobesam,
lât iu niht swaere sîn den rât,
den mareis iu gegeben hât:
er tuot, als er von rehte sol.
gehabet iuch darumbe wol
in herzen unde in muote.
jô mac sich hie ze guote
geziehen allez iwer dinc.
niht trûret, werder jungelinc!>
 <von schulden muoz ich trûric wesen>,
sprach der künec ûz erlesen
trûriclichen aber zime.
 <ich merke daz wol unde vernime,
daz ich mîn êre hân verlorn,
ob ich den künec hôchgeborn
von kärlingen vliuhe.
nein zwâr, ich enziuhe
mich von deme strîte niht.
swaz darumbe mir geschiht,
ich bin, der kamphes in bestât.
sît mareis mich verlâzen hât,
sô wil ich, sornagiur, bestân
den jungen degen wol getân,
ob ich ez gefüegen iemer kan.
schrîb einen brief, getriwer man,
dem künege von kärlingen,
daz er nû lâze dringen
daz jâmer in sîn herze vruot,
daz alse manic rîter guot
verderben muoz an dirre zît,
ob vür sich gêt der grimme strît,
der zwischen uns hie sol geschehen.
heiz in sîn hôhez adel sehen
unde sîne rîche jugent an,
sô daz er niht sô manegen man
mit dem strengen tôde quele,
unde er im einen kemphen wele
ûz sînem her gemeine,
der mich getürre aleine
bestân mit ellentrîcher kraft.
vür alle mîne ritterschaft
welle ich selber strîten:
daz er bî disen zîten
ouch eteslichen suoche,
der kamphes hie geruoche
vür sîne rîter alle.
unde swem daz heil gevalle,
daz er den sic nem ûf dem plân,
dem sî der ander undertân,
als ez dem namen sîn gezeme.
sî daz ich dâ den prîs geneme
als ein kemphe schône,
sô diene mir sîn krône,
als einem künege lobelich.
ist aber, daz sîn kemphe mich
erslahe unde er mich sterbe,
sô wil ich, daz mîn erbe
diene sînen handen,
daz von heiden lânden
mîn sun dar balde gâhe
unde er von im enphâhe
ze lêhen sîne hêrschaft.
mîn rîche werde zinshaft,
ob ich den lîp alhie verzer.
schrîb im daz ouch, daz man swer
bî den stunden einen vride,
sô wir daz leben unde diu lide
wâgen an dem strîte,
sô daz ze beider sîte
al unser liute stille enthaben.
mit endelichen buochstaben
solt du betiuten im dâ bî,
daz bezzer unde waeger sî,
daz einer sterbe von uns zwein,
dann ob wir komen über ein,
daz manec edel rîter
an dem strîte bitter
verderbe ân alle schulde gar.
den brief den soltu selbe dar
dem künege von kärlingen
vüeren unde bringen,
alsô daz hie ûf erde
des nieman innen werde,
waz dar an geschriben wese,
ê daz er in selber lese
unde er gehoere mîniu wort
gar ûf ein ende unde an ein ort .>
Ûz disen dingen unde alsô
wart der brief geschriben dô
von dem capelâne,
unde alles valsches âne
ein ingesigel dar an geleit,
dâ bî des küneges staetikeit
wart geprüevet unde erkant.
hie mite kêrte dô zehant
der schrîber ûf die reise
unde kam ze punteise
vür den künec, hôrte ich jehen.
den liez er disen brief gesehen
unde sornagiures boteschaft,
unde dô der hêrre tugenthaft
überlas die selben schrift,
dô wart in der vil schoenen stift
ûf einen wunniclichen sal
sîn rât besendet über al:
dem legte er vür dis âventiur,
die der künîc sornagiur
enboten het alsô dâ hin.
des wart vil maneger under in
von herzen inniclichen vrô.
si dûhte des gemeine dô,
daz sornagiur der maere
ein helt des lîbes waere
unde ein rîter ûz erkorn,
sît der künec hôchgeborn
aldâ sîn küneclîchez leben
vür sîne liute wolte geben
ûf des tôdes wâge.
ân aller hande vrâge
stuont ûf zehant partonopier.
dem künege biderb unde vier
viel der getriwe süeze
zehant vür sîne vüeze
unde sprach alsô dô wider in
 <gedenket, hêrre, daz ich bin
iwer mâc unde daz ich sol
guot unde lîp ze rehte wol
durch iuch bieten in den tôt.
iwer leit unde iwer nôt
sol ich mit herzenleide klagen
unde iwer liep mit liebe tragen:
hier an gedenket hiute
unde lât vür iwer liute
mich vehten unde strîten.
sît daz bî disen zîten
diu sache alsô gevalle,
daz einer vür uns alle
wâge an deme sturme sich,
sô gunnet, hêrre, mir, daz ich
hiut iwer kemphe werde.
nieman ûf aller erde
vür iuch billicher vehten sol.
darumbe tuot an mir sô wol
unde erfüllet mîne bete.
mich dunket süezer danne mete
der grimme tôt vil bitter,
ob ir vür manegen rîter
mich lât alhie verderben.
des wil ich eine erwerben
den prîs unde dise wirdikeit.
daz ich ir aller arebeit
trage ûf mînem rücke,
daz wirt mir ein gelücke
unde ein sô lobelich gewin,
daz ich sîn iemer gêret bin .>
Der künec von der bete erschrac,
wan si gienc im unde wac
ze herzen unde ze muote.
der edel unde der guote
sprach getriwelichen dô
 <vriunt, lieber, rede niht alsô
durch alle dîne wirdikeit!
ze sô getâner arebeit
bistu ze saelic unde ze guot,
daz man dîn edelez hôhez bluot
vergieze noch sô vrüeje,
sît daz in êren blüeje
dîn herze sam ein rôsen zwîc.
vil süezer neve, noch geswîc
der tugentlichen bete dîn.
ich müeste leidig iemer sîn,
würd ich an dir beswaeret.
ez wirt vil wol bewaeret,
an sornagiure, daz er ist
ein degen unde er alle vrist
nâch hôhem prîse ringet.
sîn kraft die vînde twinget
alsô die bluot der kalde wint.
sô bistu noch der jâre ein kint
unde hâst iedoch an dich genomen
ein leben alsô vollekomen,
daz nieman dir gelîchet.
dîn jugent ist gerîchet
mit hôher mannes krefte.
ir sît an ritterschefte
nâch wunsche beide vollebrâht.
dâ von hân ich des wol gedâht
daz ich ungerne wâge dich.
der strît enmöhte niemer sich
gescheiden sunder eines tôt,
ob ir zwêne kamphes nôt
trüeget vür uns alle.
nâch dînes heiles valle
mîn herze in sorgen iemer süte.
durch daz gaebe ich unde büte
mich gevangen ê benamen,
ê daz ich dînen wunnesamen
jungen lîp von hôher kür
hie wâget unde ich in verlür .>
 <nein, hêrre, des enredet niht.
ich kemphe swaz mir joch geschiht>,
sprach aber dô partonopier.
 <kein vogel noch kein wildez tier
ze vluge noch ze loufe wart
nie sô gîtic ûf der vart,
als ich, hêrre, bin dar zuo
unde daz mit willen gerne tuo
swaz iu ze dienste wol gezeme.
ich wil, daz iwer gnâde neme
zeinem kemphen hiute mich,
vil werder künec, durch daz ich
diz lânt von sorgen loese.
jô roete ich unde roese
daz velt mit mînem bluote,
ê daz ich disem muote
unde mîner bete widerstê;
ich wolte namelichen ê
ze den tôten sîn gezelt,
dann iemen anders würde erwelt,
der vehten solde disen wîc.
swie selten ich der êren stîc
zuo hôher manheit habe geriten,
sô muoz benamen doch gestriten
werden hie von mîner hant.
ob iwer tugent wît erkant
mir des rîchen heiles gan,
ich kemphe zwâre mit dem man,
der iwer lânt verderben wil.
vriunt, hêrre, sorget niht ze vil,
daz er mich überwinde.
ob ich die saelde vinde,
daz er bestât mit kamphe mich,
sô triwe ich gote wol, daz ich
mit sîner helfe im an gesige
unde im mit kreften obe lige!>
Der künec sprach im aber zuo
 <durch den willen mîn sô tuo
dich der rede slehtes abe,
wan swaz ich ûf der erde habe
lândes unde liute,
daz wolte ich allez hiute
machen hie der heidenschaft
gar êwiclichen zinshaft,
ê du bestüendest disen helt.
ob ich dîn leben ûz erwelt
unde dînen jungen lîp verlür,
sô engerte ich hinnen vür
lânger niht ze lebene.
du solt daz wizzen ebene,
daz an dir al mîn leben stât.
Kärlingen trôstes niht enhât
noch rehter vröude niht wan dîn.
du solt dem lânde ein spiegel sîn,
dar inne ez sich nâch wunsche ersiht.
an dir lît alliu zuoversiht
des rîches unde der krône:
darumbe ich gerne schône
dîn, getriwer jungelinc .>
 <mîn hêrre, lât die teidinc
belîben unde die rede gar>,
sprach der hövesche aber dar,
 <wan ich des kamphes niht enbir.
lât sehen, ob ir lobes mir
günnet unde wirdikeit,
unde helfet mir, daz ich bereit
ze strîte müeze werden.
zwâr ich gediene ûf erden
niemer iu mit willen,
ob ir niht lâzet stillen
mich des lândes strenge nôt.
ich wil dâ sicherlichen tôt
geligen ûf dem plâne
ald aber leides âne
mit helfe machen disen kreiz,
wan ich wol âne zwîvel weiz,
daz nieman disem rîche
sô rehte williclîche
sol ze staten stên als ich.
dâ von sô heizet, hêrre, mich
strîten nâch dem rehten;
daz ich nû müeze vehten,
die saelde lâzet mir geschehen,
welt ir mich iemer vrô gesehen .>
Nû daz der künec lobesam
an der rede sîn vernam,
daz er niht wolte lâzen den strît,
dô wart im an der selben zît
sô rehte wê ze muote,
daz der hövesche guote
weinte sam ein kindelîn.
er sprach < getriwer neve mîn,
ich muoz, swie kûme ich joch ez tuo,
dich vehten lâzen, sît dâ zuo
dîn muot sô vesticlichen stât.
unde ob sîn keiner hande rât
mac ze disen zîten,
vriunt, dune wellest strîten,
sô lâze dich diu gotes kraft
vroelîch unde sigehaft
von dem kamphe scheiden.
daz rîche müeste leiden
iemer unde diu krône mir,
ob iht an dem lîbe dir
von mîner schult geschaehe.
kein mensche vrô gesaehe
mich ûf der erde niemer:
ich wolte leben iemer
in jâmer unde in leides klage
biz ûf ein ende mîner tage .>
Sus hete dô partonopier
den künec edel unde vier
mit sînen worten überkomen,
daz er sîn leben ûz genomen
wâgen solde bî der zît.
doch wizzet, daz er im den strît
mit grimmer nôt erloubte.
sîn bete in vröuden roubte
unde machte im alle wunne kranc,
wan si durch sîn gemüete dranc
als ein lânze stähelîn.
nâch al der ritterschefte sîn
hiez er senden al zehant.
unde dô si wurden êrst besant,
des werden küneges liute,
dô seite er in ze diute
der boteschefte maere.
der hôhe tugentbaere
sprach in algemeine zuo,
daz si vil gar des morgens vruo
sich bereiten solden,
sam si trîben wolten
daz reht des schiltes unde des spers
unde alle kaemen gegen schers
geriten ûf dis âventiur;
ob der künec sornagiur
niht wolte lâzen staete
daz er gelobet haete,
daz si lânger niht enbiten
unde dâ mit sînen liuten strîten
bewegenlichen ûf dem plân.
dar nâch hiez er den capelân
ze sornagiure kêren sider
unde sante im einen brief hinwider,
daz er benamen taete
mit willen swaz er haete
enboten im des mâles dar;
er wolte ân allen zwîvel gar
Partonopieren strîten
lâzen bî den zîten
vür sîne rîter alle.
von dirre maere schalle
vröute sich der sarrazîn.
daz ellenthafte herze sîn
viel ûz sorgen unde reis,
durch daz er mit dem vranzeis
solde dâ ze kamphe treten.
 <ich lobe> sprach er, < machameten,
den werden got vil ûz erwelt,
daz ein sô tugende rîcher helt
sol mit strîte mich bestân.
mües ich den lîp verloren hân,
darumbe gaebe ich niht ein hâr,
sît daz ein degen alsô klâr
geruochet vehten sam mir hie,
wan ich sô grôze manheit nie
gehôrte in allen mînen tagen
von keinem jungelinge sagen .>
Alsô gebôt er ouch hie sâ
den liuten sîn gemeine dâ,
daz si des morgens alle sich
mit wâpenkleiden wunniclich
vil schône zieren solden,
sam si dâ vehten wolten
mit den kärlingaeren.
er hiez si, daz si waeren
vor schers bereit ze wunsche gar:
Partonopier der kaeme dar
unde wolte mit im strîten.
er seite in ze den zîten,
daz si zwêne aleine
vür beidiu her gemeine
gar williclichen vaehten,
darumbe daz si braehten
ûz noeten manegen werden helt.
waz touc hie lânge rede gezelt?
die kristen unde der heiden schar
ze beiden sîten wurden gar
des morgens vruo vil wol bereit.
vür schers geriten, sô man seit,
kâmens ûf die heide:
unde ob die künege beide
staete niht enliezen
den kamph, den si gehiezen
von in zwein mit schalle,
daz danne ir rîter alle
zesamene kêrten unde riten
unde ûf der liehten heide striten
gar einen offenlichen strît.
nû si zein ander bî der zît
ûf dem plâne wâren komen,
dô wart ein sicherheit genomen
unde ein vride alsô gesworn,
sô die kemphen ûz erkorn
mit ein ander vaehten
unde sich mit strîte braehten
ze grimmer noete bitter,
daz beidenthalp die rîter
stille enthielten ûf der wisen
unde ir keiner hülfe disen
noch si getörste scheiden.
der vride wart mit eiden
versichert dâ vil tiure.
swaz mit sornagiure
künege dâ ze helfe reit,
die muosten alle disen eit
dâ sweren ûf die reise.
ouch swuoren vranzeise
des selben an der stunde.
mit gemeinem munde
wart diu vil hôhe sicherheit
gar vesticlichen ûf geleit.
Ouch wurden bî der selben zît
vier tûsent man ze beider sît
dar zuo geschicket von den hern,
daz si mit huote solden wern,
daz nieman solde disen eit
brechen unde die sicherheit,
diu von den künegen was geschehen.
unde swaz dâ rîter wart gesehen,
die wurden ir gewaefens bar:
si leiten ir gesmîde gar
von in verre dort hin dan,
eht âne diu vier tûsent man,
die des vrides wielten:
die warten unde behielten
ir gewaefen unde ir wer.
zwei tûsent ûz der heiden her
unde zwei von der getouften schar
solden mit ir huote gar
des vrides pflegen ûf dem plân.
unde dô diu sicherheit getân
was ûf kamphes âventiur,
dô wart der künec sornagiur
gewâpent schône, sô man seit.
wie der vil küene wart bereit,
daz merket, welt ir sîn gelosen.
er leite halsberg unde hosen
an sich vil unverschertet,
von stahelwerc gehertet
diu beide wâren, als ich las;
si glizzen als ein lûter glas,
dar inne man sich wol ersiht,
daz daz ouge mohte niht
ir glesten wol gelîden.
von liehter ciclâtsîden
wâren sîniu wâpenkleit.
der schilt mit silber was beleit,
der im ze schirme wart gegeben.
dâ was von spaehen wînreben
erhaben ûf ein grüenez dach,
durch daz man schône glîzen sach
daz silber unden von dem brete.
enmitten ûf diu löuber hete
ein wilder grîfe sich zertân;
der was von golde, als ich ez hân
vernomen an der âventiur.
der werde künec sornagiur
nam den schilt vrôlîche dô.
deck unde kursît ouch alsô
gezeichent wâren beide.
mit disem wâpenkleide
wolte er kêren in den melm.
gezieret was sîn liehter helm
gar wunniclîche durch gelust:
des grîfen houbet unde brust
unde die vlügel beide
mit vremder underscheide
wâren oben drûf gestaht.
dar under hete in gar bedaht
ein twehel sunder liegen,
die sach man schône vliegen
hinden von dem helme dane;
dâ hiengen rîche vasen âne
ûz golde wol gespunnen.
nie twehel wart gewunnen
sô waehe noch sô rehte vîn.
mit sîden was geweben drîn
von zame unde ouch von wilde
sô maneger hande bilde,
daz man daz wunder nie vernam.
ein swert, daz im wol gezam,
wart umbe in dô gegürtet,
daz manegen gehürtet
haete nider ûf dem wal.
ein twerchakes unde ein al
geboten wurden im zehant;
die beide hieng er unde bant
einhalb an den satel sîn
unde anderhalb ein stähelîn
swert von golde lieht gemâl.
dar zuo nam er sunder twâl
in die zeswen einen spiez.
diu vier gesmîde schouwen liez
der künec dô in sîner wer.
noch swerzer danne ein brâmber
wart im ein ors gezogen dar,
daz was verdecket schône gar
mit einer vesten covertiur.
dar ûf der künec sornagiur
zehant vermezzenlichen saz.
nie rîter wart gezieret baz
mit rîchen wâpenkleiden
dan ouch der selbe heiden.
Ouch hete sich partonopier,
der knappe saelic unde vier,
vil harte gâhes dâ bereit.
sîn lîp nâch wunsche wart bekleit
mit liehten stahelringen.
des küneges von kärlingen
zeichen leite er an sich dâ.
deck unde kursît lâsûrblâ
bôt man dem höveschen klâren;
dar ûf geströuwet wâren
liljen rôt von golde.
der schilt, der im dâ solde
den lîp beschirmen garwe,
der was der selben varwe,
unde alliu sîniu wâpenkleit.
si glizzen verre, sô man seit,
in einem liehten glânze.
im wart ein scharphiu lânze
geboten in die rehte hant
unde ein swert, daz er dô bant
an den satel neben sich.
er hieng ez dran, sô dunket mich,
wan sîn vrouwe staete
geboten im daz haete
mit ir rôten munde wert,
daz er niemer solde swert
gegürten umbe sînen lîp,
ê si, daz vil reine wîp,
ze rîter in gemachete.
sîn herze in leide erkrachete
nâch ir minne reine.
der hövesche wandels eine
saz ûf ein ors vil ûz erkorn,
daz er begunde mit den sporn
houwen unde twingen.
der künec von kärlingen
mante got vil tiure,
daz er geruochte stiure
mit helferîchen henden
Partonopiere senden.
Die sarrazîne tâten
daz selbe, wan si bâten
ir abegöte bî der stunt,
daz sornagiure müeste kunt
diu saelde werden von ir kraft,
daz er des tages sigehaft
würd an partonopiere.
si zwêne wurden schiere
wol bereit ze strîte.
in wart ze beider sîte
ein kreiz gemachet unde ein rûm.
daz rôte bluot, der wîze schûm
mit sporen ûz gesprenget wart
ûf der vil herticlichen vart,
dô si mit grimme ranten
zein ander unde entranten
den orsen vil des verhes.
niht krumbes noch entwerhes
erhuoben si den puneiz:
si kâmen ebene durch den kreiz
geriten sunder twâle.
ein wildiu donrestrâle,
diu von dem himele snellet,
sô balde niht envellet,
sô drâte si zesamene vlugen.
an der joste si betrugen
niht ein ander bî der vrist:
si trâfen beide, wizze krist,
sêr unde grimmiclîche.
der biderb ellentrîche
Partonopier sîn sper dô brach,
wan er sornagiuren stach
durch gewaefen unde schilt.
den heiden schiere des bevilt
hete bî der selben stunt.
versêret wart er unde wunt
in den lîp durch ganze hût.
iedoch mocht er niht über lût
sîn sper zebrechen ûf dem plân:
belîben muoste ez unvertân
an der êrsten joste sîn.
diu stange was apfalterîn
unde alsô gebunden
mit îsen oben unde unden,
daz der ungefüege schaft
von des hôhen küneges kraft
gewinnen mohte keinen schranz:
er muoste in vüeren allen ganz
von partonopiere sider.
daz ors warf er hin umbe wider
geswinde mit dem zoume
unde nam des rehte goume,
daz er den schaft vertaete.
Partonopier enhaete
kein ander sper in sîner pfliht;
dâ von enbeit er lânger niht:
dô der künec kam geflogen,
dô hete er under des gezogen
daz swert ûz sîner scheiden.
dem ellenthaften heiden
entwancte er kündicliche.
er liez in an dem stiche
verlieren des er gerte
unde sluog im mit dem swerte
sô gar vast ûf den zieren helm,
daz im des wilden viures melm
dar ûz vil krefticlichen stoup:
dâ von dem künege wart sô toup,
daz im daz hirne alumbe gienc.
die lânzen er dô sinken lie
vür sich nider ûf die schôz;
mit kranker unkrefte grôz
hielt er sich an dem satelbogen.
in hete nâch der slac gezogen
zuo dem plâne, goteweiz.
doch reit er vür sich an den kreiz
biz an des ringes ende.
dâ hete der behende
vil schiere sich versunnen
unde niwe kraft gewunnen
von ellentrîchem muote.
der biderb unde vruote
gereizet wart ûf strengen zorn:
mit grimmen unde scharphen sporn
daz ors er balde ruorte,
daz in dô vluges vuorte
an den erwelten grâven hin.
mit der lânzen wolter in
durchstochen hân, des dunket mich:
seht, dô geriet der selbe stich
dem orse durch daz tehtier,
daz der helt partonopier
des mâles rehte slihte.
daz sper von ungeschihte
ze vaste vorne nider sanc.
dâ von gieng ez unde dranc
dem orse durch die stirne.
im wart koph unde hirne
vil gar zeklocket als ein ei,
sô daz diu lânze sich enzwei
von dem vertânen stiche spielt:
dâ von des tôdes balde wielt
daz ors von ûz erwelter kür.
ez gienc dâ wider unde vür
strûchend als ein toubez huon.
waz mohte dâ sîn herze tuon,
der ein helt des lîbes was?
er warf sich von im ûf daz gras,
sam die sinnerîchen tuont.
ez viel dâ hin unde er bestuont.
Von sînem ungevelle dô
die sarrazîne wurden vrô,
wan si dûht an der âventiûr,
ez haete ir hêrre sornagiur
nû bezzer unde waeger.
an hôher wunne traeger
der künec von kärlingen
wart von disen dingen,
daz sînem neven sus misselânc.
ze himel er sîn ougen swanc
diemüeticlichen unde sprach
 <got hêrre, sîst ein obedach
den liuten unde dem volke dîn,
unde lâz uns niht die sarrazîn
mit ir kreften an gesigen!
gedenke, daz si haben verzigen
lobes dînem namen ie.
mit dîner kraft beschirme die
gereinet hât des toufes wâc.
Partonopieren mînen mâc
behüete unde al mîn êre,
durch daz ich iemer mêre
dir ze dienste sî bereit
mit êwiclicher staetikeit!>
Diz gebet der künec tete
gar inneclichen an der stete
durch des siges âventiur.
unde dô der künec sornagiur
ze vuoz partonopieren sach,
dô reit er vür in unde sprach
 <jô riete ich, werder jungelinc,
daz ir den kamph unde disiu dinc
mit liebe scheiden liezet
unde ir den künec hiezet,
daz er mir taete manschaft,
sô daz er mîner hôhen kraft
neigen sich geruochte.
swaz er gnâde suochte,
die vünde er an mir danne:
swenne er sich ze manne
gebüte mîner wîsen hant,
enphienger von mir sîniu lânt,
unde günde mir der êren,
daz ich mit lobe kêren
möhte von kärlingen,
ich waere an allen dingen
wider in gefüege noch.
niht anders gerte ich von im doch,
wan ob mich nôt an gienge,
daz ich die stiure enphienge
von sîner hant genaeme
unde daz er mir kaeme
ze staten mit den sînen,
unde er mir leite mînen
kumber sâ mit helfe nider.
daz selbe taete ich im dâ wider:
swann in bestüende urliuges nôt,
ich hülfe im unz an mînen tôt
die vînde starke twingen,
liez er mich ûz kärlingen
scheiden mit dem prîse dan,
daz ich in haete zeinem man
unde mir sîn dienest würde schîn.
muoz iwer leben veige sîn,
daz sol mich riwen iemer,
wan ich verklage niemer,
ob ir von mîner hende
sult nemen hiute ein ende .>
Partonopier der hövesche dô
gab im der rede antwürte sô
bescheidenlîche sâ ze stunt.
 <hêrre,> sprach er, < iwer munt
der hât geredet harte wol.
ir sprechet als ein kemphe sol,
dem sîn ding als ebene gât,
daz er in sîner hende hât
daz bezzer unde daz waeger spil.
darumbe sol ich doch ze vil
erschrecken in dem muote niht.
ich hân die rîchen zuoversiht,
daz mîner sorgen werde buoz.
swie vaste ich komen sî ze vuoz
unde ich ân ors hie vor iu stê,
sô wil ich doch ersterben ê
dan iu mîn hêrre werden
sol undertân ûf erden,
daz iu sîn krône zinse.
ûz einem herten vlinse
gemachet wirt ê honicseim
ê daz ir vüeret balde heim
dis êre von kärlingen,
daz iu mit allen dingen
mîn oeheim dienen müeze.
gar edel unde süeze
ist iwer rede minniclich:
ir habt gesprochen wider mich,
daz ich verschulden gerne sol.
iedoch sô dunket mich des wol,
daz ich dem künege staete
sîn êre niht enhaete
beschirmet als ich solde,
swenn ich gestaten wolte,
daz iu diente sîn gewalt.
jô schînet alze manicvalt
dar zuo sîn küneclicher prîs,
daz er in eigenschefte wîs
enphienge von iu sîniu lânt.
erslagen muoz mich iwer hant,
ê daz diu smâheit im geschiht,
daz man sîn rîche iu dienen siht .>
An disen worten sich verstuont
der heiden, als die wîsen tuont,
daz niht sîn wille möhte ergân.
des wolte er aber dô bestân
den werden grâven dâ von bleis.
an den erwelten vranzeis
huob er sich drâte, sô man seit,
der sîn mit vrechem muote beit
unde in durch vorhte niht enflôch.
den schilt den bôt er unde zôch
vür sich zeinem schirme dar.
mit einer swinden joste gar
der heiden kam ûf in geflogen.
daz swert sîn hete er ûz gezogen,
daz tiure unde edel was erkant.
dâ mite wolte er im zehant
hân geslagen einen streich.
dô wancte er einhalb unde weich
zer lenken hende sîme slage.
geloubet mir swaz ich iu sage:
sîn tiurlich swert, daz er dâ truoc,
daz huob er ûf unde sluoc
enzwei vil zene unde ouch den grans
dem orse, daz den künec dans,
sô daz die beide sprungen hin
unde der heiden was ûf in
gestrûchet mit dem orse nâch.
in beiden wart ze valle gâch
dâ nider ûf daz grüene gras:
daz ors lac tôt unde er genas.
Mit disen dingen sornagiur
kam ûf den plân von âventiur
unde ûf die liehten heide.
die kemphen wâren beide
von den orsen komen dâ.
des giengen si zein ander sâ
mit vermezzenlichen siten.
si vâhten sêre unde striten
umb daz leben under in.
der eine her, der ander hin
sluoc des mâles unde stach.
si liten strengez ungemach
umb êre unde umbe ir lobes guft.
man hôrte ir slege ûf in den luft
erschellen unde erklingen.
ûz spiegelvarwen ringen
spranc daz wilde rôte viur.
Partonopieren sornagiur
traf in den schilt mit kreften.
daz swert begunde heften
wol eines vuozes tief dar în,
dâ von diu klinge stähelîn
gesteckte alsô dar inne,
daz er mit sînem sinne
si dar ûz mohte nie gewegen:
si was von ungefüegen slegen
ze vaste drîn gedrungen.
dâ von liez er dem jungen
daz swert in deme schilte stân
unde îlte von im ûf den plân
ze sînem tôten orse dar.
ein ander swert vil liehtgevar
hieng im an dem satelbogen,
daz haete er vil gern ûz gezogen
unde wolte ez hân gebrûchet.
dô was dar ûf gestrûchet
daz ors mit einer sîten;
ez mohte im an den zîten
gestân ze keinem trôste.
des nam er unde lôste
die twerchakes mit der hant.
ab dem satel er si bant,
dar an si was gestricket.
ouch hete dô geschicket
Partonopier dar under,
daz er im slege ein wunder
bî der selben stunde gap:
die wîle daz er ab entwap
daz veige wâfen stähelîn,
dô wart im ûf den rücke sîn
von dem erwelten jungen
der streiche vil geswungen.
Doch wolte er sich niht lânger
dâ sûmen ûf dem anger:
dô diu twerchakes im zuo kam,
ze handen er si drâte nam
unde îlte zuo dem klâren,
des er begunde vâren
mit der akes wol gesmidet.
er haete in gerne dâ entlidet,
möht im diu state sîn geschehen.
dô lie dâ schouwen unde sehen
Partonopier der klâre,
daz er sich kunde zwâre
wol gehüeten in der nôt.
den schilt er dar ze schirme bôt,
der von dem swerte maere
was unmâzen swaere,
daz gestecket drinne was.
er hete in sêre, als ich ez las,
bekumbert an der stunde,
wan er sich vor im kunde
bekêren dô vil kûme.
doch werte er âne sûme
daz leben sîn vil harte:
der slege er dô niht sparte
des mâles ûf der heide.
si vâhten sêre beide,
wan si vermezzen wâren.
si kunden wol gebâren
als ûz erwelte kemphen.
die rede wil ich stemphen
niht mit lügenmaeren.
man seite mir, si waeren
des muotes unde der krefte rîch
unde ein ander sô gelîch,
daz man gâhes mohte niht
erkennen mit der angesiht,
wer den sic naem under in.
dar unde dan, her unde hin
tribens umbe ein ander.
diu lerche unde der gâlânder
ob in ze wunsche sungen.
dâ bî sô lûte erklungen
die starken slege dar under,
daz dâ gedoenes wunder
schellen muoste sêre.
si guzzen beide umb êre
den grimmen angestlichen sweiz.
diu sunne schein unmâzen heiz,
wan diu liehtebernde zît
den anger unde die heide wît
geblüemet hete wol ze lobe,
unde was der himel schône drobe
geliutert unde gereinet.
des wart dâ vil erscheinet
von in kamphes offenbâr,
wan ez ist endelîche wâr,
daz diu liehte schoene zît
ein herze sterket ûf den strît,
dâ manheit inne blüeget.
mit strîte wart gemüeget
ir staeter wille reine.
swenne vaht der eine
sô guot unde alsô waege
daz man gedâhte, er pflaege
der sigenüfte dâ zehant,
sô wart ez schiere alsô gewant,
daz man des haete wol gesworn,
der ander solde hân erkorn
den sic ân allez kriegen.
ir strîten âne triegen
schuof dâ wandelunge vil.
die sarrazîne vröuden spil
enphiengen eteswenne:
sô wurden aver denne
vrô die kärlingaere.
Mareis der wandelbaere,
ein grâve der gebürte swach,
erkante daz wol unde sach,
daz sîn hêrre sornagiur
enbrennet als ein wildez viur
was in zorne wider in.
durch den grôzen ungewin
unde die vil starke missetât,
daz er sô zegelichen rât
im gegeben haete vor,
dâ von wolter ûf daz spor
sîner gnâden wider komen
unde haete gerne an sich genomen
die küneclichen hulde sîn.
der ungetriwe sarrazîn
dâchte < swie nû daz geschiht,
daz den sic mîn hêrre niht
mac erwerben ûf dem plân,
sô muoz mîn helfe kunt getân
im vil drâte werden.
wan ob ich ûf erden
komen sol ze minnen
unde sîne gunst gewinnen,
daz ergât noch hiute.
ich heize mîne liute
den vride brechen durch die nôt.
Partonopieren slahe ich tôt
oder vâhe in al zehant:
sô wirt vil schiere mir bekant
Sornagiures vriuntschaft.
erloeset in mîn hôhiu kraft,
ich bin im dar nâch iemer mê
lieber tûsentstunt dan ê .>
Mit disem willen unde alsô
reit der ungetriwe dô
ze sînen liuten über al.
der wâren dâ mit rehter zal
driu tûsent âne lougen.
 <vernemet>, sprach er tougen
unde lîse in allen zuo,
 <mîn hêrre ist leider alze vruo
komen her ze strîte,
wan ez bî dirre zîte
muoz sîn bitter ende sîn,
ob in diu starke helfe mîn
hie niht erloeset al zehant.
durch got, darumbe sît gemant,
daz iwer liehtiu wâpenkleit
werden schiere an iuch geleit
verborgen unde lîse.
in tougenlicher wîse
werfet iwer kappen drüber.
der kristen bluotes hundert züber
vergozzen müezen werden,
ê daz ich ûf erden
verliese alhie den hêrren mîn.
ir sult gewarnet alle sîn,
swenn ich dem orse henge
unde an die vînde sprenge,
daz ir nâch mir kêret
unde alle die versêret,
die wider uns hie wellent sîn.
ir wâpenkleider stähelîn
der sint si worden alle blôz
unde ist diu wer vil harte grôz,
die wir verborgen vüeren.
des sul wirs alle rüeren,
durchslahen unde durchstechen.
vil bezzer ist, wir brechen
den eit, der hiute wart gesworn,
denn unser hêrre sî verlorn .>
Diz wart getân unde diz geschach.
swaz der ungetriwe sprach,
daz tâten sîne liute.
vil nâhen an ir hiute
burgen si diu wâpenkleit.
dar über heten si geleit
ir kappen harte gâhes an,
als ez der wandelbaere man
geboten hete bî der zît.
die zwêne kemphen doch ir strît
darumbe niht enliezen:
si wolte niht verdriezen
sleg unde maneger stiche.
si vâhten angestliche
mit ein ander umb daz leben.
Partonopiere wart gegeben
von sornagiure leides gnuoc.
die twerchakes er im sluoc
ûf den schilt mit hôher kraft.
si wart dar inne alsô behaft,
daz er si kûme drûz gewan.
der ungetoufte küene man
daz wâfen zôch ze vaste wider,
daz er dâ mite zuhte nider
Partonopieren ûf diu knie.
des wâren leidig alle die,
der muot nâch sînem heile ranc.
doch was dar under niht ze lânc,
ê daz er wider ûf bekam
unde als ein degen lobesam
ûf den erwelten künec sluoc.
des helmes, den er ûfe truoc,
der ellenthafte gerte.
den traf er mit dem swerte
sô vaste, daz er viures blic
dar ûz brâhte unde im der stric
der riemen wart enknüphet.
des haete er sich gelüphet
ab dem houbet al zehant,
wan bî der stunt, dô sich enbant
der selbe künecliche helm,
dô was er nider ûf den melm
vil schiere dâ gesprungen.
doch hete alsô gedrungen
daz edel scharphe swert dar în,
daz durch in der sarrazîn
wart in den koph gehouwen.
mit bluote dâ betouwen
sach man die wunden schiere.
den slac partonopiere
wolte er hân vergolten hie,
wan er wart sô zornic nie
von keiner slahte dingen.
ûf in begunde er dringen
vermezzenlichen vorne.
sîn akkes er mit zorne
ze beiden henden schiere bôt
unde wolte in ûf den grimmen tôt
hân gewîset bî dem tage.
er haete in gerne mit dem slage
entwerhes troffen an den slâf,
daz er als ein toubez schâf
gestrûchet nider waere.
dô was der tugentbaere
knappe alsô behende gar,
daz er dô nam des slages war
unde er dem wâfen stähelîn
mit dem erwelten houbte sîn
vil kündeclîche entwancte.
sîn witze niht verhancte
noch diu reine gotes kraft,
daz in der heiden ellenthaft
gewirsen kunde mit dem slage.
des tôdes porte bî dem tage
waer im dâ worden offen,
haet er in ebene troffen,
als ez von im was ûf geleit,
wan alliu sîn gemuotheit
wart ûf den slac gewendet,
der von im was verendet.
Nû dirre slag alsô geschach
von sornagiure unde dô gesach
der jungelinc bescheiden,
daz der vil werde heiden
des helmes wart beroubet,
dô wolte er im daz houbet
hân gespalten unde den gebel.
ûf in sô bran er als ein swebel
in zorneclicher tobeheit.
sîn hant vil schiere wart bereit
ûf einen grimmiclichen slac,
den er mit hôher krefte wac
hin ûf den künec milte.
dô dacte er mit dem schilte
daz houbet unde enphienc dar în
den slac, den mit den henden sîn
Partonopier ûf in dô swanc.
daz edel guote swert im dranc
durch des schiltes bret dâ nider.
unde dô der jungelinc ez wider
wolte zücken mit der hant,
dô schiet der heiden unde want
gerade von dem schilte sich:
ûz dem vezzel kündiclich,
dâ mite er wol geriemet was,
slouf er unde liez in in daz gras
vür sich vallen ûf den hert,
darumbe daz sîn kürlich swert
Partonopier dar ûz niht züge
unde er im werte ân alle trüge,
daz im diu klinge würde wider.
schilt unde wâfen beide nider
lâgen von dem heiden.
der kristen wol bescheiden
wart âne swert alsô gesehen
dâ von daz ez niht geschehen
lie der sarrazîn mit slegen,
daz er die klingen dâ gewegen
mohte von dem schirmbrete.
weder helm noch schilt enhete
Sornagiur der künec vier,
unde was der helt partonopier
gescheiden von dem swerte sîn.
des treib in dô der sarrazîn
her unde hin, ûf unde nider,
noch liez in ze dem swerte wider
niender komen ûf den plân.
er muoste sich dâ sunder wân
mit sînem schilte decken.
daz mohte wol erschrecken
die werden kärlingaere;
si liten klagende swaere
durch den erwelten kristen.
dô gieng er vor mit listen
dem künege sornagiure
al umbe ûf der plâniure,
biz er ze jungest dâ mit nôt
bekam ze sînem orse tôt:
dô greif er zuo dem satelbogen
unde hete schiere an sich gezogen
daz swert ûz sîner scheiden,
daz ê der küene heiden
niht gewinnen kunde.
gelücke dô im gunde,
daz im diu selbe klinge wart:
dâ von der helt von hôher art
begunde sich dô vaste wern.
daz leben unde den lîp genern
wolte der getriwe.
vrisch unde rehte niwe
wart sîn ellenthaftiu maht.
an sornagiuren er dô vaht,
der weder schilt noch helm enhete.
mit inniclicher herzen bete
in beiden ûf des strîtes vart
gelückes vil gewünschet wart.
Si giengen dâ ze bîle.
vil harte lânge wîle
si dô vermezzenlichen striten
unde alsô grimmiclichen liten,
daz man daz wunder nie gesach.
der eine sluoc, der ander stach,
swenn ez diu state lie geschehen.
belde unde übermuot gesehen
von tobelichen sachen ist:
sus wâren si bî dirre vrist
vil starke erzürnet unde ergremt.
Partonopier der hete erlemt
den künec sornagiuren,
wan daz er sîne tiuren
akkes allez vür sich hielt:
dâ mite pflag er unde wielt
schirmes swenne ez mohte sîn.
nû sluoc reht alsô vil dar în
Partonopier der kemphe wert,
daz im dô brach enzwei daz swert
schier ûf dem wâfen herte.
wâmite er sich dô werte,
daz kunde er aber wizzen niht.
daz wart ein hôhiu zuoversiht
der ungetouften heidenschaft,
unde wâren drumbe jâmerhaft
die kristen al gelîche.
der künec ellentrîche
treip in umbe einen toph
unde haete gerne ûf sînen koph
geslagen oder anderswâ.
dô gienc der junge degen dâ
vor im alles wenkende
unde iegenôte denkende,
waz im ze tuone waere.
der schilt was im ze swaere,
dar inne stuont des heiden swert:
den warf er nider ûf den hert
zuo der gebluomten heide.
die vüeze sazte er beide
zein ander eben unde spranc
ze sornagiure, des in twanc
sîn ellentlicher muotgelust.
mit der vûst an sîne brust
stiez in der hôchgeborne
sô krefticlichen vorne,
daz der künec lobelich
was dâ nâhen hinder sich
gestrûchet an der selben stete.
unde mit dem stôze, den er tete,
sô greif er mit der hende sîn
an die twerhakkes stähelîn,
die der sarrazîn dâ truoc.
mit im darumbe sêre gnuoc
zehant begunde ringen er.
der eine hin, der ander her
daz angestlîche wâfen zôch,
biz der vil küene grâve hôch
den sic ze jungest dâ gewan
unde ez dem künege lobesam
ûz der hende sîn gewant.
unde dô dem heiden ûz der hant
wart diu selbe wer genomen,
dô was er harte schiere komen
dort hin ze sînem schilte;
dar ûf sô trat der milte
unde zôch dar ûz mit kraft
daz swert, daz drinne was behaft
von partonopiere vor.
mit der hende sîn enbor
huob er daz wâfen herte,
mit dem er sich dâ werte
sêr als ein vrävel rîter.
die grimmen slege bitter
sluogen si dâ beide
unde giengen ûf der heide
sich ze strîte setzende,
grisgramend unde wetzende
sam zwên eber mit den zenen.
disen der unde dirre jenen
gerne erslagen haete.
Partonopier der staete
Sornagiures akkes truoc:
dâ wider hielt der künec kluoc
des ûz erwelten grâven swert.
die kemphen edel unde wert
alsô gewehselt heten hie.
der heiden an den kristen gienc
mit ellenthaften muote.
der biderb unde der guote
daz swert vermezzenlichen zôch
unde sluog ez ûf den grâven hôch
sô gîteclîche enrihte,
daz im von ungeschihte
diu klinge ûz sîner hende enphuor.
als mir dis âventiure swuor,
sô was er im ze nâhen komen
unde hete ûf in ze kurz genomen
den swinden slac, den er dâ sluoc,
dâ von daz wâfen übertruoc
ze verre unde im entwipfte.
Partonopier dô kripfte
wider sîn erweltez swert;
die twerhakkes ûf den hert
warf der ellentrîche dô.
vil zorniclichen sprach er sô
 <nû var enwec in gotes haz!
ich kan mit mînem swerte baz,
daz mir nû wider worden ist .>
sus was der heiden bî der vrist
worden sunder alle wer:
dâ von sîn ritterlîchez her
begunde werden ungemuot.
Partonopier der kemphe guot
ze beiden henden nam daz swert.
er huop sich an den künec wert
mit einem snellen sprunge.
der edele werde junge
den heiden rîch von hôher kür
begunde wider unde vür
dâ jagen unde trîben,
noch liez in dô belîben
niender an deheiner stat.
von sweize wart ein niwez bat
im aber ûf gegozzen,
daz im dô kam geflozzen
durch die liehten ringe sîn.
der ellenthafte sarrazîn
gienc dô wenkend ûf dem grase
den slegen sîn, reht als ein hase,
der sich den hunden wil entsagen.
erschricken muoste er unde verzagen,
wan er niht hete an sîner hant.
ze sorgen wart ez im gewant,
unde ouch ze grôzer swaere.
Partonopier der maere
der hete im alle wer genomen
noch enliez in niender komen
ze keinem sînem wâfen.
darumbe in sorge trâfen
unde angestlicher smerze.
sîn ellentrîchez herze
wart in vorhte dô geleit,
daz nie keine zageheit
dâ vor enphangen haete.
der werde grâve staete
mit slegen treib in zuo der nôt,
daz er wânde ligen tôt
unde sîn küneclîchez leben
ûf sîne gnâde wolte ergeben.
Mareis der grâve, als er daz kôs,
daz sornagiur dâ sigelôs
begunde werden unde stuont
alsô die kemphen alle tuont,
den diu wer benomen ist,
dô wart von im sîn valscher list
vil gâhes ûf ein ende brâht.
reht als er im vor het gedâht,
alsô gewarp der arge sît.
vil tougen sprach er < es ist zît,
daz ich den hêrren mîn gener
unde ich hie sînen schaden wer:
wan ob ich sîne hulde sol
erwerben, sô bedarf ich wol,
daz ich sîn nû beginne.
zwâr ob ich sîne minne
bî dirre zîte niht bejage,
ich muoz ir alle mîne tage
bresten unde manegel hân .>
alsô begunde er ûf den plân
dô sprengen vil geswinde.
sîn ritterlich gesinde
unde alle sîne knappen
die wurfen ûf ir kappen,
dâ si verdecket under
des mâles heten wunder
der liehten stahelringe wert.
si kripften algelîche swert
unde îlten ûf den anger.
den vride si niht lânger
staete wolten halten.
dô si den wol gestalten
Partonopieren sâhen,
aldar begunde gâhen
daz ungetriwe volc zehant.
Mareis der hete vor gemant
die rîter sîn gemeine,
daz si den grâven reine
dâ viengen oder slüegen,
unde daz si niht vertrüegen
daz er den sic behielte gar.
unde dô des an in wart gewar
Sornagiur der staete,
daz si mit meintaete
den vride wolten brechen,
seht, dô begunde er sprechen
unde lûte rüefen ûf den plân
 <mareis, durch got, lâ stân, lâ stân!
waz wiltu meines üeben?
soltu den vride trüeben,
der hiute von uns ist gesworn,
sô muoz ich iemer hân verlorn
mîn lop, daz ie durliuhtic schein .>
 <entriwen, hêrre, dast al ein,>
rief der ungetriwe zage:
 <ê daz ich lieze an disem tage
verliesen iuch lîp unde lide,
ê wolte ich brechen hundert vride
unde dar zuo tûsent eide.
ich wil iuch ûf der heide
enbinden hiute ûz dirre nôt
od aber hie geligen tôt .>
Hie mite spranger in den rinc,
dâ der vil küene jungelinc
Partonopier stuont inne.
ze grôzem ungewinne
wolt er in gerne trîben,
durch daz gesunt belîben
möhte dâ sîn hêrre wert.
er sluog im ûz sîn edel swert
durch grimmen unde strengen haz.
die rîter dô die sahen daz,
die ze beiden sîten
des vrides bî den zîten
pflâgen unde wielten,
niht lânger si dô hielten
beidenthalben stille:
si lêrte daz ir wille,
daz si kâmen zuo gerant;
ietweder teil dô sâ zehant
wolt ûf dem wunniclichen plân
mit helfe gerne bî gestân
dem kemphen unde dem künege sîn.
sus huoben dô die sarrazîn
unde die kristen bî der zît
mit ein ander einen strît,
der bitter unde strenge wart.
Mareis durch sînen valschen art
gemachet hete disen zorn.
swaz dâ der eide wart gesworn,
die wurden gar zebrochen.
geslagen unde gestochen
wart schiere bî der stunde
vil manege tiefe wunde,
diu niht geheilen mohte sît.
der künec sornagiur den strît
sêr unde tiure klagete,
wan der vil unverzagete
enphienc dâ von vil grôzez leit,
daz im sîn hôhiu sicherheit
gevelschet unde entfridet was.
sîn herze an sich darumbe las
sô grimme swaere tougen,
daz im diu klâren ougen
vor zorne wurden beidiu naz.
doch half in harte kleine daz,
swie vil er sich darumbe kramph,
wan er mohte niht den kamph
erwenden noch gescheiden.
die kristen unde die heiden,
die wâpenkleider vuorten,
die riten unde ruorten
zein ander dâ mit nîde.
vil manegiu lûter snîde
mit bluote wart geroetet
unde slege vil genoetet,
die ze dem tôde trâfen.
man sach dâ mit den wâfen
die rîter üeben wunder.
Partonopier dar under
wart gezücket ûf ein ros
unde über heide unde über mos
gefüeret snelliclichen dan.
Mareis der ungetriwe man
der hiez in vâhen in der nôt,
dâ maneger sich ze strîte bôt,
der ein bitter ende nam.
von bleis der grâve lobesam
alsô gezücket was enwec,
wan der strît was alsô quec
von maneger hande vreise,
daz in die vranzeise
des mâles niht ensâhen
sô schedelichen vâhen.
Waz touc hie lângiu teidinc?
Partonopier der jungelinc
wart alsô gevangen.
dennoch was niht ergangen
der strît gar egebaere.
wâ der vil küene waere,
daz was den sînen unbekant.
mit grimmer unde mit vrecher hant
si ritterlichen vâhten,
wan sich die heiden vlâhten
under si mit maneger schar.
swert unde lânzen liehtgevar
sach man dâ verre glenzen
unde ûf der heide schrenzen
vil manegen lîp ze stücken.
hin treten unde drücken
wart dâ niht verlâzen;
weien, schrîen, grâzen
hôrte man vil orse dâ.
die schilte rôt, gel unde blâ
glizzen schône bî der vrist.
hie < machemet>, dort < hêrre krist>
wart geruofen unde geschrît.
die tôten vielen wider strît
ab den orsen ûf die wisen.
der eine den, der ander disen
stach dâ nider unde sluoc.
man sach dâ liuhten verre gnuoc
des wilden viures vlammen.
man hôrte dâ grisgrammen
unde mit den zenen klaffen:
daz kunde maneger schaffen
durch sînen bitterlichen zorn.
der heiden wart dâ vil verlorn
unde ouch der kärlingaere.
wan daz diu nacht ir swaere
begunde scheiden unde den strît,
dâ waere an liuten bî der zît
ergangen schedelicher nôt.
daz grüene gras mit bluote rôt
wart geverwet unde daz mos.
dâ lâgen rîter unde ros
gestrûchet vil gewisse.
daz trüebe vinsternisse
dem strîte gab ein ende gar.
die kärlingaere nâmen war
daz in partonopieres brast:
daz wart ir sorge ein überlast,
Si vuoren heim versêret.
mit grimmer nôt gemêret
was ir leit ûf der plâniur.
der werde künec sornagiur
spürte daz wol unde sach,
daz in sô leide nie geschach
durch deheiner slahte dinc,
sô daz der süeze jungelinc
Partonopier dâ was verlorn.
dâ von der heiden hôchgeborn
gedâhte wider sich zehant
 <sît daz ich bin alsô geschant
von mareise worden,
daz er mir küneges orden
unde al mîn êre hât genomen,
sô wil ich ûz dem laster komen,
dar în ich bin gevallen.
den kärlingaeren allen
sol ich bewaeren schiere,
daz ich partonopiere
mit valsche nie kein leit getete,
unde daz ich hiute an dirre stete
an im des vrides niht enbrach.
des leides, des im hie geschach,
des wil ich ûf der erden
sô gar unschuldic werden,
daz man erkennet unde weiz,
daz sich mîn herze nie gefleiz
deheines valsches wider in .>
dâ mite kêrte er über hin
von den sarrazînen
unde stal sich ûz den sînen
verholne bî den stunden.
zuo den vil unkunden
Vranzeisen er gemischet wart.
durch sîner triwen hôhen art
kam er mit in ze hûse unfrô.
diu trüebe nacht diu liez in dô
belîben sunder melde.
vil sorgen ûf dem velde
die werden kärlingaere liten,
wan si den reinen wol gesiten
Partonopieren klageten.
durch den vil unverzageten
huop sich jâmer unde nôt:
si wânden alle daz er tôt
gelegen waere bî der stunt.
des wart vil manic herze wunt
an vröuden rîchem muote.
vil tiure wart der guote
beweinet dâ durch sîne tugent.
si klagten alle sîne jugent
unde die vil hôhe wirdikeit,
der wunder was an in geleit.
Doch was ir aller swaere
niht alse klagebaere,
sam diu beswaerde aleine,
die der hövesche reine
künec von kärlingen truoc.
er lie sô grôzen ungefuoc
von klage umb in erscheinen,
daz man joch nie geweinen
gehôrte vaster einen man.
sîn herze in ungemüete bran
unde in sorgen bî der stunt.
im hete jâmer an gezunt
ein jâmerlîche noeteviur.
ouch was mit leide sornagiur
begriffen ûf der reise.
er kam ze punteise
mit den kärlingaeren sô,
daz nieman sîn geverte dô
bekante noch sîn hôhez leben.
er wolte sich des mâles geben
gevangen oder tôt geligen,
darumbe daz er dâ gezigen
würde keiner trügeheit.
sîn vrevelich tugent was sô breit,
daz er noch lieber wolte
verderben dan er solde
ze den valschen sîn gezelt.
unde dô der heiden ûz erwelt
was mit den vînden ûz gezoget,
dô gienc der kärlingaere voget
mit leide ûf sînen palas.
ein bette dâ gezieret was
hêrlichen unde schône gar:
dar ûf sô viel er wunne bar
unde aller vröuden lare.
sîn trûren klagebaere
wart umbe sînen werden mâc.
der ougen trahen unde ir wâc
beguzzen sîniu wangen.
er hete sich gevangen
vil schiere bî dem hâre:
dar ûz begunde er zwâre
brechen manegen rîchen loc.
er zarte sînen wâpenroc
unde alle die gezierde sîn.
sô rehte marterlîche pîn
der hôchgelobte erscheinte,
daz manic rîter weinte
durch sîn vil strengez ungemach.
vil lûte ruofte er unde sprach
 <got hêrre, almähtic unde starc,
vor dem sich nie kein dinc verbarc,
war ist mîn süezer neve komen?
hât er daz ende sîn genomen,
sô wil ich sterben ouch zehant.
waz sol mir zepter unde lânt,
daz rîche unde al mîn hêrschaft?
owê! daz ich ie wart behaft
mit urliug unde mit strîte,
daz wil ich zaller zîte
durchnähticlichen weinen,
sît daz ich mînen reinen
vriunt dar inne hân verlorn.
Partonopier was ûz erkorn
unde erkirnet als ein helt,
der zeinem spiegel was gezelt
vür alle man besunder.
er was zer werlt ein wunder
an êren unde an wirdikeit.
der saelden hort an in geleit
was nâch lobelicher art.
ûf erden nie sô vrîes wart
noch sô reines niht erkant.
er hete in sîner vrechen hant
vil manheit unde milte.
mit sper unde ouch mit schilte
kund er bejagen rîchen prîs.
er bluote sam ein rôsen rîs
in êren unde in reiner tugent.
owê, sô hât sîn klâriu jugent
jâmerlîche ein zil genomen.
ei, sornagiur, war ist nû komen
dîn triwe unde al dîn staetikeit?
du braeche aleine manegen eit,
den hôhe künege habent gesworn.
des muoz verderben unde verlorn
iemer al dîn êre wesen.
du waere doch gar ûz erlesen
unde vrî vor aller missetât:
wer gap dir disen valschen rât,
daz du den vride stoerest
unde dich selbe ertoerest
an sô vertânem meine?
man haete dich ze reine
dar zuo bekennet unde ersehen,
daz iemen solde dir gejehen
der missetât ûf erden,
daz von dir müeste werden
gevelschet küneclicher eit.
dîn lob ist iemer hin geleit,
daz ê durchliuhticlichen bran.
du hâst verrâten einen man,
der aller vürsten krône was.
hert als ein vester adamas
wart er bekant in rehter nôt.
nû lît er jâmerlichen tôt
unde ist verdorben âne schult.
des muoz ich lîden ungedult
ân ende in mînem herzen.
durnähticlichen smerzen
sol ich durch in erscheinen.
möht ich nâch im geweinen
ûz beiden ougen rôtez bluot,
des haete ich williclichen muot .>
Die klage treip der künec junc.
sîn herze tranc der sorgen trunc:
der was niht süeze als wîn von kleven.
durch sînen werden süezen neven
wurden liehtiu ougen rôt.
der künec sornagiur die nôt
erkante, wan er hôrte wol,
daz si leides alle vol
wâren durch den reinen.
er muoste mit in weinen,
wan er under in dô stuont
verborgenlichen, sam die tuont,
die noch vil starke sint gevêch.
daz in der künec meines zêch,
daz tete im alsô rehte wê,
daz er niht lânger mohte mê
gelîden sîner worte gelm.
von stahel sînen glânzen helm
stricte er ab dem houbte wert.
dar zuo nam er sîn küneges swert
dort hinden bî dem orte dâ:
sus gieng er vür den künec sâ,
dem er daz swert mit zühte bôt.
 <seht, hêrre>, sprach er, < mir ist nôt,
daz mir ein wênic baz geschehe,
dan iwer herze sich versehe,
daz mîn lîp erworben habe.
ir sprechet, ich sî komen abe
triwen unde staetikeit.
daz ist mir âne mâze leit,
unde bin durch daz geriten her
mit williclîches herzen ger,
daz man erkenne, daz ich sî
der valscheit ledig unde vrî,
daz ich gebrochen habe den vride.
den lîb unde alliu mîniu lide
wil ich hînaht gevangen geben
unde al die wîle in sorgen leben,
biz man gehoere mîne schult.
verderben ir mich, hêrre, sult,
ist iwer neve tôt gelegen.
wes mîne rîter haben gephlegen
mit im, daz vreischet iwer kraft.
ist daz der guote lebehaft
noch sî, sô lat ouch mich genesen;
gebunden wil ich vaste wesen,
biz man versuochet, waz im sî
geschehen . ist er worden vrî
des lîbes unde des lebetagen,
sô werde ich al zehant erslagen
unde erstecket hie nâch im.
den tôt ich, hêrre, lieber nime,
dan ich erschîne triwen bar.
Mareis hât mich gehoenet gar
unde al mîn lop dâ hin geleit,
durch daz er brach den hôhen eit,
den die künege habent gesworn.
swie leit ez mir waer unde zorn,
sô tete er sînen willen doch,
dâ von ich mîne schulde noch
wil bieten wider, künec wert.
geruochet nemen hie mîn swert
in dem namen, daz man jehe,
daz man mich âne wer hie sehe
unde ich gevangen welle sîn
vil starke, biz iu werde schîn,
wie der vil hôhe tugentbarn
Partonopier nû sî gevarn.
Ist er gevangen, sô wil ich
lâzen die wîle vâhen mich,
biz daz er wirt enbunden.
hât er deheine wunden,
sô werde ouch ich alhie versniten.
zwâr allez, daz er hât geliten,
daz lîde ich williclichen hie,
durch daz ir wizzet, daz ich nie
schuldig an dem meine wart,
den iu durch sînen valschen art
Mareis tete offenlichen schîn.
ich möhte wol geriten sîn
swar ich wolte, wan daz ich
entreden gerne wolte mich
der dinge, der ich bin gezigen.
ê daz ich in den worten ligen
wolte, daz ich haete
zebrochen mîne staete,
ê lite ich einen grimmen tôt
unde alsô marterlîche nôt,
daz man iemer seite
von mîner arebeite
biz an den jungestlichen sent.
ez ist der êren vundament
unde ein hort der saelikeit,
daz man triwe in herzen treit
unde swaz der man versprîchet,
daz er daz niht enbrîchet .>
Diu rede in allen wol geviel.
sîn muot in ganzer staete wiel
unde in triwen als ein blî,
daz dem viure nâhen bî
stât, sô man ez siudet.
sîn tugent übergiudet
het aller tugende wirde,
wan ir deheines girde
an êren alsô lûter was.
daz ie sô reinen muot gelas
an sich ein ungetoufter man,
daz ist ein wunder, des ich kan
vergezzen harte kûme.
er wart ân alle sûme
geslozzen in gebende,
biz man reht ûf ein ende
vernam diu wâren maere,
daz dennoch lebende waere
Partonopier der vranzeis,
unde in der grâve mareis
gevangen haete bî der stunt.
ouch wart den sarrazînen kunt,
wie sornagiur der staete
getân des mâles haete
unde daz er laege in banden.
des wart er in den lânden
gerüemet durch die triwe sîn.
sîn lop durchliuhticlichen schîn
wart über al dô gebende
unde aber hôher swebende
in küneclicher wirdikeit.
im wart gesprochen unde geseit
daz aller beste in widerstrît.
ouch wart niht lânger bî der zît
von beiden teilen dâ gebiten:
ze tage vuoren unde riten
die kristen unde die heiden.
dâ wart sô gescheiden,
daz man die bî den zîten
liez beide ledic rîten,
die man gevangen haete.
ein lûter süene staete
wart under in gemachet sô,
daz sornagiur ze hande dô
von dannen müeste kêren,
unde daz er iemer êren
die kärlingaere solde,
unde sô der künec wolte
unde er ze nôt sîn gerte,
daz er in helfe werte
unde ritterlicher stiure.
daz selbe sornagiure
wart von im gelobet sâ.
swaz ê von vîentschefte dâ
was gewesen under in,
daz wart geleget allez hin
mit lîbe unde ouch mit guote.
der hövesche wol gemuote
Sornagiur vuor wider heim.
sîn lob alsam ein honicseim
wart süeze unde als ein wîn von kleven.
doch liez er einen sînen neven
mit partonopiere varn.
der selbe sîner swester barn
was von sippeschefte.
vil hôher triwen krefte
wielt daz reine herze sîn.
er was ein edel sarrazîn,
gar hövesch unde kurteis.
sîn oeheim wolte in vranzeis
vil gerne heizen lêren,
darumbe er den vil hêren
Partonopiere dâ bevalch:
wan er ein tugentrîcher walch
was ân allez underbint,
sô liez er sîner swester kint,
daz vursîn was geheizen,
in sîme dienste erbeizen.
Sus hete künec sornagiur
ûf die höveschen âventiur
verlâzen dâ den neven sîn.
der hôchgeborne sarrazîn
heim ze lânde wider kam.
Kärlingen an sich vröude nam,
wan ez dô was enbunden
ûz leide bî den stunden
von partonopieres hant.
daz edel unde daz rîche lânt,
daz sornagiur der staete
sô gar verderbet haete,
daz was dô schiere wider komen
unde hete vröude an sich genomen
nâch sînem ungemache.
mit wunniclicher sache
lag ez dô wol geblüemet.
Partonopier gerüemet
von allen kärlingaeren wart
durch sîne weidelichen art,
diu si von sorgen hete erlôst.
er was ir leben unde ir trôst,
ir heil unde al ir zuoversiht.
der künec hete liebers niht
noch ganzer wunne, wan eht sîn.
durchliuhticlicher êren schîn
vlôrierte sînen werden lîp.
swie meliûr, daz schoene wîp,
niht waere dâ ze lânde,
doch wart er von ir bande
niemer keine stunde vrî.
sîn herze was ir allez bî
mit durchnähtiger triwe.
ûf jâmer unde ûf riwe
der tugentrîche was gewent.
er hete vil nâch ir gesent,
die wîle er an die vînde streit.
daz er si sô lânge meit,
daz was im âne mâze sûr.
diu reine süeze meliûr
twang in ûf herzelîche nôt.
ir zweier minne sam der tôt
was unmâzelichen starc:
daz er sô tougenlîche barc,
daz nieman dâ ze lânde
sîn ungemüete erkande.
Sîn vröuden rîch gebaerde
verdahte die beswaerde,
die sîn herze tougen leit.
prîs unde danc wart im geseit
von der vil werden lântdiet,
die sîn helfe ûz sorgen schiet
unde ûz ungemüete enbant.
man seite dâ von sîner hant
vil harte lobelîchiu dinc.
 <seht>, sprâchen si, < der jungelinc
Partonopier hât uns gegeben
êr unde wunniclîchez leben
mit sîner starken helfe wider.
an grôzer vröude laege nider
iemer diz erwelte lânt,
haet in got selbe niht gesant
uns allen zeime trôste.
diz künecrîch er lôste
mit einer staeten süene.
sîn herze in vröuden grüene
unde allez sîn gemüete.
mit lebender wunne blüete
gezieret werden müeze
der edel unde der süeze,
der uns hât von leide brâht .>
sus wart ze guote sîn gedâht,
durch daz er den gehiuren
künec sornagiuren
in lûterlicher staete
mit in versüenet haete.
Nû daz mit disen dingen
daz urliug in kärlingen
wart allez alsô hin geleit,
dô kêrte dan schier unde reit
Partonopier der vranzeis
unde îlte wider heim ze bleis:
dâ wart er schône enphangen.
vil sêre in dô belângen
nâch der vrouwen sîn began.
sîn herze von ir minne bran
in jâmer unde in sender klage.
der süeze was an eime tage
gesezzen über sînen tisch
unde hete im wê diu sorge vrisch
in sîn gemüete dô geleit.
sîn ingesinde was gemeit
unde lac sîn herze an vröuden mat.
er sach vür sich an eine stat,
ab ir enkam sîn ouge nie.
geverwet wart sîn bilde alhie
bleich unde aber denne rôt,
als ez diu minne dâ gebôt,
diu sîn gemüete in sorgen twanc.
rîlîchiu spîse unde edel tranc
wart vür in ze tische brâht.
sô saz der guote alsô verdâht,
daz er niht ezzen wolte.
vil manegen siuften holte
der edele bî der stunde,
der von des herzen grunde
ze berge ûf muoste wallen.
sîn muoter vor in allen
begunde merken diz alhie,
wan ez ir aller nâhest gienc,
daz er in leide saz begraben.
unde dô der tisch wart ûf gehaben,
dô vuorte si besunder
den helt ûf sorgen wunder
unde ûf strengez ungemach.
zehant si wider in dô sprach
 <nû sun getriwer unde zart,
nie krêâtiure ûf erden wart
ir kinde als ûzermâzen holt,
sam daz wîp . dar an du solt
gedenken, hêrre guoter.
sît daz ich bin dîn muoter
unde dich von herzen triute,
sô lâ mir ze tiute
dîn ungemach erschînen.
entsliuz mir schiere dînen
kumber, den ich an dir spür.
wan ich ez wol hân dâ vür,
daz du verholne swaere tragest.
mich dunket, swaz du leides klagest,
daz sî von liebe ergangen.
dîn herze hât gevangen
ein vrouwe mit ir minne.
diu lît dir in dem sinne
beslozzen sunder alle wer.
darumbe ich tiure dich beswer
bî müeterlicher triwe,
daz du dîns herzen riwe
vor mir lânger niht verhelst.
ob du nâch einem wîbe quelst,
daz lâ mich wizzen, hêrre mîn,
wan ich muoz von rehte sîn
ze sorgen unde ze grôzer klage
dîn râtgebinne mîne tage .>
 <vrouwe, muoter,> sprach er dô,
 <daz ir mînes liebes vrô
unde mînes leides trûric sît,
daz wil ich alle mîne zît
gar endelîche wizzen.
ir habet iuch geflizzen
ûf mînen vrumen harte vil:
darumbe ich vor iu niht enhil
der noete der ich hân bekort.
ir habt errâten ûf ein ort
vil rehte mîne sache.
in leides ungemache
leb ich von herzeliebe gar.
mich tuot diu sorge vröude bar,
diu von der süezen minne gât.
ein vrouwe, als ir gesprochen hât,
ist worden mîn gewaltic,
der saelde manicvaltic
unde ûz genomen schînet;
gereinet unde gevînet
ir leben ist vür alliu wîp.
des hân ich muot, herz unde lîp
mit staete an si gewendet.
vil rîchen hort gesendet
hât si mir âne widersatz.
den starken ungefüegen schatz,
den ich dâ bôt ze miete
den liuten unde der diete,
die mir strîten hulfen hie,
den gap si mir . kein vrouwe nie
wart sô rîch ûf erden.
daz si mich hât sus werden,
daz ist von ir gnâden komen.
ir helfe uns trûren hât benomen
unde allen kumber hin geleit.
wir haben unser edelkeit
erhoehet von ir trôste:
daz ich diz lânt erlôste,
daz schuof ir silber unde golt.
des muoz ich ir von schulden holt
belîben in dem herzen mîn .>
 <diu vrouwe müeze gêret sîn>,
sprach diu muoter aber zime,
 <von der saelden ich vernime
sô ganzer wirde stiure.
rîlicher âventiure
wart von wîbe nie gesehen,
des muoz ich hie der wârheit jehen
der vrouwen klâr unde vier .>
 <âmen>, sprach partonopier,
 <si müeze lânge wesen vrô!>
 <nû sage mir>, sprach diu muoter dô,
 <wie stêt ez umbe ir hôhez leben?
ist ir ein schoener lîp gegeben
unde ein antlitze wünnesam?>
 <vrouwe, ine weiz, wan ich vernam
nie von ir schônheite niht.
ir antlitz unde ir angesiht
mir beide vremde worden sint .>
 <wie vüeget sich daz, liebez kint,
sît daz du si ze herzen treist,
daz du niht von ir schoene weist
unde von ir bilde wünneclich?>
 <entriwen>, sprach er, < dâ muoz ich
beid offen unde tougen
si mîden mit den ougen,
wan ich getar si niht gesehen.
solt ich ir werden lîp besehen,
daz waere niht ein kleinez dinc.
ez diuhte mich ein ursprinc
aller êren lobelich.
nû stêt ez leider sô, daz ich
die lieben mîne vrouwen
niemer sol beschouwen,
ê mir daz urloup wirt gegeben.
mir ist geboten an mîn leben,
daz ich niemer si gesehe,
ê mir daz heil von ir geschehe,
daz mir diu reine süeze
des günne, daz ich müeze
ir lîp beschouwen offenbâr,
der beide schoene ist unde klâr .>
 <daz ist ein grôziu wîsheit,>
sprach aber si, < daz du bereit
ir ze dienste gerne bist.
du solt erfüllen alle vrist
ir hôhe lêre unde ir gebot.
vriunt, sage mir nû, sô dir got,
wilt du zuo zir iht schiere varn?>
 <jâ, muoter, ich ensol niht sparn
die reise wan unz morgen vruo:
sô bereite ich mich dar zuo,
daz ich var in kurzer vrist:
sô man êrste enbizzen ist,
sô kêrte ich zuo zir sâ zehant
in daz erwelte schoene lânt,
dem ich nâch wunsche lobes gihe.
wan daz ich liute niht ensihe,
sô wirde ich alles des gewert,
des man von hôher wünne gert,
unde lebe rîlîch unde wol.
darumbe ich gerne lâzen sol
ir hôhen lêre staete.
ich leiste gar die raete,
die mir von ir gegeben sint .>
 <sô tuostu rehte, liebez kint>,
sprach diu muoter aber sît.
 <die vrouwen, diu nâch wunsche gît
dir sô rîcher êren dinc,
die soltu, werder jungelinc,
von herzen triuten sêre
unde ûz ir hôhen lêre
getreten niemer keinen stîc.
ir süezen minne du verswîc
noch bringe si ze melde niht.
daz selbe tuon ich die geschiht,
diu mir von dir ist geseit:
ich sol mit ganzer staetekeit
vor den liuten si versteln
unde iemer tougenlîche heln .>
Sus gienc von im sîn muoter hin.
ir wort benamen unde ir sin
die pflâgen underscheide.
si missehullen beide
ein ander bî der stunde.
ir herze wart von grunde
beladen mit beswaerde.
doch wielt si der gebaerde
vor sîme antlitze wünneclich,
sam ir gemüete vröute sich
von sîner âventiure guot.
betrüebet sêre unde ungemuot
erdâhtes eine reise
unde vuor ze punteise
in angestbaeren dingen.
dâ vant si von kärlingen
den künec biderb unde wert,
vür den si nider ûf den hert
vil drâte viel enkriuzestal.
ir herze ûf ungemüete swal
sô vaste bî der stunde,
daz si mit dem munde
diu wort vil kûme brâhte vür.
 <her künec rîch von hôher kür>,
sprach si mit klage wider in,
 <durch helfe kam ich unde bin
gestrîchen her ûf iwer tugent.
nû lât mîn alter iwer jugent
mit ganzer stiure zieren.
wir hân partonopieren
verloren êweclîche,
ob iwer helfe rîche
niht wendet sîne vreise.
ûf der vertânen reise,
dô sîn erweltez bilde
z 
Ardenne in daz gevilde
sô rehte vaste sich verreit,
dô wart im kumber ûf geleit
gar bitter unde vreissam:
ein tiufel zuo zim drinne kam,
zuo dem er sich vil nâhen smouc.
in wîbes vorme er in betrouc,
daz er mit ganzer staetekeit
sîn leben hât an in geleit
unde allen sînes herzen muot.
daz vüeget anders niht wan guot,
daz im der ungehiure gît.
er minnet in nû lânge zît
vür alliu wîp besunder,
sô daz er in dar under
nie gesach mit ougen.
daz weiz ich âne lougen,
daz in der tiufel triuget.
diu wâre schult beziuget
wirt an im dâ mite gar,
daz er niht sehen in getar
unde im doch dicke nâhen lît.
gedenket, hêrre, daz ir sît
sîn mâc von sippeschefte,
unde vüeget, daz enthefte
sîn muot sich ûz der klouber,
dar în des tiufels zouber
geworfen sînen willen hât.
herr, ich hân einen guoten rât
in mîme herzen vunden.
den sage ich hie zen stunden,
ob ir sîn welt verhengen.
lât iu die rede niht lengen,
wil sîn gestaten iwer gunst.
ich vüege daz mit mîner kunst,
daz er enphâhet hôhen trôst.
Partonopier der wirt erlôst
ûz sorgen von der lêre mîn.
ir habt ein schoenez niftelîn,
daz von der muoter iuch bestêt
unde mînen sun niht âne gêt
von sippeschefte ein halbez ei.
nû râte ich wol, daz man diu zwei
lâze mit ein ander leben.
ir sult partonopiere geben
die maget zeime wîbe,
sô wirt er von ir lîbe
enbunden ûz ir vriuntschaft,
mit der sîn leben ist behaft
unde an im ist ervirnet.
ir lîp vil ûz erkirnet,
der tugende vol gemezzen,
lât in vil gar vergezzen
der liebe, die sîn herze treit.
mit inneclicher staetekeit
hât er dar în versenket sich.
wirt im diu maget wünneclich
unde ir süeziu minne erkant,
sô mîdet in der vâlânt
gar bitter unde vrecher.
ouch wil ich einen becher
bereiten mit der künste mîn:
sô si den klâren süezen wîn
trinkent beide samt dar ûz,
sô wizzet, daz er niht ein grûz
mê gibet umbe ein ander wîp;
er muoz ir wünneclichen lîp
vür alle vrouwen minnen.
dâ von lât in gewinnen
ze wîbe die vil reine vruht:
ir schoene, ir adel unde ir zuht
entsliezent sîner sorgen bant.
besenden heizet in zehant
ê daz er morgen rîte.
ob ir an dirre zîte
niht wendet sîne reise,
er vellet in die vreise,
von der uns trûren sîget zuo,
wan er benamen rehte vruo
wil kêren in daz veige lânt,
dar inne wont der vâlânt,
den er geminnet hât dâ her
mit lûterliches herzen ger .>
 <vrouwe>, sprach der künec dô,
 <wir sulen beide werben sô,
daz wir partonopieren
ze tôde niht verlieren
von des argen tiufels hant .>
sus wart der jungelinc besant
ûf den sal ze punteis.
er kam geriten dar von bleis
vür den künec wol gemuot.
ouch was diu juncfrouwe guot,
sîn niftel, komen in die stat,
die man dô schiere kêren bat
ze dem getriwen in ein gaden.
mit sorgen was sîn muot geladen,
daz wol an sîner varwe schein.
ouch gienc dar în zuo disen zwein
sîn muoter, seht, daz künde ich iu.
zein ander sâzen dô diu driu
dâ nider in den schoenen sal.
die rede tribens unde die zal,
diu liebes ôren wol behaget.
diu reine keiserlîche maget,
die man dô zeime wîbe
Partonopieres lîbe
mit guotem willen wolte geben,
diu schein sô lûter, daz ir leben
durliuhtic als ein engel was.
si kam dar in den palas
gegangen hovelîche alsus:
noch grüener danne ein siticus
was ir ein samît an geleit.
ir lîp benamen unde daz kleit
stuonden wol ein ander an.
daz schapel von gesteine bran
unde der gürtel, den si truoc.
si was gewizzen unde kluoc,
liutsaelic unde schoene.
ir leben des ich kroene
unde ir minneclichen lîp,
daz in kärlingen was kein wîp,
diu sô wünnebaere
an allen dingen waere
sam diu vil hôchgemuote.
ir lachete unde bluote
diu minne ûz beiden ougen.
ouch was dar under tougen
der becher unde der wîn bereit,
den diu maget vil gemeit
mit partonopiere
dâ trinken solde schiere.
Daz selbe süeze minnetranc
daz in dem becher alsô blânc
sîn muoter hete dâ gemaht,
daz was getempert in der nacht
mit zouberlichen dingen sô,
swenn ez getrunken haeten dô
diu maget unde der jungelinc,
daz ir gemüete unde ir gerinc
ûf ein ander würde enbrant
unde der getriwe sâ zehant
müeste erfüllen daz gebot,
daz im sîn muoter âne spot
unde der künec leiten vür.
diu maget junc von hôher kür
was geheizen ouch dâ vor,
daz si den becher schône enbor
mit ir henden lieht gevar
Partonopiere büte dar
unde in trinken hieze sâ.
diz wart getân vil schiere dâ,
si trunken in in kurzer stunt.
des wart ir zweier muot erzunt
von der minne viure.
diu reine unde der gehiure
enphlammet wurden harter.
gar inneclîchiu marter
Partonopiere wart gegeben.
er wânde, er müeste dâ sîn leben
unde den lîp verliesen,
ob in ze vriunde kiesen
wolte niht diu reine vruht.
der wilden minne tobesuht
het in bestanden bî der vrist
durch disen veigen zouberlist,
wan es ertôrte sîn gedanc.
in daz vertâne minnetranc
sîn witze was versunken.
haet er dâ niht getrunken
des wînes ûz dem becher ouch,
doch möhte er worden sîn ein gouch
an herzen unde an sinne
von der juncfrouwen minne,
diu vor im als ein engel saz,
gezieret nâch dem wunsche baz
dann ich mit rede entsliezen müge.
man seit, daz sîn gesihte vlüge
dick ûf die keiserlîche vruht.
mit worten unde mit hôher zuht
ranc er umbe ir minne guot.
dô sprach diu vrouwe wol gemuot,
sam si was geheizen ê,
geruochte er si dâ nemen zê,
si taete swes er gerte.
ob er si des entwerte
unde ir niht wolte in staeter pfliht,
son hülfe in al sîn bete niht.
Waz mohte dô partonopêr
sprechen, dô diu maget hêr
daz spil im dâ geteilte?
er tete alsam der heilte
vil gerne sîne wunden.
er lobete bî den stunden
der schoenen ganze staetekeit.
er sprach, er wolte ir sîn bereit
mit triwen âne vorhte.
daz tranc an im worhte,
daz er der vrouwen sîn vergaz,
diu vor in sîme herzen saz
unde dar inne lac begraben.
in dûhte ir süezen minne waben
dô gar ze bitter unde ze sûr.
weizgot diu süeze meliûr,
diu saelige unde diu guote,
was im ûz sînem muote
ze verre dô gesliffen.
ein ander liep begriffen
haete dô sîn herze:
daz schuof der minne smerze
unde daz vertâne veige tranc.
ouch was dar under niht ze lânc,
ê daz der künec selbe kam
unde die rede gar vernam,
die si dâ triben under in.
des kam er zuo zin beiden hin
gegangen schône unde ebene
unde lobte in dô ze gebene
rîlîche stiure dâ zehant:
bürge, dörfer unde lânt
mit willen er in dô gehiez,
des in sîn herze niht erliez,
daz in beiden, als ich las,
vil harte nâhe sippe was.
Nû diz allez dô geschach
unde partonopier gejach
der schoenen ganzer staete,
unde er die süeze haete
vertriwet mit den henden gar,
dô sprach diu maget lieht gevar
dem ûz erwelten knehte zuo
 <juncherre, nû sît ir ze vruo
mit künder süezekeit betrogen.
wir hân mit listen iuch gezogen
ûz der minne stricke,
in dem ir alze dicke
wâret nû verknüphet,
wan der sin entslüphet
ist iwerm klâren bilde
von der veinen wilde,
nâch der sich lânge hât gesent
iwer muot . ir sît gewent
ûf ein ander herzetrût.
ir müezet stille unde über lût
vermîden iwer vrouwen
unde mich aleine schouwen
vür alliu wîp besunder.
iuch hât ein vremdez wunder
bezoubert sunder lougens wân:
daz ist mit künste widertân,>
Diu reine minneclîche
sprach sus unde diu gelîche
disiu wort nû wider in,
durch daz diu stunde gienge hin
mit kurzewîle manecvalt.
si was mit rede ein wênic balt,
dâ von diu schoene durch gelimph
wolte dâ mit im ir schimph
trîben aller gernest.
seht, dô wart im als ernest
von ir worten al zehant,
daz er von grunde wart ermant
der lieben sîner vrouwen.
in sînes herzen ouwen
begunde ir minne blüejen
unde aber in dô müejen
mit gedanken rehte als ê.
daz tranc enmohte dô niht mê
gehüeten sînes lîbes.
daz man des schoenen wîbes
vor im hete dô gedâht,
des wart sîn edel herze brâht
in angest bitter unde tief.
ûf spranc der saelige unde lief
bald ûz der kemenâten hin
reht als ein man, der sînen sin
hât ze tôde gar verlorn.
ûf sîn ors vil ûz erkorn
saz der getriwe vranzeis
unde îlte wider heim ze bleis:
aldâ slôz er sich in ein gaden.
dar inne klagte er sînen schaden
mit ougen unde mit herzen.
er weinte sînen smerzen
unde allen sînen ungemach
erbarmeclichen unde sprach
 <ich armer, waz hân ich getân,
daz ich alsô vergezzen hân
der klâren unde der süezen,
diu mir nâch wunsche büezen
kund aller sorgen riwe?
mîn oeheim ungetriwe
unde diu vertâne muoter mîn,
diu müezen beide unsaelic sîn,
daz si mich haben verrâten.
sô wê der kemenâten,
dar inne ich habe alsô getobet,
daz ich ein ander wîp gelobet
hân vür mîne vrouwen!
gar wider si verhouwen
ist mîn triwe unde al mîn zuht.
hei, meliûr, vil reine vruht,
wie sult ir mich enphâhen,
sît daz ich iuch versmâhen
wolte durch ein ander wîp?
ir hânt doch sêle, êr unde lîp
durch mich gewâget unde guot.
war wâget ich den vrîen muot
unde den willen meisterlôs,
daz iuch mîn tumber sin verkôs?>
Die klage treip der jungelinc.
sîn herze ûf angestbaeriu dinc
wart gekêret unde enbrant.
unde dô sîn muoter dô bevant
in der stat ze punteis,
daz er von dannen hin ze bleis
alsô gevarn was unde geriten,
dô wart lânger niht gebiten,
si kêrte ouch wider heim iesâ
unde gienc zer kemenâten dâ,
dar inne er klagte sich alsô.
vil minneclîche sprach si dô
 <lieber sun, lâ mich dar în .>
 <zwâr ich entuo, ir müezet sîn
dort ûze>, sprach partonopêr.
 <ir habt benomen iemer mê
ganz unde staete wünne mir.
dâ von wizzet nû, daz ir
der vröuden von mir sult enbern,
der von rehte solde wern
ein kint noch sîne muoter .>
 <nein, süezer lîp vil guoter>,
sprach diu vrouwe im aber zuo,
 <niht zürne lânger unde tuo
die rede wider mich enwec .>
sus gienc si dan, ir was der stec
geworfen aller vröuden abe.
mit jâmer unde mit ungehabe
lie si den sun berâten
ein in der kemenâten.
Nû daz der lânge dâ gesaz
unde im sîn wundez herze vraz
sorg unde der herzeminne rôst,
dô gewan sîn angest trôst
mit einer niwen zuoversiht.
 <entriwen>, dâchte er, < sît ich niht
hân übergangen daz gebot,
daz ûf gesetzet âne spot
mir wart von mîner vrouwen,
sô mac ich noch beschouwen
die zît, daz ich ir hulde
erwirbe unde alle schulde
noch wider si gebüeze.
diu saelige unde diu süeze
gebôt mir an mîn êre,
daz ich niemer mêre
dar nâch gewerben solde,
daz ich ir bilde wolte
unde ir schoene antlitze sehen.
sît daz von mir niht ist geschehen,
sô mac ich noch ir gunst bejagen.
swie mirz ergê bî disen tagen,
ich wil gnâde suochen
unde aber des geruochen,
daz ich kêre in ir gewalt.
ir tugent ist sô manecvalt,
daz si verkiuset die getât,
die wider si begangen hât
mîn lîp ûf dirre veigen vart.
der wec niht lânger wirt gespart,
wand ich wil strîchen al zehant
dar heim in ir erwünschet lânt .>
Sus kêrte er ûz geswinde
unde seite dem gesinde,
daz er bî den zîten
durch baneken wolte rîten
vür die stat ze velde wert.
aleine saz er ûf ein pfert
unde îlte balde zuo dem mer.
dâ vant er aber âne wer
ein schif gezieret schône gnuoc,
daz in zuo sîner vrouwen truoc
alsô, daz er niht wart gewar,
wer in gefüeret haete dar
zuo der wünneclichen stat.
er gienc eht aber unde trat
ûf den liehten palas wider,
er az unde îlte balde nider
an daz bette wünnesam.
sîn vrouwe nâch ir site kam
geslichen zuo zim aber dô.
si wart von sîner künfte vrô,
der si vil schône het erbiten.
er wart nâch minneclichen siten
von ir enphangen schône.
des kuste er si ze lône
unde umbevienc ir werden lîp.
 <gnâde, vrouwe, saelic wîp,
unde ûz erweltiu küneges vruht,
erzeiget gein mir iwer zuht
unde iwer hôhen edelkeit.
ich hân in mîner tumpheit
iwer hulde ein teil verlorn.
des lâzet werden hie verkorn
mîne swaere missetât.
wizzet daz mîn muoter hât
geschicket mit ir lêre,
daz ich dâ heime sêre
wider iuch hân missetân.
ein wîp ich vertriwet hân
unde ze staeter ê gelobet.
seht, vrouwe, sus hân ich getobet
mit grôzer übermâze.
iedoch ich si verlâze
durch iuch unde durch die triwe mîn
unde wil gebunden iemer sîn
iu vür eigen, werdez wîp,
durch daz mîn schuldehafter lîp
von iu begnâdet werde.
kein dinc ûf aller erde
nie gerou sô vaste mich,
vil saelic vrouwe, sô daz ich
hân wider iu sus missetreten.
darumbe sult ir sîn gebeten,
daz mir iwer saelde vrume
unde ich ze hulden wider kume,
wan ich bin endelîche tôt,
ob iwer munt durchliuhtic rôt
der gnâden mir verzîhen wil,
der an iu lît sô rehte vil .>
 <vriunt hêrre>, sprach diu süeze dô,
 <niht trûre, lâ dîn herze vrô
belîben, daz in sorgen stât.
jô mac sîn werden vil guot rât;
sît du niht anders hâst getân,
wan daz ich hie vernomen hân,
sô mahtu sunder angest sîn,
daz ich dich der hulde mîn
enterbe, süezer jungelinc.
dîn lîp begât deheiniu dinc,
dâ mite du verlierest mich,
ob du dâ vor behüetest dich,
daz du niht schouwest mînen lîp.
hâst du gelobet ein ander wîp
unde die durch mich verlâzen dort,
vriunt hêrre, mîner saelden hort,
des soltu hie geniezen.
kein sache mac entsliezen
an dir mîner hulden stric,
wan dîner klâren ougen blic
unde ir offenlichez spehen:
wiltu mich diu lâzen sehen,
sô müezen wir gescheiden sîn .>
 <ê wolte ich sterben, vrouwe mîn>,
sprach aber dô partonopêr.
sîn angestbaerez herzen sêr
was von ir rede verswunden.
er hete vröude vunden
nâch leide bitter unde sûr.
dô sîn vrouwe meliûr
im ir hulde wider gap,
dô wart beslozzen im daz grap
der sorgen unde der swaere.
si wurden vröudenbaere
mit ein ander bî der stunt.
in wart erweltiu minne kunt,
die liep tuot sîme liebe schîn,
daz lânge von im ist gesîn.
Alsus bestuont er aber dâ.
mit êren unde mit liebe sâ
er sîner tage zît vertreip.
wan daz er eine dâ beleip
gesindes unde liute als ê,
sô gebrast im nihtes mê
beide nachtes unde tages.
er hete an vröuden vil bejages,
den er von kurzewîle enphienc.
unde dô daz halbe jâr zergienc,
seht, dô kam er über ein,
daz er vil drâte wider hein
eht aber kêren wolte,
darumbe daz er solde
die vriunt gesehen unde daz lânt.
urloubes bat er dô zehant
die reinen meliûren:
dâ von diu schoene trûren
begunde klegelîchen.
den werden tugentrîchen
twanc si dâ ze herzen,
mit jâmer unde mit smerzen
sprach diu werde künegîn
 <ich waene, trût geselle mîn,
daz du mit dirre verte
mîn angest alze herte
machest unde sô bitterlich;
ich vürhte, daz dîn muoter dich
mit listen underwîse,
daz sich von hôhem prîse
dîn tumbez herze kêre.
vil anclîche sêre
wirt si dar nâch ringende,
daz du mich werdest bringende
ze noeten unde ze leide,
sô daz dîn ougen beide
mich geschouwen unde gesehen.
ach, hêrre, daz lâ niht geschehen
durch den almähtigen got:
erzeige an mir durch sîn gebot
gnâde, triwe unde êre,
wan ich muoz iemer mêre
mit lebendem lîbe sterben,
ob si beginnet werben,
daz mich dîn ouge erblicket.
mîn vröude in leide ersticket,
mîn liehtiu wünne erlischet.
mit bluote wirt gemischet
daz wazzer, daz ich weine.
mîn herze trûrens eine
muoz in sorge sliefen,
der lângen unde ouch tiefen
siuften ich genieten mich,
mîn wirde in laster kêret sich
unde al mîn êre in schande.
mîn saelde maneger hande
wirt sêre missehandelt.
mîn trôst in klage sich wandelt,
mîn liep in leit, mîn guot in übel.
dâ von du, hêrre, niht engrübel
ze verre nâch der sache,
diu mich gesihtic mache
den wünneclichen ougen dîn.
dir sol von mir geboten sîn
an dîn êre unde an dîn leben,
daz du dir keinen rât lâst geben
ze schouwen mich, getriwer man.
ob ez niht wendec werden kan,
dîn ouge enwelle mich gesehen,
sô lâ die saelde mir geschehen
daz du mich toetest hie zehant,
ê daz ich werde alsô gephant
an allen dingen lobelich.
mir ist vil lieber, daz du mich
ersterbest mit der hende dîn,
dann ich benamen iemer sîn
müeze ein saeldelôsez wîp.
ê du saehest mînen lîp
ân urloup, trût geselle,
ê wolte ich in der helle
begraben êweclichen ligen.
dâ von lâ dir niht an gesigen
swacher liute raete.
erzeige dîne staete
an mir unde die triwe dîn
unde lâ mich dir bevolhen sîn,
sô daz du niht beschouwest mich,
biz an die stunde, vriunt, daz ich
wil ze manne dich erweln
unde zeime hôhen künege zeln .>
Partonopier der kluoge
sprach dô mit hübescher vuoge
als ein bescheiden jungelinc
 <vrouwe, ir dürfent mir diz dinc
sô tiure niht verbieten,
wan obe mirz die rieten,
die lebens ie bekorten,
die künden mit ir worten
mich dar zuo niht bringen,
daz ich wolte ringen
dar nâch, daz ich gesaehe
den lîp schoen unde waehe,
den iu got selbe hât gegeben.
war zuo sol ich lânger leben,
swanne ich triwe unde êre
an iu durch valsche lêre
ie zebreche unde mîne zuht?
sît gar ân angest, reiniu vruht,
daz ich des iemer iht begê,
dâ von uns beiden ûf erstê
kumber unde leides nôt.
ich wil den bitterlichen tôt
ê dulden, herzen künegîn,
wan ich boeser müeste sîn
iemer danne ein übeler hunt,
swenn ich iu schaden taete kunt
mit willeclicher andâht.
ir habt mich des wol inne brâht,
daz nie krêâtiure
wart alsô gehiure
sam iwer wünneclicher lîp.
darumbe sol ich, saelic wîp,
dar nâch iemer ringen,
daz ich mit keinen dingen
iuch gesehe, vrouwe guot.
verschüten lieze ich allez bluot,
daz mir ûf erde ie sippe wart,
ê daz ich mîner triwen art
an iu zebrechen wolte,
wan mir kein mensche solde
mê dar nâch gelouben.
got müeze mich berouben
gelückes unde saelikeit,
ob ich keiner sache leit
mit willen iemer iu getuo .>
 <vriunt hêrre, dâ gedenket zuo>,
sprach diu minneclîche dô.
mit disen worten unde alsô
Partonopier sich von ir schiet.
unde dô daz wetter sô geriet,
daz er guoten wint gewan,
dô kêrte er wider heim von dan
unde îlte in sîne stat ze bleis.
dâ wart der hövesche vranzeis
enphangen rîlîch unde wol.
sîn muoter hôher wünne vol
wart von sîner künfte gar.
der künec der kam selbe dar
unde die vürsten alle.
mit êren unde mit schalle
wart im geboten manic gruoz,
als man den wol enphâhen muoz,
der nie wandelbaere wart.
sîn junger lîp von süezer art
macht alle kärlingaere vrô.
man sach in teilen aber dô
gar minniclichen sînen schatz.
sîn guot er âne widersatz
gap dem, der sîn dâ gerte.
dâ von man in gewerte
rîliches lobes wunder.
nû was eht ie dar under
sîn muoter allez trahtende
unde angestlichen ahtende,
wâmite si geschüefe,
daz der juncherre stüefe
lieze sich dâ heime nider
unde er niht aber kêrte wider
zuo sîner vrouwen minneclich.
si dâchte dicke wider sich,
wie si möhte erleiden
daz reine wîp bescheiden
Partonopiere zaller zît.
si truoc ir âne schulde nît.
Ir angest was daz aller meist,
daz ez waere ein übel geist,
der ir sun mit zouber trüge
unde in mit wîbes bilde züge
an sîne valsche minne.
diz lac ir in dem sinne
versigelt weizgot alle vrist.
darumbe suochte si den list
in harte manegen enden,
dâ mite si gewenden
möhte ir zweier trûtschaft.
beide ir witze unde ouch ir kraft
kêrte si dar ûf zehant.
vil schiere wart von ir besant
der erzebischof von pârîs.
der was bescheiden unde wîs,
gespraeche unde alsô künste rîch,
daz niender lebte sîn gelîch
ze vrancrîch in dem lânde,
der alsô vil erkande
der gotes lêre unde ouch der schrift.
unde als er in die schoenen stift
was zuo dirre vrouwen komen,
dô wart besunder hin genomen
der vürste von ir in ein gaden.
aldâ begundes im ir schaden
künden unde ir ungemach.
si weinte vor im unde jach
 <vernement, hêrre, mich durch got,
wie gar der tiufel sînen spot
ûz mînem kinde hât gemaht.
Partonopier tac unde nacht
mit leide ist überziuget.
ein wildiu veine in triuget,
daz er sich nâch ir minne senet.
in hât ir zouber sô gewenet,
daz er sîn leben nâch ir zert.
er kêret zuo zir unde vert
dicke unde ofte, ich weiz niht war.
er meinet si von herzen gar
unde ist ir inneclichen holt.
gesteine, silber unde golt
im diu selbe vrouwe gît.
si vüeget im nû lânge zît
êr unde keiserlich gemach,
daz er dar under nie gesach
ir bilde mit den ougen.
si birget im tougen
tac unde nacht vil starke sich.
seht, hêrre, daz erschrecket mich,
wan ich gelouben muoz dâ bî,
daz diu selbe vrouwe sî
niht anders wan der vâlânt.
darumbe sult ir sîn gemant
durch gotes willen tiure,
daz ir daz ungehiure
wunder von im kêrent
unde in mit rede lêrent,
daz er die minne vliehe,
diu ze helle ziehe
die sêle zuo dem lîbe.
lât mir vil armen wîbe
die saelde von iu sîn beschert,
daz er mit râte werde ernert
unde von der hôhen wîsheit,
der wunder ist an iuch geleit .>
 <vrouwe mîn, daz sol geschehen>,
sprach er, < ich wil an im sehen,
wie sîn leben sî gewant .>
hie mite wart vür in besant
Partonopier schier über hof.
nû hoerent, wie der bischof
den tugende rîchen hinder greif.
mit rede manegen umbesweif
begunde er machen, sô man giht,
als ob er sus geteiltes niht
mit im dâ wolte kôsen.
er seite im ûz der glôsen
der schrifte maneger hande dinc.
 <ei>, sprach er, < süezer jungelinc>,
zuo dem getriwen über lânc,
 <wie sult ir alsô rîchen danc
gote bieten unde geben,
der iwer hôchgebornez leben
als ungemeineclichen hât
vür alle sîne hantgetât
geblüemet unde geschoenet.
gezieret unde gekroenet
ist iwer keiserlîchiu jugent
mit êren unde mit hôher tugent
vür alle kärlingaere.
man seit von iu ze maere,
daz ir sît der schoenste knabe
den iemen ûf der erde habe
in sîner zît beschouwet.
mit saelden ist betouwet
iwer nam unde iwer lîp.
iuch lobent man, iuch rüement wîp,
iuch prîset allez daz der ist.
diz wunder hât der süeze krist
mit ganzer wirde an iuch geleit.
nû sult ir ouch die wirdekeit
niht verlieren wider in:
sît er iu leben unde sin
nâch wunsche hât gebildet,
sô schaffent, daz entwildet
diu sêle werde niht von im.
ich merke daz wol unde vernime,
daz an iu gotes gnâde lît:
darumbe sult ir alle zît
werben umb sô rîchez heil,
daz niht der tiufel sînen teil
an iu gewinnen müeze.
ze lûter unde ze süeze
ist iwer lîp dar zuo vil gar,
daz iwer sêle missevar
werd in der helle rouche.
wê dem vertânen gouche,
der sich dunket alsô vrech,
daz er den swebel unde daz bech
der wîze niht entsitzet,
dar inne maneger switzet
von noeten angestlichez bluot.
dâ lît des wilden viures gluot,
diu tobelichen senget.
dâ wetzet ie unde enget
diu vipper unde diu nâter.
dâ wehset manegiu blâter
von schedelichem gifte.
der grimmen helle stifte
stechent durch die sêle dar.
der tac vil lieht unde heitervar
niht dar inne wirt bekant.
diu vinsternisse mit der hant
begriffen dâ vil rehte wirt.
reht als ein vrouwe, diu gebirt,
als hât diu sêle grimmez leit.
ir bitterlichen arbeit
kein marter übergiudet.
dâ brinnet unde siudet
daz wazzer in den sêwen,
dâ wert von êwen zêwen
gar inneclichez ungemach.
man hoeret schrîen wê unde ach
die leien unde die pfaffen.
grisgrammen unde klaffen
trîbent si tac unde nacht.
von dirre noete manecslaht
sult ir iwer hôhez leben
beschirmen . sît iu got gegeben
hât ein edel herze wîs,
sô werbent umb daz paradîs,
dâ got mit sîner engel schar
durchliuhtic unde liehtgevar
die rehten inne kroenet.
lât werden niht gehoenet
iwer vrîen edelkeit.
ob iwer jungez herze treit
keinen muot im nâhen bî,
der gote widerzaeme sî,
den werfent von iu, süezer helt.
lât iwer leben ûz erwelt
von sünden werden lîhte
unde tuot mir iwer bîhte
durnähteclichen al zehant.
juncherre trûter, sît gemant
der angestlichen stunde,
dô got mit sîme munde
die sünde rîchen âne trôst
schicket in der helle rôst,
der êweclichen timphet.
hab iwer iht geschimphet
mit sîner goukelwîse,
daz ruochent mir nû lîse
entsliezen unde engründen.
swer in den houbetsünden
verscheidet âne riwe,
der muoz ûf mîne triwe
lîden iemer gotes zorn
unde êweclîche sîn verlorn .>
Von dirre predigunge
der hôchgeborne junge
in alsô grimme vorhte viel,
daz im sîn edel herze wiel
dar inne als ein zerlâzen blî.
dar under seite im unde dâ bî
der wîse bischof alsô vil
von der liehten engel spil
unde von dem ungevelle
der tiufel in der helle,
daz im diu klâren ougen
begunden über tougen
vliezen unde wallen.
sîn muot der was gevallen
in den willen staete,
swaz er begangen haete,
daz er daz bîhten wolte.
vil manegen siuften holte
der süeze dâ von grunde.
mit sîme rôten munde
sprach der hübesche jungelinc
 <geruochent, hêrre, mîniu dinc
vernemen unde die schulde mîn.
ich bin ein kneht dâ her gesîn,
der sünden vil begangen hât;
dar under eine missetât
entsliuze ich in der bîhte doch,
diu dunket mich die groeste noch
vor allen mînen schulden.
nâch einer vrouwen hulden
hân ich gerungen manegen tac,
diu mir sô rehte nâhe lac,
daz ich ir was von herzen holt.
gesteine, silber unde golt
gap si mir unde krâmes vil.
der ûz erwelten minne spil
schuof si mir unde rîch gemach,
daz ich dar under nie gesach
ir bilde mit den ougen.
si barc sich vor mir tougen
als ein ungesihtic wîp.
an êre, an leben unde an lîp
vil dicke si mir daz gebôt,
daz ich durch keiner slahte nôt
si beschouwen solde,
ê si mir selber wolte
erlouben mit dem munde doch,
daz ich ir bilde saehe noch.
Sus habe ich lânge zît vertân,
daz ich ir niht beschouwet hân,
unde ist mîn angest aller meist,
daz mich betrogen habe ein geist,
ald ungehiures eteswaz.
sô vaste ich nie kein dinc entsaz
noch lîhte entsitze niemer,
sô daz ich armer iemer
ân ende müeze sîn verlorn
darumbe daz ich niht verborn
ir minne unde al ir wünne hân.
ich hân ze tôde missetân
wider got, daz weiz ich wol.
dâ von sô wil ich unde sol
iuch biten, hêrre lobelich,
daz ir geruochet hiute mich
des besten underwîsen.
anders muoz ich grîsen
unde in sorgen werden alt,
ob iwer witze manicvalt
unde iwer wîsheit mich verlât.
sol mir der sêle werden rât,
sô muoz benamen iwer kunst
erleschen valscher minne brunst,
von der ich sô bewollen
ze grunde bin mit vollen .>
 <juncherre>, sprach der bischof zime,
 <diz maere, daz ich hie vernime
daz vröuwet mir die sinne mîn.
got müeze des gerüemet sîn
unde iemer mê geprîset,
daz er iuch hât gewîset
ûf den muot bî disen tagen,
daz ir dem tiuvel widersagen
sô volleclichen wellent.
ich râte, daz ir stellent
dar ûf mit listen eteswie,
daz ir gesehen mügent die
vrouwen unde daz selbe wîp,
diu mit ir goukel iu den lîp
unde die sinne hât benomen.
ir sult des ûf ein ende komen
mit eteslicher künste noch,
ob diu selbe vrouwe doch
gehiure od ungehiure sî.
dar nâch sô kan ich iu dâ bî
gerâten verre deste baz .>
 <entriwen, hêrre, ich taete daz .>
sprach aber dô partonopier,
 <waer ich sô wîs unde alsô vier,
daz ich die liste kunde
dâ mite ich si begunde
schouwen unde ir bilde.
nû sint mir leider wilde
die künste rîchen sache,
dâ mite ich si gemache
den ougen mîn gesihtic.
ich muoz des werden gihtic,
ob ez iemer mac geschehen,
daz ich si gerne wolte sehen .>
Nû was ouch sîn muoter komen
unde hete dô die rede vernomen,
der sîn zunge dâ verjach.
dâ von si dô mit vröuden sprach
 <sun ich kan wol machen
mit künste rîchen sachen
den list, dâ mite du gesihst
die vrouwen dîn, sît daz du gihst,
daz du si schouwest gerne.
ûz horne ein guot lucerne
ist dir bereit von mîner hant.
dar inne werde ein lieht enbrant,
daz niht erlischet, hêrre guot,
ê du volendest dînen muot
unde du gesehen hâst ir lîp.
zehant sô sich daz selbe wîp
zuo dir an daz bette leit,
sô solt du bî dir hân bereit
daz wünniclîche liehtvaz.
verborgenlichen setze daz
hin under dîne decke.
den schîn du niht enwecke,
ê daz diu vrouwe nider sî
komen unde dir nâhen bî
gelige nackent unde blôz.
sô wirf du von dir unde stôz
diu deckelachen, liebez trût,
sô mahtu sehen über lût
bescheidenlichen sâ zehant,
ob si der leide vâlânt
unde iht ungehiures sî.
sô bit die gotes namen drî,
vater, sun, heiliger geist,
daz si dir helfen aller meist
unde ir êweclichen segen
dîn lâzen hüeten unde pflegen .>
 <daz tuon ich>, sprach der jungelinc.
 <ich wil erfüllen disiu dinc
gar inneclichen gerne .>
sus wart im ein lucerne
bereit von zouberlisten.
die nam der edel kristen
willeclîche in sîne pflege
unde îlte schiere ûf sîne wege,
als er was gevaren ê.
geschiffet kam er über sê
mit snelleclicher île.
Schiefdeire in kurzer wîle
begunde er sehen unde kam
hin ûf den palas wünnesam,
dar inne er guot geraete vant.
er lie sich nider al zehant
unde az ein wênic, sô man seit.
sîn herze kûme des erbeit,
daz der tisch wart hin genomen,
wan er gerne wolte komen
hin an daz bette waehe.
daz er die vrouwen saehe,
dar ûf het er gedingen starc.
der valsche die lucerne barc
sêr under sîniu kleider.
er wolte sich dâ leider
verwürken unde entêren
unde alze vaste sêren
triwe unde ganze staete.
owê daz im die raete
sîn eigen muoter ie gebôt,
dâ von er in sô grimme nôt
kam ze jungest unde viel.
sîn herze bran sêr unde wiel
dar ûf, daz er beschouwen
möhte sîne vrouwen
durchnähteclichen an der zît.
zwô kerzen kamen aber sît
die rîlich gar in dûhten.
ze bette si dâ lûhten
dem ungetriwen gaste,
der alsô rehte vaste
an sîner vrouwen missefuor.
swaz er gehiez unde ouch geswuor
ie dem wîbe keiserlich,
daz brach er unde leite sich
nider an der zîte sô,
daz von im ûf dem bette dô
diu lucerne wart verholn.
er hete sich dar an gestoln
durch sîne valsche vulter.
unde dô daz rîche kulter
was gedecket über in,
dô giengen ûz die kerzen hin,
sam si dicke tâten ê.
waz touc hie lângiu rede mê?
sîn vrouwe kam geslichen.
lîs unde tougenlichen
leite sich daz reine wîp
an daz bette, ir süezer lîp
was vil herzelichen dô
Partonopieres künfte vrô,
der sîne triwe an ir verschriet
unde âne schulde si verriet.
Nû waz tete er dô mit ir?
dô sich mit reines herzen gir
diu schoene zim geleite,
dô stiez er vil gereite
ab hin daz deckelachen.
ir lîp begunde er machen
betalle nackent unde blôz.
daz lieht von zouberîe grôz
der ungetriwe zôch her vür,
durch daz er schouwet unde kür
daz wîp nâch wunsche wol getân.
nû mohte er sehen oder lâzen,
wan si vor im endecket lac.
ez wart ein liehter meientac
unde ein glânzer sunneschîn
nie sô lûter unde sô vîn,
sam ir lîp nâch wunsche gleiz.
got selber sich vil harte vleiz,
dô si geschuof sîn meisterschaft.
er hete rîches heiles kraft
geleit an meliûre.
ir vorme unde ir vigûre
het er mit sîner hende
vor aller missewende
gereinet alsô garwe,
daz man sich in ir varwe
unde in ir bilde wol ersach.
swer des ie von ir gejach,
daz si der tiuvel solde sîn,
der louc, si was ein engelîn,
durchliuhtic unde durchsihtic.
ich bin des zwâre gihtic,
daz nie sô lebendiu klârheit
an wîbes bilde wart geleit,
als an ir lac besunder.
wie möhte ich iu daz wunder
entsliezen allez ûf ein ort,
daz von ir schein? des wunsches hort
ûz ir antlitze lûhte.
Partonopieren dûhte,
daz wünneclicher vrouwe
bî lüften unde bî touwe
nie gewüehse ûf erden.
die klâren unde die werden
mocht er mit voller angesiht
beschouwen dâ ze rehte niht,
wan diu liehten ougen sîn
ir lûterlicher varwe schîn
sô kûme dâ vertruogen,
daz er an si geluogen
niht mohte lânge stunde.
diu lûter unde diu blunde
het an ir aller saelden pfliht:
si was der wunsch unde anders niht.
Partonopier als er gesach,
daz ir lîp, der êren dach,
sô wünneclicher schoene wielt,
daz im daz herze niht enspielt
von leide in tûsent stücke,
daz was ein grôz gelücke
gar seltsaen unde wilde.
sîn wünneclichez bilde
wart alsam ein tôte bleich.
sîn mähtic ellen im gesweich
unde alle sîne witze.
gar in tôtlicher hitze
wart diu lucerne dô zehant
von im geworfen an die want,
daz si ze manegen stücken brach.
mit zorne rief er unde sprach
 <nû var enwec in gotes haz!
mîn muoter, diu dich ie gemaz
unde dich ze samene brâhte,
die werde in tiuvels âhte
versenket iemer unde begraben.
der bischof müeze unsaelde haben,
der mich daz ie gelêrte,
daz ich sô gar verkêrte
die triwe unde die gelübede mîn.
verwâzen sol diu schuole sîn,
dar inne er wart sô wîse,
daz er mich ûz dem prîse
der êren hât gevellet .>
hie mite wart geswellet
im der muot ûf herzesêr
sô vaste, daz er doch niht mê
gesprechen mohte ein kleinez wort.
mit leide viel er an daz ort,
dâ lac er als ein tôte.
nû was ouch ie genôte
der vrouwen sîn geswunden.
oft unde ze manegen stunden
viel diu saelege in der nacht
erbärmeclîche in âmaht.
diu schoene wart beswaeret gar.
ir liehten ougen spiegel var
von leide ir überwielen.
ir blânke hende vielen
nider ûf den wîzen lîp.
si wart als ein verscheiden wîp
gevärwet dâ von riwe.
ir herze daz getriwe
begunde in jâmer sliefen.
der lângen unde der tiefen
siuften holte si genuoc.
mit herzewazzer si dâ twuoc
ir liehten wängel rôsenvar.
 <dô mich diu muoter mîn gebar>,
sprach überlânc diu blunde,
 <daz was ein übel stunde,
diu vor gote was vertân.
ach des daz ich mir selber hân
den schaden ûf getrochen,
daz an mir ist zebrochen
triwe, staete unde êre!
ich was ûf kranke lêre
ze snel unde alze wacker.
vil tumbes herzen acker
hât mîn sin gebiwet.
wes mohte ich hân getriwet,
daz mich der sus verriete,
den ich ûz aller diete
mir ze vriunde hete erkorn?
got hêrre, waz sol ich geborn?
war zuo sol ich nû vür baz leben?
daz mir der tôt niht sî gegeben,
daz müeze den erbarmen,
des lîp vür mich vil armen
an dem vrônen kriuze starp.
unde owê, daz ich niht verdarp
in mîner muoter lîbe,
wan mir armen wîbe
wart al mîn werdekeit benomen.
ân alle mîne schulde komen
bin ich ze leides riwen.
verrâten an den triwen
sint mir al mîn êre.
jô muoz ich iemer mêre
ze tôde sîn geswachet.
mîn trûren ist gemachet
ze bitter unde ze herte.
vor solhem ungeverte
got alle vrouwen warne,
des valsch in sîme garne
mich hât gevangen als ein tier.
ach herzefriunt partonopier,
vil süezer unde werder lîp,
durch waz hâstu mich armez wîp
geworfen in die staeten klage,
daz ich gar alle mîne tage
belîbe in sorgen lebende,
tief in der schande swebende?
nû sprich, waz habe ich dir getân,
dâ mite ich hie verschuldet hân,
daz du mich hâst geschendet?
hân ich des iht verendet,
daz wider dînem muote sî,
daz du mich aller êren vrî
gemachet hâst sô rehte gar?
ich nam doch ie dîns willen war,
swâ mite ich kunde, saelic man.
nû hâst du mich geworfen an
sunder schulde dînen haz.
haet ich um dich verdienet daz,
daz du mich soltest mîden,
sô wolte ich gerne lîden
von dir laster unde leit.
nû bin ich dir mit staetekeit
gar inneclichen holt gesîn:
nû hâstu gar die triwe dîn
engegen mir zebrochen.
waz hâstu, vriunt, gerochen
an eime wîbe, diu noch nie
deheinen valsch an dir begie?>
Mit disen worten unde alsô
sweic eht eine wîle dô
diu jâmerhafte künegîn.
in einen mantel härmîn
diu reine guote sich dô want.
ir wängel rôt mit wîzer hant
begundes underleinen:
ersiuften unde erweinen
die rede ir ûz dem munde nam.
unde dô diu süeze wider kam
ze worten unde ze muote,
dô sprach diu reine guote
bescheiden unde wol gezogen
 <vriunt hêrre, wie bin ich betrogen
an dîner liehten varwe!
ich wânde, daz du garwe
vor valsche waerest lûter,
dô man dich, hêrre trûter,
sô wünneclich erkande.
swie schoene maneger hande
an dîme lîbe laege,
daz man dâ triwen pflaege,
daz was billich unde reht.
du schînest ûzen harte sleht
unde bist geriuhet innerhalp.
du wândest, hêrre, daz der alp
unde ein tiuvel trüge dich,
dô du mich unsihteclich
vünde, werder kristen.
nein, ich schuof mit listen,
daz du mich niht ensaehe.
warumbe daz geschaehe,
daz merke, süezer jungelinc.
ich wil dir lâzen mîniu dinc
werden ûf ein ende schîn.
ein keiser was der vater mîn,
der zepter unde krône
truoc mit êren schône
ze cunstenopel in der stift.
der hiez mich lêren alle schrift
durch wîser liute raete.
wand er niht sunes haete,
der sîn lânt besaeze,
sô dûhte in vil gemaeze,
daz er mich lêren hieze,
swenn er daz rîche lieze
nâch sîme tôde in mîner hant,
daz ich liute, êr unde lânt
berihten künde deste baz.
hie mite gienc ich unde saz
in die schuole sâ zehant.
die besten meister, die man vant,
die wurden mir gewunnen.
der selben liste brunnen,
von deme vliuzet alliu kunst,
begunde ich sêre mit vernunst
schephen in daz herze mîn.
ich wart ein houbetmeisterîn
der buoche maneger hande.
ze rehte ich wol bekande
gesteine unde edele würze.
daz ich die rede kürze,
sô verstuont ich wol von art
swaz ie dâ her verschriben wart
von allen den prophêten.
den zirkel der plânêten
erkande ich unde ir umbesweif.
nigrômancîen ich begreif
vür manegen list besunder,
dâ mite ich vremdiu wunder
machte swenne ich solde.
unde sô mîn vater wolte
gewinnen kurzewîle,
sô wart in sneller île
nâch mir schiere dô gesant,
daz ich dar kaeme sâ zehant
in ein gaden sitzen.
ich schuof mit zoubers witzen,
daz in bedûhte, er saehe
vil manic wunder spaehe
von zame unde ouch von wilde.
mîn goukel manic bilde
worhte vor den ougen sîn:
den lewen unde daz eberswîn,
den grîfen unde den helfant
liez ich dâ werden im erkant
unde alliu tier besunder.
der wilden merwunder
vil ze kiesenne im geschach.
als er es danne gnuoc gesach,
sô liez ich in beschouwen
von bergen unde von ouwen,
von wazzer unde von heide
die schoensten ougen weide,
der ie kein mensche wart gewar.
dar nâch sô liez ich komen dar
ein tûsent rîter oder zwei,
die samet einen turnei
dâ triben oder einen strît.
ich liez in sehen bî der zît
swaz ie gekrouch od ie geflouc.
mit listen ich in sô betrouc,
daz in des dûhte, ez waere wâr
swaz ich dâ stille unde offenbâr
der lügelichen dinge treip.
reht alsô wart ich unde beleip
der swarzen buoche ein meisterîn.
swaz ûf der erde mac gesîn
von zouberlichen sachen,
daz kunde ich wol gemachen,
unde wolte dich ûf disme sal
vor mînen liuten über al
verborgen hân sô tougen,
daz dich mit sînen ougen
nieman haete alhie gesehen,
biz an die zît, daz dir geschehen
solde sîn des heiles kraft,
daz ich vor mîner ritterschaft
dich offenlîche haete erwelt
unde zeime hêrren mir gezelt
vür alle man besunder.
mit zouber ich daz wunder
wolte alhie gemachet hân.
vriunt, nû hâst du widertân
mit dîner künste mînen list,
sô daz er gar verdorben ist
unde er niht krefte mê enhât.
der hôhen kündekeite rât,
daz ich von dir gesehen bin,
der vüeget mir den ungewin,
daz mich hilfet niemer mê
kein starkiu zouberîe als ê.
nigromancîe kan ich noch
wol üeben unde enhilfet doch
an mir noch diu selbe kunst:
si wart erleschet von der brunst
der kerzen, diu dô brante,
dô mich dîn ouge erkante,
daz mich ze schaden hât gesehen.
daz heil mir niemer kan geschehen
vür dise veige stunde mê,
daz mîn zouber müge als ê
gehelfen unde vür getragen.
swenn ez beginnet morgen tagen,
sô wirt ez wol bewaeret
unde schône goffenbaeret,
daz nû mîn kunst vervâhet niht,
wan dich hie schouwet unde siht
al mîn ingesinde gar.
niht lânger mac ich noch getar
dich verbergen, süezer lîp.
dich kiesent man, dich sehent wîp
unde alle, die nû bî mir sint:
künege, vürsten, grâven kint
die wizzent allez, daz wir hân
mit ein ander hie getân
von minneclichen dingen.
ze liehte muoz hie dringen
unser tougenlichez dinc.
unde owê, süezer jungelinc,
sô daz laster mir geschiht,
daz man mit den ougen siht,
daz du mîn vriunt gewesen sîst,
sô bringest du mir unde gîst
sô bitterlîche swaere,
daz ich begraben waere
noch lieber in der helle
dann ich, vil trût geselle,
müez an den êren veigen.
ez wirt ein vingerzeigen
ûf uns beide mit der hant.
ze tôde wirde ich hie geschant
vor allen mînen kunden.
mîn heil daz ist verswunden
drivalteclîche, saelic man.
daz eine ist, daz nû niemer kan
mîn kunst getragen vür als ê;
daz ander ist, daz iemer mê
gehoenet muoz mîn leben sîn;
daz dritte leit von disen drîn
daz ist diu nôt ob aller klage,
daz ich dîn, hêrre, al mîne tage
muoz darben iemer unde enbern.
swaz du mich leides maht gewern,
daz ahte ich harte kleine,
biz an die swaere aleine,
die ich vil herzenlichen dol,
daz ich dîn êweclichen sol
hân bresten unde manegel.
des grimmen tôdes angel
stichet in mîn herze,
sô mich bestêt der smerze,
daz ich dîn, hêrre, wirde entwert.
diu sorge als ein gelüppet swert
mich snîdet durch die sêle mîn,
swenn ich beginne darben dîn
unde dich ze tôde hân verlorn.
ich hete dich ze vriunde erkorn
mit ganzer unde mit staeter kraft:
nû muoz ich iemer vîentschaft
von dir êweclichen haben.
mîn vröude lac an dir begraben:
nû bistu mîner wünne slac.
an dir mîn hôchgemüete lac:
daz kêret sich ze leide.
du bist mîn ougen weide
vür alle man gewesen ie:
nû soltu werden niemer hie
güetlîche von mir an gesehen.
ich hân dir lobes vil gejehen:
nû muoz ich schelten sêre dich.
mîn liehter meie wünneclich
bistu gewesen al dâ her:
nû muote ich vür dich unde ger
des kalten winters alle vrist.
mîn rôse du gewesen bist:
nû soltu werden hie mîn dorn.
ich hete dich mir ze heile erkorn:
nû wirst du mîn unsaelekeit.
an dich mîn êre was geleit:
diu ze laster ist gedigen.
mîn leben an dir solde ligen:
nû bistu mînes herzen tôt,
der mich begrebet in der nôt,
dar ûz ich niemer komen sol.
ouch mahtu wizzen selbe wol,
daz dich der schade niht vergât:
sô man dich morne ersehen hât,
sô wirt dîn angest bitter.
ich hân sô manegen rîter,
der dînes ungewinnes gert,
daz man dich schiere hât gewert
des grimmes tôdes strenge:
wan ob ich sîn verhenge,
du wirst zerhouwen unde zerlidet.
ob dich mîn helfe niht befridet,
man schrenzet dich ze stücken.
gelingen unde gelücken
müeze dir, geselle guot,
baz danne dîn unstaeter muot
wider mich geworben habe.
ich bin der êren komen abe,
der ich zer werlte solde leben.
ich wolte lieber mich ergeben
dem wilden hellerôste,
durch daz ich mich erlôste
ûz der vertânen schande,
diu mir sô maneger hande
künftic ist mit riwen.
du hâst mich an den triwen
verrâten alsô sêre,
daz ich muoz iemer mêre
hie klagen ûf der erden.
mîn wange niemer werden
sol trucken noch daz ouge mîn.
ich muoz ein armiu vrouwe sîn,
diu daz von herzen weinet,
daz du mir hâst erscheinet
sô rehte lügenlichen muot.
ach, hêrre, liebez herzen bluot,
wie gar dîn tugent ist gelegen!
von dir ze sêre ist widerwegen
mîn triwe lieht karfunkelîn
mit swacher staete kupherîn .>
Die rede treip dâ meliûr.
ze tôde bitter unde sûr
wart ir lîbes ungehabe.
in marterlicher herte grabe
versenket lac ir herze.
ouch wart der grimme smerze,
den partonopier dâ leit,
sô tief, sô lânc unde alsô breit,
daz ein vrouwe, diu gebirt,
sô vaste niht beswaeret wirt,
sam der hôchgeborne degen.
er was vil lânge dâ gelegen,
daz er ein wörtelîn niht sprach.
sô veste was sîn ungemach
unde alsô rehte staete,
der in zersniten haete,
daz er niht möhte hân geredet.
swaz trûren ûf daz herze ledet,
des wielt sîn angestlicher muot.
er möhte hân daz rehte bluot
geswitzet unde geweinet,
wan daz sîn herze ersteinet
sô vaste was von leide,
daz im diu muosten beide
vil tiure werden under in.
er lac alsam der siechet hin:
sô gar verzagten im diu lider.
ze kreften er ze jungest wider
kam mit noeten unde sprach
 <got riwe, daz mir ie geschach
liep von reinem wîbe.
mîn herze in mîme lîbe
zerklocken müeze sam ein ei.
der grimme tôt der snîde enzwei
mit jâmer unde mit noeten ez,
sît dar în ein vollez mez
gesenket sî der trügeheit.
mîn êre unde al mîn saelekeit
ist verwürket unde vertân.
mich selben ich verteilet hân
mit valsche, den ich hân getriben.
ich bin sô triwelôs beliben,
daz niender lebet mîn gelîch.
viur, wazzer noch daz ertrîch
mich lîden solde noch der luft.
der tievel in der helle kruft
mich solde lebendic begraben.
daz ir mîn gnâde wellet haben,
seht, vrouwe, des enger ich niht.
kein hulde noch kein zuoversiht
hoeret mich verworhten an.
ich sol verderben als ein man,
der mit sô hôher meintât
den grimmen tôt verdienet hât,
daz er niht leben wolte.
erschiezen mich hie solde
der tobende wilde donerslac.
ob ich zehant verderben mac,
daz ist mir âne mâze liep,
wan sich verworhte nie kein diep
sô vaste noch kein schâchman.
darumbe ich iwer tugent an
schier unde heize weine,
daz ir mich, vrouwe reine,
lâzet iwer rîter
des grimmen tôdes bitter
vil marterlîche sterben.
ân urteil mich verderben
heizet, keiserlîchiu vruht.
sît daz ich triwe, êr unde zuht
habe an iu zebrochen,
sô werde an mir gerochen
der mein, den ich begangen hân.
doch wizzet, daz ich niht getân
hân von mir selben disiu dinc:
ich triwelôser jungelinc
wart dar ûf gewîset ê.
swiez aber nû darumbe stê,
sô bin ich schuldic, vrouwe, doch,
wan ich durch keine raete noch
mîn êre solde hân versniten.
ich wil iuch niemer des gebiten,
daz ir gnâde an mir begêt.
sît ir iuch des wol verstêt,
daz ich hân wider iu getân
unde ich verworht mîn leben hân,
sô ger ich, vrouwe mîn, daz ir
den lîp benemen heizet mir.
daz ist mir lieber tûsenstunt,
dann ich biz ûf der sêle grunt
müez iemer sîn beswaeret.
ez wirt an mir bewaeret,
ob ich lânger leben muoz,
daz mir niemer leides buoz
mac werden sunder endes zil.
dâ von ich lieber sterben wil,
danne ich lânger müeze leben
unde in sô grimmer noete sweben .>
Partonopier alsô gesweic.
der tac die wîle hôher steic
mit laster unde mit leide,
wan si dô vielen beide
in angest unde in herzen nôt.
si muosten werden schamerôt
vor dem ingesinde gar,
daz dô gegangen offenbar
kam in den liehten palas.
swaz von in zwein geschehen was,
daz weste dô vil manic wîp.
juncfrouwen unde schoeniu wîp
kâmen schiere ân underbint.
küneges töhter, vürsten kint
drungen ûf den wîten sal:
sunder mâze unde âne zal
gienc ir dar în ein wunder.
si wâren al besunder
gezieret nâch ir wirdekeit.
si truogen maneger hande kleit
von sîden unde von golde rîch.
vür daz bette wünneclîch
giengen si mit leide.
diu zwei gelieben beide
vil schiere sâhen si dar an.
Partonopier lac als ein man,
der niht des lîbes ruochet.
im wart dâ vil gefluochet
von roeselehten münden.
wie möhte ich ez durchgründen,
waz übels im gewünschet wart?
sîn junger lîp von hôher art
mit rede wart verdamnet.
si sprâchen, daz gesamnet
würd ûf in alle unsaelekeit:
sît er in laster unde leit
haet an ir vrouwen kunt getân,
er müeste vlüeche ein wunder hân,
die bitter waeren unde sûr.
ouch wart diu schoene meliûr
des selben niht erlâzen.
mit rede si verwâzen
begunden alle ir dienestwîp.
ir name unde ir getriwer lîp
enphiengen smaehen itewîz.
 <vrouwe>, sprâchens, < iwer vlîz
ist lasterlichen an geleit,
sît iwer lûter edelkeit
ist worden tunkel unde brûn.
ir habt durch einen garzûn
gewâget alze sêre
die keiserlichen êre,
diu nie dâ her von iu geflôch.
waz was iu rîcher vürsten hôch
unde ûz erwelter künege wert,
daz ir der habet niht begert
unde einen kneht ze vriunde erkurnt,
an dem ir alsô gar verlurnt
êr unde ganze wirdekeit?
ez ist wâr, daz man dâ seit:
swar ûf daz wîp enbrennet wirt,
ob ir daz grôzen schaden birt,
ir wille muoz doch vür sich gân.
seht, alsus hânt ouch ir getân,
vrouwe, daz ist worden schîn.
waz möhte ein laster groezer sîn,
sô daz ir manegen werden
künec ûf der erden
versprochen hânt ze manne
unde iuch ze kebese danne
triuten liezent disen kneht?
zwâr ez ist billich unde reht,
daz man iuch iemer hoene.
war hânt ir iwer schoene
getân unde iwer edelkeit?
der tumben wîbe klârheit
gedîhet unde ir schoenez dinc
reht als ûz golde ein edel rinc,
der eime swîne wirt geleit
an sînen grans: swar ez in treit
unde in ziuhet oder hebt,
ez wüelet doch mit unde grebt
in den swachen vûlen mist.
der site an iu bewaeret ist.
ze vaste unde alze sêre
got hete prîs unde êre
geleit an iuch vür alliu wîp.
ze wunsche was gar iwer lîp
gesetzet ûf der êren stuol.
nû sît ir in der schanden pfuol
gerücket ûz der wirdekeit,
wand iwer name ist nû geleit
ze kranker wirde solde.
ir hânt mit liehtem golde
den vûlen mist zerwüelet.
der cirkel ist enphüelet
von iu sô rehte vaste,
daz er von sîme glaste
muoz gescheiden iemer sîn.
waz sult ir zeiner keiserîn,
sît iwer êre manicvalt
ze swachem prîse wirt gezalt?>
Alsus getâner rede gnuoc
unsenfteclîche dâ vertruoc
diu reine süeze meliûr.
des tôdes bitter unde sûr
haete si dâ vür gegert.
die vrouwen edel unde wert,
die gewaltic wâren ir,
die tâten ir, geloubet mir,
mit smaehen worten alse heiz,
daz ir der angestbaere sweiz
von der blânken hiute seic.
Partonopier lag unde sweic,
daz er ein wörtelîn niht sprach.
von strengen vlüechen ungemach
leit er ûf dem bette.
er wart vil sêre enwette
gestrâfet unde in widerstrît.
unde aber, dô die vrouwen sît
ersâhen in ze rehte,
dô wart dem hôhen knehte
niht gefluochet lânger,
wan der vröuden anger
unde der wunne paradîs
bluoten als ein meien rîs
beid under sînen ougen.
er lac, dêst âne lougen,
von schame in hitze glüegende
unde als ein rôse blüegende,
diu von dem touwe nazzet.
er hete in sich gevazzet
von herzeleit ein wunder
unde was iedoch hier under
sô lieht unde alsô reine,
von vleische noch von beine
wart nie sô lûter bilde mê.
des wart vil herzeclîche wê
den vrouwen dâ ze muote.
dô der vil hübesche guote
sô schoene was von in gesehen,
seht dô begondens alle jehen
 <wir hân vil sêre missetân,
daz wir unser vrouwen hân
gestrâfet umb des knappen lîp.
dêswâr, ein schoene saelic wîp
mac durch in gerne wâgen
die sêle zuo den mâgen
unde alle ir hôhen werdekeit.
der wunsch benamen ist geleit
vil volleclîche an sîne jugent.
er hât sô keiserlîche tugent,
sô gar liutsaelic als er ist,
sô muoz in triuten alle vrist
ein saelic wîp von schulden.
er kan wol übergulden
mit sînre klârheit alle man.
nû seht, daz schînet im wol an,
sît er bî sus getâner nôt
lît blüegende als ein rôse rôt .>
Die rede triben under in
die vrouwen . dô si kômen hin
ein wênic von dem bette baz
unde in gesâhen, wizzent daz,
in was vil ûzer mâzen leit,
daz im sô michel smâcheit
von in mit rede erboten was.
nû kam ouch in den palas
geslichen iegenôte
mit sînem morgenrôte
der vil liehtebernde tac.
Partonopier sich dô bewac
des lîbes ûf ein ende.
er hete sich zer wende
geleit ûf sînen ellenbogen.
vil zornic sêre unde ungezogen
wart meliûr dâ wider in:
si jagete von dem bette hin
den jungen vröudelôsen degen.
 <wol ûf! du bist genuoc gelegen>,
sprach diu wünneclîche zime.
 <sît ich von dîner schulde nime
ze herzen alsô grimmen schaden,
sô rûme drâte mir daz gaden
unde den vil schoenen palast.
du solt der hulden mîn ein gast
belîben, daz sî dir geseit.
wan daz ich mîner wîpheit
unde aller vrouwen schône,
dir würde alhie ze lône
der tôt gegeben anders.
des wilden salamanders
herze nie gestuont sô gar
zuo dem heizen viure dar,
sô mîn gemüete ûf dînen schaden.
daz du mich âne schult geladen
hâst mit schanden iemer mê,
des muoz dir werden ouch sô wê,
daz du vil lieber stürbest,
ê daz du sô verdürbest
beid offen unde tougen.
strîch bald ûz mînen ougen,
daz ich dich niemer mê gesehe,
ê daz dir wirs von mir geschehe .>
Partonopier begunde
mit jâmer an der stunde
ûf rihten an dem bette sich.
daz in sîn vrouwe minneclich
von ir sô zorneclichen treip,
daz machte, daz im dô bekleip
vil grundelôsiu herzenôt.
von leide wart er alse tôt,
dêr vil kûme dâ gesaz.
sîn ougen wurden beidiu naz
unde sîn rôtiu wangen.
nû kam dô dar gegangen
ein vrouwe schoene unde ûz erkorn.
dô der vil süeze sûren zorn
von sîner vrouwen munde leit,
dô trat ir swester unde schreit
mit zühten in den palas.
Irekel diu geheizen was
nâch der âventiure zal.
der vrouwen brehten unde ir schal
hete si gewecket
unde ûz dem slâfe erschrecket
sô vaste bî den zîten,
daz si niht mohte erbîten,
biz si mit kleiden wünneclich
haete dâ ze rehte sich
gezieret unde gesteinet.
gebrîset unde gereinet
ir ermel unde ir houbetloch
beide wâren unnâch noch,
dô si dar kam geslichen.
sô gar winneclichen
vuor diu vil gehiure,
sam der ûz eime viure
gâhet unde entrinnet,
swann ez vil sêre brinnet
unde ein hûs ist an gezunt.
ob si gezieret bî der stunt
haete sich ze rehte gar,
si waere unmâzen liehtgevar
gesîn ob allen vrouwen.
swer si gedorfte schouwen,
der was ir inneclichen holt.
ir hâr als ein gespunnen golt
schein durchliuhtic über al.
vür den gürtel hin ze tal
sluogen ir die zöphe lânc.
von sîden ein gebende blânc
daz hetes an den stunden
in schapel wîs gebunden
al umb daz houbet obene.
sô rehte wol ze lobene
stuont ir lîp in aller wîs,
daz ich kûme ir hôhen prîs
mit worten ûz erkirne.
sleht unde wîz diu stirne
was ir unde ze mâzen breit.
got hete ir nasen ûf geleit
vil gar mit hôhem vlîze.
erlôst von itewîze
was ir leben unde ir muot.
reht alse milch unde bluot,
wîz unde rôt, ir varwe schein;
diu zwei gemischet under ein
stuonden wünneclichen dâ,
man dorfte weizgot anderswâ
nie beschouwen schoenre lîch.
ir ougen lûterkeite rîch
wâren von der minne.
liutsaelde was dar inne
ze hûse mit gewalt gezogen.
dar obe stuonden wol gebogen
zwô smale brûne brâwen.
er müeste in leide grâwen
swer âne ir hulde solde sîn.
ir munt alsam ein lieht rubîn
durchliuhtic unde rôt erschein.
dar inne sam ein helfenbein
stuonden kleine zene wîz,
die wâren sunder itewîz
zein ander wol gedrungen.
an ir schoenen zungen
lac der minne weide.
ir wängel wâren beide
rôt alsam ein rôsen blat.
ietwederz ôre an sîne stat
was eben unde wol geleit.
dâ hiengen zwêne löcke reit
ir goltvarwen hâres vür,
die nâch edeles herzen kür
wâren krispel unde krûs.
si kam geslichen ûf daz hûs
gezieret wol nâch rîcher state.
ûfreht als ein sumerlate
gienc diu wol getâne.
ir kinne wandels âne
schein unde missewende gar.
ir kel unmâzen liehtgevar
gap sô lûterlichen schîn,
daz man dâ durch den klâren wîn
sach liuhten swenne si getranc.
ir hende wâren alsô blânc
unde ir gedraeten arme,
als eime wîzen harme
sîn vel noch hiute schînet.
diu schoene sich gepînet
hete ûf ganze wirdekeit.
von samîte was ir kleit,
daz under beide unde ouch daz ober,
noch roeter vil dann ein zinober
unde ein niwez lösche.
vrisch unde unmâzen rösche
die valden wâren unde der roc.
der mantel hete ein underzoc
rîch unde wol gezieret.
schâchzabelwîs gevieret
stuont diu veder wunneclîch.
von harmen unde von zobel rîch
was zein ander si geleit,
ûz kleinen stücken niht ze breit,
diu swarz erlûhten unde wîz.
der wunsch der hete sînen vlîz
geworfen an die klâren.
ir tassel beide wâren
von saphîren liehtgevar.
bort unde zobel tiure gar
von rîcher koste glizzen.
ir sult daz rehte wizzen,
daz der mantel sînen sweif
vil eben umbe ir lîp begreif
unde der roc dar under
der krumben valte ein wunder
dâ niden umbe ir vüeze nam.
an die maget wunnesam
het ob der gürtel sich daz kleit
getwungen unde alsô geleit,
daz ir gefüegen brüstelîn
den roc schoen unde sîdîn
truogen wan vil kleine enbor.
von rubîne ein spiegel von
hetes an ir, sô man saget.
dâ mite gienc diu werde maget,
nüschende iegenôte sich,
wan der juncfrouwen keiserlich
von dem bette wart sô gâch,
daz si gezieret unnâch
hete sich ze rehte noch.
gar offen stuont ir houbetloch:
daz tete si dô zein ander baz.
wie si geheften möhte daz,
dar ûf sô kêrtes iren vlîz.
ir hût durliuhtic unde wîz
schein dar ûz alsam ein snê.
waz touc hie lângiu rede mê?
si was erwünschet mit genuht.
an ir stuont schoene bî der zuht,
als bî dem golde vîn lâsûr.
wan daz ir swester meliûr
liehter unde schoener was,
sô wizzent, daz nie wîp genas
neheiner tohter mê sô klâr,
sam irekel offenbâr
an êren unde an lîbe schein.
ir lop als ein karfunkelstein
gap durchliuhteclichen glast,
wand ir deheines dinges brast,
daz eine vrouwen in der jugent
mit schoene zieret unde mit tugent.
Nû daz diu saelige in den sal
was komen, dô stuont über al
daz gesinde ûf hôher baz.
si liezen si, geloubet daz,
vür dringen unde wichen ir.
mit snelleclicher herzen gir
si gienc zer kemenâten,
dâ disiu zwei berâten
mit sorgen inne wâren.
unde dô si den vil klâren
Partonopieren hete ersehen,
seht, dô begunde ir herze jehen,
daz ir ouge unde ir gesiht
erkande nie sô schoenes niht
von bluote noch von beine.
dô lie sich diu reine
erbarmen sêre disen zorn,
den ir swester hôchgeborn
wider in des mâles hielt.
daz ir herze tugende wielt,
daz tete diu wol getâne schîn.
 <gnâde, erweltiu swester mîn>,
sprach diu keiserlîche vruht,
 <erzeiget reiner wîbe zuht,
der man sich vil an iu versiht,
unde enzürnet hiute niht
sô vaste wider einen man,
der iegenôte unde allezan
gelegen ist iu nâhen bî.
gedenket, vrouwe, daz er sî
gewesen iwer trût âmîs,
unde lât in sus in übel wîs
niht von iu scheiden unde gân.
hab er iht wider iu getân,
daz vermiten solde sîn,
daz ruochent, werdiu keiserîn,
vergezzen hie durch mîne bete.
die vröude süezer danne mete
sult ir zwei sament niezen
unde niht dar under giezen
den argen unde den swaeren zorn.
er ist von iu ze vriunde erkorn,
daz sol belîben staete noch.
ir hânt die reinen minne doch
mit ein ander güebet:
durch got die lât betrüebet
niht werden von iu beiden.
man sol von liebe scheiden
niht durch üppeclîchiu dinc.
er ist der schoenest jungelinc
der sîn leben ie gewan.
vrouwe, dâ gedenket an
unde übersehent im die tât,
dâ mite er iuch erzürnet hât>.
 <
Du redest>, sprach dô meliûr,
 <sam der mit herzen leide sûr
von liebe selten wirt geladen.
swer nie gewan deheinen schaden,
den dunket harte senfteclich,
daz der schadehafte sich
ziehe von der swaere sîn.
reht alsô wiltu, swester mîn,
daz ich gar lîhte scheide
von grôzem herzeleide,
daz mich hât umbevangen.
ob dir dîn dinc ergangen
waere als ez mir komen ist,
du hiezest mich niht, wizze krist,
sô sanfte lâzen mînen zorn.
ich hân êr unde prîs verlorn
unde alle mîne wirdekeit.
in sorge bin ich hie geleit
unde in houbetschande.
der mir sô maneger hande
laster ûf gebunden
hât hie bî disen stunden,
des vriundîn sol ich werden
niemer ûf der erden,
die wîle unz ich daz leben hân.
er hât mir âne schult getân
leides unde schanden vil,
des ich vergezzen niemer wil .>
Irekel sprach aber dô
 <durch got enredet niht alsô,
vrouwe unde swester süeze.
daz iwer saelde müeze
sich mêren sunder allen haz!
vil harte wol erkenne ich daz,
daz dirre juncherre hât
mit ungefüeger missetât
verwürket iwer hulde.
iedoch enwart kein schulde
sô michel ûf der erden nie,
dan hoere wol ze jungest ie
gnâde unde erbarmunge zuo.
daz man den schulde rîchen tuo
milt unde rehte güete schîn,
daz lêret unser trehtîn
an der geschrift uns alle.
von tiefer sünde valle
waer alliu mennescheit verlorn,
haet unser hêrre niht verkorn
die missetât der liute.
dar an gedenket hiute,
vil ûz erweltiu küneges vruht.
geruochent iuch durch iwer zuht
erbarmen über disen kneht.
verkiesent hie sîn unreht
unde alle sîne missetât.
sît er niht von im selben hât
begangen sus getâniu dinc,
sô lât den werden jungelinc
ze hulden unde ze gnâden komen.
wir hân ez alle wol vernomen,
daz im sîn muoter ûzerriet,
daz er von dem gebote schiet,
daz im von iu gesetzet wart.
von alsô kündeclicher art
wart nie beschouwet mannes lîp,
im ûzerriete wol ein wîp,
daz er missetaete.
jô schuofen wîbes raete,
daz adam der wîse
von dem paradîse
wart gestôzen unde vertriben.
Sampsône schiere was bekliben
sô rehte manicvaltiu verlust,
daz er durch wîbes âkust
sîn leben unde die kraft verlôs.
her salomôn den schaden kôs
durch diu wîp unde ir gebot,
daz er diu valschen abgot
mit willen gar muost âne beten.
Dâvît begunde ouch missetreten
wider got vil drâte:
von der wîbe râte
wart er verwîset schiere.
sît daz nû dise viere
niht mohten über werden,
ir tugent würde ûf erden
geswachet von den wîben,
wie solde dô belîben
unverkrenket dirre knabe?
swâ die wîsen komen abe
durch vrouwen hôher witze sint,
dâ mugen sich diu tumben kint
von der wîbe listen
enthalten unde gefristen
kûme od aber niemer.
jô sol iuch billich iemer
gedunken, herzeswester mîn,
ob disen kneht diu muoter sîn
mit ir hôhen wirdekeit
gar listeclichen überschreit,
daz er iuch, vrouwe, hât gesehen.
ez ist den alten mê geschehen,
daz man si zallen orten
des überkam mit worten,
daz si daz dinc begiengen,
dâ von si beide enphiengen
ze jungest laster unde leit.
wer solde groezer wîsheit
Partonopiere muoten?
ez schînet an dem guoten
wol unde offenlichen doch,
daz er ein kint der jâre ist noch .>
 <er ist ein kint, daz weiz ich wol>,
sprach diu vrouwe tugende vol
bescheidenlichen aber zir.
 <doch hete ich in, geloube mir,
sô vil gewarnet al dâ her,
daz er niht solde sîne ger
gestellet hân dar ûf benamen,
daz er ze laster unde ze schamen
haete mich sô verre brâht.
ich hân im dicke zuo gedâht,
daz er niht ensaehe mich,
unde bat in ofte, daz er sich
dâ vor behüeten solde,
daz er mich iemer wolte
beschouwen über mînen danc.
nû dûht ich in gar ze kranc
an êren unde an werdekeit,
daz er mich âne schult geleit
hât in laster unde in spot.
er hât gebrochen mîn gebot
sô vaste unde al ze sêre,
daz ich in iemer mêre
wil hazzen umbe die geschiht.
haet ich in vor gewarnet niht,
sô diuhte ez mich gefüege,
daz ich im nû vertrüege,
swaz meines er begangen hât.
ich liez in einer missetât
genaedeclichen komen hin
ûf den trôst unde den gewin,
daz er deheine taete mê:
dort heime ein ander wîp zer ê
lobete er unde brach alsô
wider mich vil sêre dô
die triwe unde alle staete sîn.
daz übersach ich, swester mîn,
ûf guoter bezzerunge wân.
nû hât er aber missetân
geswinder unde vaster,
unde hât mich in daz laster
geworfen, daz ich iemer trage.
des wird ich im mîne tage
niemer holt von herzen.
der schanden houbetsmerzen
lîde ich unde dulde.
daz er mich âne schulde
verriet an reinen triwen,
daz sol in iemer riwen
die wîle daz ich mac geleben.
nû sprich, wie möhte ich im vergeben,
daz er mir al mîn êre
geswechet hât sô sêre,
daz ich biz an daz ende mîn
muoz iemer mê gehoenet sîn?>
Irekel sprach aber dar
 <vil saelic vrouwe, ob ich getar
die wârheit reden ûf ein zil,
sô nement ir iuch al ze vil
des dinges zeime laster an,
daz ir ze vriuntschaft einen man
hânt genomen, süezer lîp.
ez hât getân vil manic wîp,
diu reht unde edel was von art.
ob iwer herze enbrennet wart
von minne ûf disen jungelinc,
daz ist kein wunderlichez dinc,
wan ez ist dicke mê geschehen.
swer in mit ougen hât gesehen
oder in noch hiute siht,
der verkêret iu daz niht,
daz im wart iwer minne kunt.
beschouwet wart ze keiner stunt
nie sô wunneclicher lîp.
hiute sprâchen iwer wîp,
ir haetent an im missevarn.
unde dô si dô begunden warn
der manicvalten schônheit,
der wunder ist an in geleit,
dô jâhens al gemeine,
ein wîp schoen unde reine
diu möhte in gerne triuten
ob allen werden liuten,
die man gesaehe ûf erden ie,
wande ez würde ein knappe nie
baz gebildet zeinem man.
vrouwe, dâ gedenket an
unde zürnet niht ze sêre doch.
sît iwer künege wellent noch,
daz ir kiesent eteswen
ze manne, disen oder den,
der künne schicken iwer dinc,
sô lât iu disen jungelinc
ze herzen wol gevallen.
geruochent nâch den allen
senden in diu rîche,
die sich nû dâ gelîche
ûf iwer minne haben gewegen.
verberget disen jungen degen
die wîle tougenlichen hie,
biz ir beschouwet alle die,
der muot ûf iwer minne stât.
sô man die gar besehen hât
unde erkennet wol ir sin,
sî danne ir einer under in,
sô schoene rîche unde alsô vier
sam iwer vriunt partonopier,
den kiesent zeinem manne
unde lâzent disen danne,
der iuch dâ her geminnet hât.
doch wizzent, vrouwe, ob ez ergât,
daz iuch ein ander man genimet,
daz vil sêre missezimet,
daz iuch hete dirre vor.
ûf jâmer unde ûf leides spor
sît ir alrêrst danne komen,
wan ener, den ir hânt genomen,
verwîzet iu daz iemer mê,
daz ir hânt geminnet ê
ze vriuntschaft einen andern trût.
ir sît gehoenet über lût
alrêrst ze grunde danne.
unde nement ir ze manne
deheinen wan den êrsten,
die tiursten unde die hêrsten,
sô die koment alle her,
sô bin ich offenlichen wer,
daz under in deheiner ist
sô gar liutsaelic alle vrist
sam dirre junge süeze knabe.
durch got darumbe lâzet abe
wider in haz unde nît.
ze staete sol er alle zît
von iu werden ûz gelesen.
sît er ist iwer vriunt gewesen,
sô ruochent nemen in zer ê
darumbe, daz iu niemer mê
kein ander man verwîze noch,
daz ir gespulget habet doch
verborgenlicher trûtschaft.
ir müezent iemer jâmerhaft
belîben, ob nû daz geschiht,
daz man den knappen scheiden siht
in zornes wîs von hinnen.
lâzent in gewinnen
iwer staete hulde gar,
ê daz er sîne strâze var .>
 <zwâr ich entuon>, sprach meliûr.
 <solt iemer er mîn nâchgebûr
belîben ûf der erden,
sîn vriundîn wolte ich werden
niemer unze an mînen tôt.
dâ von ist ez ân alle nôt,
daz du mich sô tiure manst,
wan du mich niht erbiten kanst,
daz ich nû lâze mînen zorn.
er hât ze tôde mich verlorn
die wîle daz ich mac geleben.
den zepter unde die krône geben
wolt ich ê ûz der hende mîn,
ê daz im solde werden schîn
mîn lûterlîchiu vriuntschaft.
sît daz er sîner triwen kraft
hât wider mich zebrochen,
sô muoz an im gerochen
werden sîn vil hôher mein.
ich bin des worden über ein
daz ich benamen stürbe,
ê daz er mich erwürbe
zeiner ganzen vriundîn.
dâ von lâ die bete dîn
belîben unde heiz in varn.
wil er die reise lânger sparn,
er muoz den lîp darumbe geben.
zwâre ez gêt im an daz leben,
ob in erstrîchen ûf dem sal
die werden rîter über al,
der ich ze dienste wunder hân.
er hât ein schouwen hie getân,
dar an im diu verlust geschiht,
daz er mich niemer mê gesiht
vür diz mâl, ez sî sîn tôt.
dâ von ist des harte nôt,
daz er strîche schiere
von diseme lântriviere
unde alsô tougen hinnen var,
daz man sîn werde niht gewar .>
An disen worten schiere
wart kunt partonopiere,
daz er gnâde niht envant.
dâ von sô kêrte er al zehant
mit jâmer ûz dem palas.
sîn herze tôt an vröuden was
unde an hôher wunne gar.
swaz er gewandes brâhte dar
bî dem êrsten mâle,
daz wart im sunder twâle
getragen vür unde an geleit.
daz edel unde daz tiure kleit,
daz im gegeben haete
diu vrouwe sîn diu staete,
daz wart im schiere dâ genomen.
er kêrte dan als er was komen
bî der êrsten zîte dar.
den roc von liehter koste gar,
den er zeigen hete erkorn,
den vuorte er an im unde ein horn:
dâ mite schiet er ûz dem sal.
sîn herze ûf ungemüete swal
unde wart von jâmer alsô grôz,
daz im ûz sînen ougen vlôz
vil manic trahen bitter.
nû wâren ouch die rîter
dô komen al gemeine.
wan daz im diu vil reine
Irekel dâ geleite bôt,
sus müeste er sîn gelegen tôt
von ir henden sunder wanc.
sîn pfert vil mager unde kranc,
daz er geriten hete dar,
daz wart im aber schiere gar
vür gefüeret unde gezogen.
daz edel ors vil unbetrogen,
daz im aldâ ze helfe wart
gegeben an der êrsten vart,
daz liez der hôchgeborne dâ.
den meiden swach den vuorte er sâ
mit im an ein schif zehant,
daz er bî dem stade vant
gezieret wol nâch sîme site.
Irekel gienc im allez mite,
diu saelige unde diu guote.
in ir getriwen huote
diu tugentrîche in haete,
durch daz im nieman taete
den strengen bitterlichen tôt.
diu reine süeze den gebôt,
die des kieles solden pflegen,
daz si den jâmerlichen degen
mit ganzem vride liezen
noch niemer ûz gestiezen,
ê si den jungen vranzeis
gefuorten in die habe ze bleis.
Diz wart getân unde diz geschach.
der süeze bitter ungemach
an sîner hineverte leit.
mit jâmer gienc er unde schreit
in den wünneclichen kiel.
vil manic heizer trahen viel
ûz sînen ougen lûter.
 <juncherre guot vil trûter>,
sprach irekel wider in,
 <got sende iuch hein ze lânde hin
vroelicher danne ir hinne varnt.
mir ist gar leit, daz ir niht sparnt
diz jâmer unde den unmuot.
diu sorge enist ze nihte guot,
diu nâch der verlust geschiht.
swâ man den schaden vor besiht,
dâ hilfet trûren eteswaz.
vil saelic lîp, ir sult iuch baz
gehaben danne iu sî geschehen.
ir hânt daz selbe wol gesehen,
solde ez hân iht vür getragen,
ich haete gerne in disen tagen
diu swester mîn umb iuch gemant .>
 <vrouwe, ez ist mir wol erkant>,
sprach der jâmerhafte zir,
 <daz ir hânt engegen mir
triwe erzeiget unde tugent.
sich hât mîn saeldelôse jugent
verwürket unde alsô vertân,
daz über mich kein bete stân
von wîbe noch von manne sol.
ez waere billich unde wol,
daz mich verslünde dirre sê,
durch daz ich solde niemer mê
vür menschen angesihte komen.
sît ich mir selber hân genomen
êr unde ganzer vröuden pfliht,
sô ger ich noch enmuote niht,
daz mir iemer wol geschehe.
der got, der in diu herzen sehe
unde alliu dinc beschouwe,
der vüege, saelic vrouwe,
swaz iwer reiner wille sî,
wand ir betalle meines vrî
unde aller missewende sît.
mîn ouge nie ze keiner zît
sô guotes niht bekande.
daz ir sô maneger hande
tugent hânt bewaeret mir,
des ist mînes herzen gir,
daz iwer dinc nâch heile ergê .>
mit disen worten ûf den sê
wart daz schif gestôzen.
er schiet von dan mit grôzen
riwen an der stunde.
mit herzen unde mit munde
gap irekel im ir segen.
diu reine bât sîn tiure pflegen
der himelischen megede kint.
er hete guoten segelwint
biz in die habe hin ze bleis.
dâ wart der junge vranzeis
ûz gefüeret an daz lânt.
daz schif kêrt umbe sâ zehant
unde îlte wider hein von dan.
dâ von sich mêren dô began
des jungelinges ungemach.
wan dô der hôchgeborne sach
von dannen kêren disen kiel,
dô seic er nider unde viel
âmähteclichen ûf den sant.
von herzen sorgen im geswant
nâch ein ander drîstunt.
an vröuden gar ze tôde wunt
ûf dem griene er dô gelac,
sam der niht mê geleben mac.
Der junge vröudelôse degen,
nû daz er lânge was gelegen,
biz er ze kreften wider kam,
dô rihte er sich ûf unde nam
vil siuften an der stunde,
die von des herzen grunde
ûf giengen unde slichen.
lût unde erbarmeclichen
rief der edel unde sprach
 <owê mir hiute unde iemer ach!
warumbe wart ich ie geborn,
sît ich mir selbe hân verlorn
êr unde ganze werdekeit?
owê daz mich diu erde treit
unde mich diu sunne schînet an!
wie bin ich saeldelôser man
komen hôher triwen abe!
verrâten ich die lieben habe,
diu wider mich nie valsch getreip.
dâ von der schade mir beleip,
daz ich verrâten iemer bin.
ûf lasterlichen ungewin
hân ich ir lop gewendet.
des muoz ich sîn geschendet
von schulden alle mîne tage.
in jâmer unde in tiefe klage
ir hôhen vröude ich hân geleit,
dâ von ich armer ungemeit
in der sorgen wâge swebe.
got müeze erbarmen, daz ich lebe
unde ich niht sî verderbet.
mich solde hân ersterbet
der boese grâve mareis.
daz mich niht in ardeneis
âzen egebaeriu tier!
war zuo sol ich partonopier
des tages lieht beschouwen,
sît daz ich mîne vrouwen
mit willen hân gehoenet,
der leben ist beschoenet
vor allen krêâtiuren?
ich hân an der gehiuren
mîn leit verwürket alle vart,
wan sô reines nie niht wart
noch sô guotes sam ir lîp.
ir müezen alliu werden wîp
entwîchen an dem ruome.
ein spiegel unde ein bluome
ist ir hôchgeborniu jugent
der liehten keiserlichen tugent,
diu vrouwen tiuret unde ir prîs.
ein werltlichez paradîs
vil staeter wunne lît an ir.
der wunsch nâch sînes herzen gir
hât ir leben ûf geleit
mit alsô rîcher saelekeit,
daz ir lop niht endes hât.
wie sol mîn iemer werden rât,
sît ich mit valsche die verriet,
diu sich von triwe nie geschiet
unde als ein golt ist lûter?
ach lieber got vil trûter,
daz ich ersterben niht enmac!
daz mich der liehtebernde tac
beschînet, daz erbarme dich,
sît alsô grimmez trûren sich
gesenket hât in mîne brust.
ich hân genomen die verlust,
diu mich beswaeret âne zil.
Adâm verlôs niht alsô vil
an sîner missetât als ich:
wan dô der schuldehafte sich
ûz dem paradîse zôch
unde er sich aller wunne hôch
dar inne muoste vrîen,
dô vuorte er sîne âmîen
mit im dar ûz an sîner hant,
an der sîn riwic herze vant
vröud unde trôst vil ofte sît.
daz wirt mir alle mîne zît
niht gegeben noch beschert.
mîn vrouwe niender sam mir vert
ûz der wunne, der ich pflac.
mîn herze sol vür disen tac
keiner vröuden sich versehen.
dâ von ist mir nû wirs geschehen
dann ez adâme ergangen sî.
mit alle bin ich worden vrî
gelückes unde saelekeit.
alsô grimmeclichez leit
hât mîn tumbez herze,
daz êweclicher smerze
sol mich armen twingen.
ich muoz von rehte dingen
ûf den tôt, niht ûf daz leben.
ein sterben sol mir sîn gegeben,
daz lânge wirt bestaetet.
swer sînen vriunt verraetet,
der sol niht zeimâl sterben,
er sol den tôt erwerben,
der in des tages tûsentstunt
versêre unde im sîn herze wunt
biz ûf die sêle mache.
sît ich mit valscher sache
verrâten mîne âmîen hân,
sô werde mir ein tôt getân,
der niht ein ende mac gegeben.
ich müeze sterben unde leben
mit ein ander beide,
sô daz kein underscheide
müeze sîn dâ zwischen.
kein wunne sol sich mischen
ze mîner strengen herzen nôt.
ein niwer unde ein vrischer tôt,
der an mir staeteclichen wer,
der kome alsô gewarnet her,
daz er mich lânge müeze slahen.
mit bluote sî der heize trahen
gemenget, den ich weine.
mîn vleisch unde mîn gebeine
sol swinden unde dorren.
sît daz ich mich verworren
hân wider mîne vriundîn,
sô werde mir daz jâmer schîn,
daz überhoehet alle nôt.
ich taete selber mir den tôt,
wan daz ich wil darumbe leben,
daz mir lânge sî gegeben
ein staetez trûren, daz ich dol.
geschehen waere mir ze wol,
müest ich zehant ersterben.
nein zwâre, ich sol verderben
von tage ze tage ie vaster
durch daz vil smaehe laster,
daz ich ân aller slahte nôt
mîns herzen küneginne bôt .>
Alsô beleip der guote
mit jâmerhaftem muote
des mâles ûf dem sande.
mit leide maneger hande
wart verzinset im der grien.
vür sîn ougen er dâ spien
daz leit vor allem sêre,
daz er niht solde mêre
gesehen meliûren.
sîn bitterlichez trûren
daz hete wîten umbegrif.
dô von im gienc der vrouwen schif
unde er ze stade muoste gân,
dô wart im alsô wê getân
von herzeclicher swaere,
daz er noch lieber waere
versunken an des meres grunt,
danne er haete bî der stunt
gescheiden ûz dem kiele sich.
sîn klage wart sô jâmerlich,
daz mich sîn iemer wundert.
er hete sich gesundert
von allen vröuden, als ich las.
nû daz er ûf gesezzen was
unde er ze bleis geriten kam,
sîn hofgesinde lobesam
begunde in wol enphâhen.
vil trûric si gesâhen
ir hêrren, den vil edelen knaben.
sô marterlich sîn ungehaben
was daz er des mâles truoc,
des wart ir ungemüete gnuoc
von herzeleide bitter.
sîn ûz erwelte rîter
die buten im ir antphanc.
des wart in keiner slahte danc
von dem munde sîn geseit.
swîgende er dâ vür sich reit
mit strengen swaeren überladen.
dar nâch in ein gewelbtez gaden
der sorgen rîche sich beslôz.
dar inne er saz mit leide grôz
unde want dâ sîne hende.
sîn jâmer niht ein ende
dannoch hete enphangen.
von sînen liehten wangen
brach er daz roeselehte vel.
sîn hâr alsam ein sîde gel
wart von im ûz gezerret.
in leide alsô versperret
saz der juncherre guoter
als lânge biz sîn muoter
hin vür daz gewelbe trat
unde sich dar în mit leide bat
erbarmeclichen lâzen.
 <sô müeze ich sîn verwâzen,
ob ir koment dâ her în>,
sprach er: < ir sult dâ ûzen sîn
vor der kemenâten.
sît ir mir hânt verrâten
mit valscher dinge lêre
mîn leben unde mîn êre,
sô müezet ir mîn ouch enbern.
ir sult des niemer mêre gern
daz ir wellent vür mich komen.
ir hânt leider mir benomen
staete vröude ân underbint.
gêt, suochet iu ein ander kint,
wande ich weder sol noch mac
iwer sun vür disen tac
niemer mê geheizen.
dô mich begunde reizen
iwer lêre ûf die geschiht,
daz mîn ouge unde mîn gesiht
erkande meliûren,
dô wart mir êwic trûren
von iu gegeben unde beschert,
daz iemer durch mîn herze vert
als ein pfîl gelüppes vol.
vrouwe, tuot an mir sô wol
unde îlet balde vür die tür:
zwâre ich mac niht hine vür
mit iu gespraeches mê gehaben.
ir hânt mich in die nôt begraben,
diu mir an mîn leben gât
unde mir den lîp benomen hât .>
Mit leide sprach diu muoter dô
 <niht rede, liebez kint, alsô
durch dîner tugende willen.
mit trôste lâ gestillen
dînen grimmeclichen zorn.
hâstu die vrouwen dîn verlorn,
dâ wil ich sîn unschuldec an,
wand ich dir hôher êren gan
vür alle kristenlichen diet.
swaz ich dir bî der stunde riet,
dô si dîn ouge wolte sehen,
daz ist durch guot von mir geschehen
unde umb anders niht benamen,
wan ich ez mit dem wunnesamen
gote wol erziugen mac,
daz mir ze herzen nie gelac
kein dinc sô nâhen als du tuost.
ob du von mîme râte muost
jâmer lîden unde sêr,
daz ist mir leit ( waz sol es mê?)
unde gât mir an die sêle mîn .>
 <nû, vrouwe, lât die rede sîn>,
sprach der juncherre leides vol.
 <ir weget doch, daz weiz ich wol,
ze ringe mînen smerzen.
gieng iu mîn leit ze herzen,
dar inne ich muoz ân ende leben,
sô haetent ir mir niht gegeben
die trügelichen raete,
daz ich gesehen haete
mîns herzen küneginne.
mir hât ir reine minne
benomen iwer lêre.
ir jâhent alze sêre,
daz si der tiuvel solde sîn,
unde rede ich ûf die êre mîn,
daz von kristenlicher art
alsô gehiures nie gewart
sam ir wünneclicher lîp.
ir schoene treit vür alliu wîp
den spiegel unde der minne kranz.
mîn ouge mohte ir schînes glânz
die lenge niht gelîden.
owê nû muoz ich mîden
si die wîle daz ich lebe.
darumbe got von himel gebe,
daz mich der grimme tôt bestê,
durch daz diu strenge nôt zergê,
dar inne ich sunder ende
muoz winden mîne hende,
wirt mir diu saelde niht gegeben,
daz ich verliere gar mîn leben .>
 <nein, süezer sun vil guoter>,
sprach aber dô sîn muoter
mit klegelicher stimme:
 <dîn ungemüete grimme
lâ belîben under wegen.
wer sol umb eine vrouwen pflegen
sô marterlicher ungeschiht?
ûf erden ist sô guotes niht,
ein ander dinc sî alsô guot.
man sol vür swaeren unmuot
die vröude in herzen mûren.
ez sint an meliûren
niht gedigen alliu wîp.
man kiuset noch wol manegen lîp,
der nâch wunsche ist ûz erkorn.
hâstu die vrouwen dîn verlorn
unde ir minne ûf erden,
sô mac dir schiere werden
ein ander wîp ze teile,
diu baz nâch dîme heile
sich vüeget unde stellet;
wan swelhiu dir gevellet,
die soltu, vriunt, gewinnen.
swaz wîbes du wilt minnen,
diu muoz erfüllen dînen muot.
dîn hôchgebürte unde rîchez guot
unde dîn vil minneclicher lîp
diu vüegent, daz kein schoenez wîp
mac ir minne dir versagen.
des soltu deste baz verklagen
dîn minneclichez liebez trût.
des küneges niftel über lût
vür alle vrouwen schînet:
si vlîzet unde pînet
ûf daz beste gerne sich.
die kiuschen maget wünneclich
lâ geben dir ze dîner ê,
sô maht du wesen iemer mê
gewaltic in kärlingen.
dîn lop beginnet dringen
vür den künec dînen mâc.
der saelden unde des heiles wâc
begiuzet dînen werden lîp,
wirt ein sô hôchgebornez wîp
unde ein sô rîchiu vrouwe dir.
trût sun, darumbe volge mir
durch dîner tugende güete:
lâ strengez ungemüete
unde allez trûren bitter.
jô stênt hie dîne rîter,
die jâmers vil erscheinent.
si klagent unde weinent
alle dînen grimmen schaden.
nû lâ si zuo dir in daz gaden
oder ganc her ûz dâ vür.
entsliuz in, hêrre mîn, die tür
unde erzeige in dînen trôst.
ob si dîn helfe niht erlôst
von ir leide machet,
ir leben wirt geswachet,
wan si geligent alle tôt
von jâmer unde von herzen nôt .>
 <zwâr ich entuon>, sô sprach er dô.
 <belîbet ir deheiner vrô,
daz ist mir alsô maere.
ich muoz ir aller swaere
nû wegen ringe als einen grûz,
wand ich enkume niht hin ûz,
ob si dâ vor gelaegen tôt.
ir trîbent sunder alle nôt
der üppiclichen maere vil.
verderben ich benamen wil
in dirre kemenâten.
sît ir mich hânt verrâten
unde mînes herzen künegîn,
sô müezet ir mîn âne sîn,
alsam die triwelôsen tuont .>
hier an diu vrouwe sich verstuont,
daz niht umb eine slêhen
gehelfen möhte ir vlêhen
unde ez si trüege kleine vür.
darumbe gienc si von der tür
mit jâmer unde mit maneger nôt.
Partonopier an vröuden tôt
beleip in dem gemiure.
diu bitterlîche siure
vil manecvalter swaere
macht in sô klagebaere,
daz er die nacht biz an den tac
niht anders in dem herzen pflac
wan trûrens unde sorgens.
dem künec wart des morgens
enboten gegen punteis,
wie sîme neven dâ ze bleis
gelungen unde geschehen was.
des nam er zuo zim unde las
die bischove unde die pfafheit,
an die von gote was geleit
swaz hôher künste wol gezam.
mit den kêrte er unde kam
vür daz gewelbe, dâ sîn mâc
der sorgen unde des leides wâc
lie dringen ûz den ougen.
nû wizzent âne lougen,
daz si den werden bâten,
daz er die kemenâten
durch got in ûf geslüzze,
sô daz er niht vergüzze
sô manegen trahen bitterlich
unde er geruochte mâzen sich
der klägelichen swaere sîn.
swie vil si zuo zim dar în
gesprâchen stille unde offenbâr,
daz kunde si niht umbe ein hâr
gehelfen unde vür getragen.
zuo zin gereden noch gesagen
wolte er niht ein kleinez wort.
von riwe lac sô michel hort
versigelt in der brüste sîn,
daz er niht wolte machen schîn
mit rede sînen smerzen.
er hete in sîme herzen
vröud unde trôst versprochen.
die geste siben wochen
beliben dâ ze hove alsô,
daz si partonopieren dô
bâten allertägelich,
daz er sîn trûren klägelich
unde sîne grôzen ungehabe
lieze durch ir willen abe.
daz half si niht als umbe ein ei.
swie vil man im dâ zuo geschrei,
sô sweic der sorgebaere
sam er ein stumme waere,
noch gap in niht antwürte
der künec von gebürte
gar edel zallen stunden.
die vürsten im enkunden
mit listen noch mit sinnen
ein wort niht abe gewinnen.
Als dô die geste sâhen,
daz wider in vervâhen
ir bete niht enmohte,
unde daz sô wênic tohte
des mâles al ir teidinc,
dô liezen si den jungelinc
belîben in der swaere
unde riten klagebaere
wider heim von dannen.
diu vröude wart verbannen
von allen den gemeine,
die den knappen reine
erkanden unde sîne tugent.
dâ weinte manic edel jugent
sîn herzelichez ungemach.
vil manic reiniu vrouwe sprach
 <got riwe durch den namen sîn,
daz alsô bitterlichen pîn
Partonopier der süeze
ân ende lîden müeze,
unde er sô grimme swaere trage.
sîn herze in grundelôser klage
versigelt unde beslozzen ist.
er muoz verderben alle vrist
unde als ein halber tôte sîn .>
alsô getâne rede schîn
tete vil manic edel wîp
durch sînen klâren werden lîp,
der in leide was begraben.
man sach sich übele gehaben
alle sîne lântdiet.
diu muoter sîn ûz vröuden schiet
sô sêre unde alsô vaste,
daz mit der sorgen laste
ir herze bî den stunden
ze rehte was gebunden.
In alsô grimmer swaere
der süeze unwandelbaere
vertreip dô volleclîche ein jâr.
den bart, die negel unde daz hâr
liez er niht abe schrôten.
bleich als die gelwen tôten
wart sîn durliuhtic bilde.
er tete alsam er wilde
gienge in eime vorste.
daz houbet im getorste
nieman gestraelen noch getwahen.
sich selbe roufen unde slahen
den tugende rîchen man dô sach.
er leit sô bitter ungemach,
daz ich mit tûsent münden
niht möhte gar ergründen
sîn angestlîche herzenôt.
ûz gersten jâmerlichez brôt
az er unde eht anders niht.
dar zuo tranc er, als man giht,
eins küelen kalten brunnen.
dâ von het er gewunnen
vil schiere jâmerlichen pîn.
diu lûterlîche varwe sîn
wart im beroubet unde daz vel.
sîn hâr alsam ein sîde gel
begunde sich verwalken.
als eime jungen valken
spilten ê sîn ougen:
diu weinten im nû tougen
unde offenlichen alle stunt.
er wart biz ûf der sêle grunt
leides vil genoetet.
er haete sich getoetet,
möht er die state vunden hân.
doch wart im niht der rûm getân,
daz er sich haete ersterbet.
doch wart er sô verderbet,
daz er gelîch dem tôde was.
in sîn gemüete er dicke las
den manicvalten smerzen,
des hundert tûsent herzen
noch haeten gnuoc ze tragene.
er was bereit ze klagene
den âbent unde den morgen.
in angestbaeren sorgen
bran der edel unde wiel.
an eime tage er nider viel
ze der erden unde sprach
 <wâfen hiute unde iemer ach,
daz ich gesouc ie wîbes milch!
got hêrre, einvaltic unde drilch
in der magenkrefte dîn,
lâ dich sô manegen hôhen pîn
erbarmen als ich lîde nû.
von dîme reinen vater du
vüer ûf diz ertrîche,
durch daz wir al gelîche
möhten komen in den himel.
der alten houbetsünden schimel
hât dîn bluot uns abe getwagen.
an daz kriuze wart geslagen
umb unser heil dîn werder lîp.
alt unde junc, man unde wîp
begunde dîn vil heilic tôt
ûz strenger unde ûz grimmer nôt
enbinden unde entsliezen.
des lâ du mich geniezen
durch dîne gotelîche kraft.
mîn riwic herze jâmerhaft
ûz angestlicher nôt enbint!
sît alle mîne vröude sint
gedigen sus ze nihte gar,
sô nim der armen sêle war
unde ersterbe du mîn leben,
durch daz ich lebende niht gegeben
sî dem tôde strenge.
ê daz ich sus die lenge
stürbe in mîme herzen
unde ich des tôdes smerzen
niht volleclîche erfünde,
ê wolte ich daz abgründe
der helle biwen iemer mê.
sô swinde noch sô rehte wê
wart nie menschen lîbe,
sô mir nâch einem wîbe
von herzenlichen sorgen ist.
getriwer unde süezer krist,
erloese mich ûz dirre nôt
durch dînen reinen hêren tôt,
der uns vil saelden hât bejaget.
Marîâ muoter unde maget,
der himel keiserinne,
durch die vil staeten minne,
die du zuo dîme kinde treist,
sô sende mir den volleist,
daz mîn tôter lebetage
von des lebenden tôdes klage
gescheiden werden müeze.
erweltiu vrouwe süeze,
vrî vor aller siure,
du braeche der nâtiure
site gar mit dîner tugent,
wan du gebaere in dîner jugent
den almähtigen schepfer dîn.
got selber der geruochte sîn
dîn vater unde dîn liebez kint.
dem alle krêâtiure sint
vil undertân ûf erden,
der wolte von dir werden
ze menschen hie gebildet.
leit unde sorge entwildet
uns allen ist von dîner maht.
durch dîne gnâde manecslaht
gestille mînes herzen sêr.
der tôt ist leider alsô hêr,
daz er mîn niht geruochet.
ich bin sô gar verfluochet,
daz er mîn armez leben spart.
er hât an im die hôchvart
unde dunket sich sô rehte wert,
daz er niht boeser liute gert
unde er die besten alle nimet.
swer gote unde êren wol gezimet
unde in hôher tugent swebet,
der stirbet, weizgot, unde lebet
der ungetriwe boese zage,
der nie gewarp die sînen tage
nâch hôher êren schalle.
sît nû die besten alle
verderbent von dem tôde sûr,
sô weiz ich wol, daz meliûr
verdorben ist, diu reine vruht.
ir schoene, ir adel unde ir zuht
wâren alsô manecslaht,
daz si der tôt mit sîner maht
lie niht leben lânge vrist.
Irekel ouch erstorben ist,
die mit ir snêwîzen hant
ze jungest leite diz gewant
an mînen veigen armen lîp.
daz reine schoene saelic wîp
begienc an mir sô reine tugent,
daz der grimme tôt ir jugent
hât verderbet zwâre.
jô gestarp diu klâre
unde ouch ir swester minneclich.
Mareis der boese grâve unde ich
lebent noch unde si sint tôt.
wir zwêne von deheiner nôt
ersterben mügen leider.
der tôt wil unser beider
niht gewaltic werden.
ich hân den mein ûf erden
begangen an der vrouwen mîn,
daz mich sîn angestlicher pîn
versmaehet unde schiuhet.
sît mich der tôt nû vliuhet
unde er sich mîn wil geschamen,
sô muoz ich aber sîn benamen
vlîzeclichen ruochen.
ich solde in zwâre suochen
z 
Ardenne in dem gevilde,
dâ manic wunder wilde
von tieren loufet inne doch.
sol ich sterben iender noch,
daz mac dar inne wol ergân.
der state ich leider niene hân
vor der huote groezlich,
daz ich selbe toete mich:
dâ von sô wil ich hinnen
kêren unde entrinnen
in den wüesten wilden walt,
daz mich diu tiere manecvalt
zerîzen unde zezerren.
ê daz ich lânger derren
welle sus mîn armez leben,
ê wil ich ze spîse geben
in der vertânen wüeste mich
den grimmen lewen angestlich
unde den grîfen unde bern.
daz si des tôdes mich gewern,
dar ûf sô werden si gemant;
wand ich versuoche dâ zehant,
ob ich erwerbe den gewin,
daz mich ir einer under in
lege in sînen backen.
die lewen unde die tracken
müezen mich versêren,
sît daz sich des bekêren
der leide tôt wil niemer mê,
daz er sîn reht an mir begê .>
Alsô wart er ze râte,
daz er sich wolte drâte
verderben lâzen diu wilden tier.
unde dô der helt partonopier
gar des lebens sich bewac,
dô kam ein knappe, der sîn pflac
mit der getriwen huote sîn.
der selbe was ein sarrazîn
unde wolte nie getoufen sich.
der werde künec lobelich
Vabruîn sîn vater was.
rîlîche tugent an sich las
sîn edel herze ân underbint.
vür sornagiures swester kint
wart er von sippeschefte erkant.
der haete in dar ze bleis gesant
Partonopiere, durch daz er
mit willecliches herzen ger
die sprâche von dem lânde
gelernet unde erkande
der hübeschen kärlingaere site.
man seit benamen, daz er mite
valsch unde ungetriwen muot.
bescheiden was er unde guot
unde als ein engel schoene.
mit lobe ich iemer kroene
daz leben unde den namen sîn.
er was geheizen vursîn
unde hete gar an sich genomen
swâ mite ein jungelinc bekomen
ze ganzer werdekeite mac.
Partonopieres er dô pflac
den âbent unde den morgen.
sîn herze lebte in sorgen
durch sînen kumber, den er truoc.
der hübesche juncherre kluoc
was vür in ze der zîte komen
unde hete dar mit im genomen
ein girstîn brôt vil kleine,
dâ mite sich der reine
solde spîsen, wizze krist.
ouch brâhte er an der selben vrist
mit wazzer einen becher wîz
unde leite dar ûf sînen vlîz,
daz er im gaebe zezzen.
er was vür in gesezzen
dâ nider an den esterich.
Partonopier der hete sich
geleinet ûf den ellenbogen.
unde dô der grâve wol gezogen
vor im den juncherren sach,
gar minneclichen er dô sprach
 <vriunt unde geselle, staeter helt,
den ich ze dienste hân erwelt
ûz allen mînen kunden,
mîn herze lît gebunden
mit leide nû vil manegen tac:
des ich lânger niht enmac
gedulden noch gelîden.
ich wil die sorge mîden,
der ich armer hân gephlegen.
ob mir dîn helfe wolte wegen
unde diu vil hôhe stiure dîn,
sô würde ich von der swaere mîn
gesundert unde gescheiden .>
 <trûtherre>, sprach der heiden
getriwelîche wider in,
 <ir sult daz wizzen, daz ich bin
dar ûf bedâht spât unde vruo,
daz ich mit willen gerne tuo
swaz iu ze dienste wol behage.
jô müezen alle mîne tage
ân allen zwîvel werden
gewâget ûf der erden,
swenn ir geruochet, hêrre wert.
swes iwer herze an mich gegert,
daz leiste ich allez, ob ich kan .>
 <nû lône dir got, lieber man>,
sprach aber dô partonopier.
 <getriwer degen unde vier,
ganc unde erfülle mîne bete:
ein mîn pfert, daz sanfte trete
unde enzelte schône gê,
daz bringe mir unde lâz uns ê
den âbent komen unde die nacht,
wan ich wil rîten âne braht
durch baneken ûf den grüenen plân.
ich bin als übel nû getân
von leide unde alsô missevar,
daz ich die liute niht getar
mich des tages lâzen sehen.
mîn reise tougen muoz geschehen
ûf daz velt des nachtes ie,
biz ich ze kreften wider hie
von dem lufte komen sî .>
sus tete der knappe wandels vrî
swaz im gebôt sîn hêrre wert.
zehant dô brâhte er im ein pfert,
daz vil sanfte gienc enzelt.
er huop in drûf, hin an daz velt
vuort in der junge heiden.
er selbe sînen meiden
reit mit im verholne.
sô rehte gar verstolne
geschach diu reise, daz ir vart
verswigen dem gesinde wart.
Nû daz si kâmen ûz der stat,
Vursîn partonopieren bat
dô kêren zuo dem wazzer hin.
mit zühten sprach er wider in
 <juncherre, tugentlîch gemuot,
daz baneken niender ist sô guot
als an dem mere bî dem stade.
geloubet mir, daz iwer schade
mac werden vil gefüege dâ.
daz velt ist niender anderswâ
sô luftic unde sô stille:
dâ von sô ist mîn wille
zuo dem wazzer wünneclich .>
 <nein>, sprach er, < ich hân anders mich
berâten, werder jungelinc.
ich sol dir alliu mîniu dinc
ze rehte künden unde enbarn.
ich wil nâch dem tôde varn
unde niht nâch der gesuntheit.
mîn reise weizgot ist geleit
z 
Ardenne in daz gevilde starc,
darumbe daz die lewen arc
mich vrezzen unde diu grimmen tier.
zwâr ê daz ich partonopier
in den sorgen iemer swebe
unde in sô grimmer noete lebe,
ê wil ich sterben al zehant.
mîn wille ist ûf den tôt gewant,
den muoz ich armer suochen.
dâ von du solt geruochen,
daz du bî disen zîten
mich eine lâzest rîten
unde du dich von mir scheidest nû.
rît wider heim vil schiere du,
wand ich des niht verhenge,
daz du diz jâmer strenge
schouwest, daz ich toete mich.
mîn herze daz erkennet dich
sô rehte gar getriwen,
daz dich mîn schade riwen
durnähteclichen müeste,
sô du mich in der wüeste
verderben lîhte saehest.
ich weiz, daz du dir jaehest
selb es ze herzelicher nôt,
ob du den angestbaeren tôt
erkandest mit den ougen,
den ich dâ sunder lougen
wil dulden unde lîden.
dâ von soltu vermîden
die reise zuo dem walde.
var wider heim vil balde,
getriwer knappe reine,
unde lâ mich rîten eine
mîn leben swenden unde zern,
daz ich niht lânger wil genern!>
Vursîn der hübesche jungelinc
durch disiu klagebaeriu dinc
wart leidic âne lougen.
ûz sînen klâren ougen
wielen heize trähene.
vil jâmers ich gewähene,
daz sîn triwez herze truoc.
zein ander leite er unde sluoc
die blânken hende sîn alsô.
 <nein, hêrre>, sprach der guote dô,
 <die rede lât belîben.
ê daz ich lâze trîben
mich von iu bî dirre stunt,
ê wil ich sterben oder wunt
geligen ûf der erden.
gescheiden kan ich werden
von iu durch keiner slahte nôt.
ich wil den bitterlichen tôt
mit iu lîden unde tragen,
durch daz ich niht bî disen tagen
von iu kêren müeze .>
 <entriwen>, sprach der süeze
grâve, < des gestate ich niht.
swaz mir ze lîdenne geschiht,
daz dulde ich alters eine.
ze saelic unde ze reine
ist dar zuo dîn lebetage,
daz dîn edel herze trage
durch mich angest unde nôt.
gar einen marterlichen tôt
ich ungetriwer lîden sol,
wan den hân ich verdienet wol:
sô bistu gar unschuldic drane.
durch daz sô bite ich unde mane
dich unmâzen tiure,
daz du zuo sornagiure
strîchest, werder sarrazîn,
unde im daz ungelücke mîn
kündest unde mînen schaden,
er ist mit êren sô geladen,
daz in diu nôt erbarmet,
daz ich sô gar erarmet
an aller saelikeite bin.
dâ von rît heim ze lânde hin
unde lâ mich zuo dem walde
nâch mînem tôde balde
nû strîchen unde kêren.
got lâze dich mit êren
besitzen al dîn erbeschaft.
haet ich sô rîches heiles kraft,
daz ich gelônen möhte dir
der hôhen staete, die du mir
bewaeret hâst, du triwer kneht,
sô waere ez billich unde reht,
daz ich dir büte rîchen danc.
nû bin ich worden alsô kranc
an saelden ûf der erden,
daz dir gelônet werden
mac niemer von der hende mîn
nâch der vil hôhen triwe dîn .>
Vursîn der junge heiden
schoen unde wol bescheiden
sprach mit triwen aber dô
 <zwâr, ich enscheide sus noch sô
von iu, werder jungelinc.
ich wolte drumbe ein hôhez dinc
tuon bî disen zîten,
daz ir mich lâzet rîten
mit iu zuo dem vorste.
den orden ich getorste
nie verlân ûf erden,
dâ mite ich solde werden
behalten in der heidenschaft,
unde wil in, hêrre tugenthaft,
nû lâzen unde mîden,
durch daz ich müeze lîden
mit iu beid übel unde guot.
ich ziuhe des gelouben muot
ûz mînes herzen grunde,
der nû vil manege stunde
gestecket ist dar inne,
durch daz ich hie gewinne
die saelde, daz ich mit iu var.
in willeclichem muote gar
wil ich getoufet werden
unde iemer ûf der erden
mînen goten widersagen.
Appollen, dem ich hân getragen
mit triwen dienestlichen muot,
den lâze ich durch iuch, hêrre guot,
unde alle sîne liste.
jô wil ich jêsû kriste
ze dienste gerne sîn gegeben,
durch daz ich tôt oder leben
mit iu noch müeze erwerben.
genesen oder sterben
muoz ich sô mit iu vil gar.
ze sornagiure ich wider var
niht, ê daz ich mac gesehen,
waz iu ze jungest sol geschehen .>
Partonopier als er vernam,
daz der juncherre lobesam
sich toufen lâzen wolte,
durch daz er mit im solde
rîten unde kêren dô,
dô dâchte er wider sich alsô
 <swie daz bî dirre zît geschiht,
daz dirre kneht sich toufet niht,
sô bin ich an der missetât
vil schuldic, die sîn lîp begât
in der heidenschefte doch,
wande er kristen würde noch,
ob ich in lieze sam mir varn.
entriwen diz sol ich bewarn:
ich wil in mit mir rîten
lâzen ze disen zîten,
biz er getoufet worden ist;
unde als er danne jêsum krist
unde den gelouben hât erkant,
weizgot sô wil ich al zehant
vil tougen mich von im versteln
unde danne mîne vart verheln
vor sîme klâren bilde.
z 
Ardenne in daz gevilde
rîte ich alters eine,
durch daz der knappe reine
dâ niht beschouwe mînen tôt.
mir waere leit, daz in diu nôt
bestüende, daz er saehe mich
diu grimmen tier vil angestlich
zezerren unde zebrechen .>
alsus began dô sprechen
der jungelinc bescheiden
ze dem vil guoten heiden,
er wolte in bî den zîten
mit im lâzen rîten,
darumbe daz er toufte sich
unde er sîn leben tugentlich
schiede von der heidenschaft.
des wart unmâzen vröudenhaft
Vursîn der hübesche guote.
in herzen unde in muote
schiet er sich von dem leide.
si zwêne riten beide
mit ein ander al die nacht.
des morgens, dô mit sîner maht
der tac begunde ûf dringen,
dô kam den jungelingen
ze herzen dirre wille,
daz si laegen stille,
durch daz von dem lânde
nieman die vart erkande,
die si dô tâten under in.
si vuoren ie des nachtes hin
unde burgen sich des tages.
an ungemüete vil bejages
Partonopier der staete
an sich genomen haete
von herzeschulde bî der zît.
si kâmen ûz kärlingen sît
in ein lânt, geloubet des,
daz ist geheizen albiges:
dar inne wârens unbekant.
dâ von sô ritens al zehant
dô beide nacht unde tac.
ein münster ûf der strâze lac
vor in ze den stunden,
dar în si dô begunden
kêren an der selben vart.
Vursîn getoufet drinne wart
mit willeclichem muote.
Partonopier der guote,
ein hôher wunne lazzer,
der huop in ûz dem wazzer
unde wart sîn gote bî der vrist.
sus hete schiere jêsum krist
sîn herze dô bekennet.
Anshelm wart genennet,
der vursîn vor geheizen was.
hie lâgen stille, als ich ez las,
den tac die tugenthêren.
dem toufe zeinen êren
wolten si dâ ruowe pflegen.
unde dô der kristenlîche degen
Anshelm zehant entslief aldâ,
dô stal sich tougenlîche sâ
Partonopier enwec von im.
den guoten, als ich hie vernime,
liez er an der stunde,
wand er im des niht gunde,
daz im sô wê geschaehe,
daz er die marter saehe,
die sîn herze bî den tagen
wolte ân allen zwîvel tragen.
Er liez in slâfent alsô ligen
unde het in des vil gar verzigen
in herzen unde in muote,
daz der getriwe guote
mit im geriten waere.
in angestlicher swaere
der tugentrîche kêrte dan.
er îlte zuo dem wilden tan
unde zuo der wilden wüeste,
durch daz er drinne müeste
verderben unde ligen tôt.
sîn herze marterlîche nôt
erkande bî der stunde.
ez gienc von sînem munde
vil jâmerlicher stimme gelm.
unde dô der saelige anshelm
des morgens was erwachet,
dô hete er ûf gemachet
ab dem bette schiere sich.
nû daz der knappe lobelich
Partonopieres niht envant,
dô wart daz herze sîn gemant
ûf bitterlichez ungemach.
ze himel ruofte er unde sprach
 <vil rîcher got almähteclich,
vor des gewalte nieman sich
mac beschirmen noch bewarn,
war ist partonopier gevarn,
mîn hêrre der vil reine?
wie bin ich von im eine
nû hie verlâzen hiute!
jâ setze ich unde biute
mîn leben in des tôdes klage,
ob ich die saelde niht bejage,
daz ich den werden vinde noch.
ich wânde, daz er niemer doch
sô vaste missetaete,
daz er nû sîne staete
alsus zerbraeche wider mich,
daz er nachtes von mir sich
verborgenlichen hüebe.
gemachet ist ze trüebe
diu lûterlîche triwe sîn.
er was mir in dem herzen mîn
lieber dan mîn selbes leben.
dâ wider hât er mir gegeben
iemer siuftebernde nôt.
zwâre ob er den grimmen tôt
muoz nû lîden âne mich,
daz ist ein trûren klägelich,
daz mich beswaeren iemer sol.
ich haete im des getriwet wol,
daz er niht waere von mir komen,
ê daz ich eteswâ genomen
haete mînen tôt mit im.
ob ich alsô mîn ende nime,
daz er niht gegenwürtic ist,
daz muoz benamen alle vrist
dort mîne sêle riwen.
ich hân mit reinen triwen
geminnet in von herzen ie.
durch waz hât er nû lâzen hie
mich in den sorgen swebende?
al die wîle ich lebende
bin, sô muoz ich trûric sîn.
der mâge unde des gelouben mîn
hân ich durch in vergezzen:
des muoz ich sîn besezzen
mit schaden ûf der erden.
Appollen den vil werden
unde den hôhen abgot
hân ich verlân durch sîn gebot
unde bin getoufet worden.
in kristenlichen orden
bin ich von sîner schulde komen.
des muoz mir iemer sîn benomen
prîs unde êre, swâ ich var,
wande ich niemer heim getar
gevorschen noch gevrâgen.
den vriunden unde den mâgen
waer ich sô widerzaeme,
ob ich ze lânde kaeme,
daz si würfen an mich hor.
ich solde in hôher wunne enbor
in der heidenschefte sweben:
nû muoz ich âne vröude leben
bî den getouften iemer,
wand ich enwirde niemer
wert in mîme lânde.
die swaere maneger hande
unde den vil schamelichen pîn
hât mir der liebe hêrre mîn
Partonopier gefüeget.
daz klaget unde rüeget
mîn zunge wol von rehte.
owê mir armen knehte,
daz ich gewan daz leben ie!
wie bin ich sus verweiset hie
unde âne trôst verlâzen!
ich sol mich vröuden mâzen,
daz ist vil harte mügelich,
sît daz mîn lieber hêrre sich
an mir sus hât missehuot.
doch weiz ich wol, daz er durch guot
von mir ist enwec geriten.
er hât mich lâzen unde vermiten
umb anders niht wan umbe heil,
daz ich vroelich unde geil
belibe unde des niht saehe
daz im dort geschaehe
in der vertânen wüeste.
daz ich verderben müeste
mit im, daz was sîn angest.
er hât mich aller lângest
geminnet ie von herzen:
dâ von er mich des smerzen
gern überheben wolte,
daz ich mit im niht solde
verderben unde tôt geligen.
ich hân unrehtes in gezigen,
wand er ez niht durch übel tete,
daz er sich an dirre stete
von mir tougenlichen schiet.
sîn edel herze im nie geriet
den valsch benamen, daz er mich
verlieze unde daz er von mir sich
züge alhie durch mînen schaden.
mit hôhen triwen ist geladen
sîn tugende rîchez herze.
muoz in des tôdes smerze
nû twingen in dem walde,
daz ich mit im niht balde
sterben sol, daz tuot mir wê,
wand ich ungerne lânger mê
nâch sînem tôde leben wil.
an im lag êren alsô vil,
daz er mich riwet iemer.
mîn herze mac sîn niemer
vergezzen ûf der erden.
ich sol den hôhen werden
mit triwen klagen alle vrist.
ach rîcher unde süezer krist,
durch den ich bin getoufet hie,
warumbe lieze du mir ie
daz ungelücke werden schîn,
daz der getriwe hêrre mîn
von mir tougenlichen reit?
sîn herze ist âne kunterfeit
getriwe unde einvalt als ein schâf.
verwâzen sî der veige slâf,
der mich bestuont des mâles hie,
dô mich ân allen trôst verlie
Partonopier der reine.
jô klage ich unde weine
biz ûf ein ende mîner tage,
ob ich die saelde niht bejage,
daz ich in lebende vinde .>
sus kêrte im nâch geswinde
der jungelinc ûf sîme spor.
swâ der vil tugentrîche vor
was hin geriten bî der zît,
dâ vuor im nâch der knappe sît,
der edele von gebürte.
vil eben er in spürte
des mâles ûf der strâze
unde kam ze mâze
reht unde schône ûf sîne vart.
betrüebet sîn gemüete wart
vil sêre bî der stunde.
mit herzen unde mit munde
erzeiget er vil hôher klage.
er wolte gerne bî dem tage
mit im sîn erstorben,
haet er die stat erworben,
daz er in vunden möhte hân.
über heide unde über plân
reit der vil getriwe.
gar inneclîchiu riwe
unde angesthafter smerze
sîn tugende rîchez herze
besâzen unde betwungen.
ze dem erwelten jungen
Partonopiere was im nôt,
durch daz er müeste ligen tôt
in der vertânen wilde
mit sîme reinen bilde.
Sus reit er von dem morgen
mit jâmer unde mit sorgen
Partonopieren suochende
unde inneclichen ruochende,
daz er in möhte vinden sâ.
dô verlôs der guote dâ
des weges unde der strâze spor,
dâ der vil jâmerhafte vor
geriten haete bî der zît.
diu vinster nacht enliez in sît
des pferdes trit niht kiesen:
dâ von muost er verliesen
den wân, daz er in vünde.
man seit, daz im geswünde,
dô sîn ouge niht mê kôs
daz spor unde er die slâ verlôs,
dar ûf er dar geriten was.
er viel dâ nider ûf daz gras
unde lac unspraeche lânge zît.
ze kreften kam er wider sît
unde roufte bî dem hâre gel
vil sêre sich unde brach daz vel
ab sînen wangen roeselvar.
vil riwic was sîn herze gar
unde aller vröuden laere.
alhie sul wir daz maere
legen von anshelme nider
unde an die rede grîfen wider,
dâ si vor gelâzen wart,
von der angestlichen vart,
die partonopier getete.
er hete zuo der wilden stete
des mâles sich gerihtet
unde ûf den wec verslihtet,
der in dar vil ebene truoc.
der egebaeren tiere gnuoc
spürte er vor im unde sach,
von den im doch kein leit geschach,
wand ir deheinez under in
wolte ûf sînen ungewin
vlîzen unde kêren sich.
ez ist ein dinc vil wunderlich,
swer nâch dem tôde wirbet,
daz der vil kûme stirbet,
unde der des tôdes niht engert,
der wirt vil schiere sîn gewert.
reht alsô gieng ez im ouch dâ:
wande er sterben wolte sâ,
sô lebte er deste lânger.
nâch dem tôde ranger
unde mohte niht erwerben sîn.
serpenten, eber unde swîn,
einhürne, grîfen unde bern
niht wolten in des tôdes wern,
swie vil er sîn geruochte.
niht anders er dâ suochte,
wan daz er sterben müeste.
in der vertânen wüeste
kôs er gewürmes alsô vil,
daz mich sîn wunder nemen wil,
daz er von in dô genas.
Partonopier nû daz er was
in daz gevilde verre komen
unde im daz leben niht genomen
von den grimmen tieren wart,
dô vant er vor im ûf der vart
einen grôzen holen boum:
dâ slouf er în unde lie den zoum
des pfärdes ûz der hende sâ.
daz gienc an eime grase dâ
unde suochte sîne weide.
mit jâmer unde mit leide
lac er in der holen eich
unde wart von noeten alsô bleich,
daz nie sô gel ein tôte wart.
vil gar verslozzen unde verspart
wart in sorgen sîn gedanc.
swenn in der hunger des betwanc,
daz er ezzen solde,
sô gienc er unde holte
loup unde gras, würz unde krût.
dâ nerte sich der hêrre trût
vil harte marterlîche mite.
der edel unde wol gesite
wart ungemüetes vil gewert.
in einer nacht dô gienc sîn pfert
ûf dem grase grüene,
unde wart ein lewe küene
von geschihte sîn gewar:
der suochte sîne lîpnar,
unde was der aller schoensten ein.
doch wizzet, daz er mager schein,
des in betwanc sîn breste.
er îlte ûz sîme neste
zuo dem pferde wünneclich
unde hete sam ein katze sich
gestrûbet unde gesmücket,
diu sich zesamne drücket,
sô si der miuse lâgen muoz.
die rehten klâwen unde den vuoz
der lewe nâch dem pferde sluoc:
er traf ez hinden in den buoc
sô sêre unde alsô drâte,
daz im dar ûz ein brâte
wart gezücket al zehant.
unde dô der meiden hete erkant,
daz er mit schaden was beladen
unde er begunde sînen schaden
merken unde prüeven,
dô sluoc er mit den hüeven
hinder sich ze berge sâ.
den lewen traf er schiere dâ
mit beiden vüezen an den koph,
daz er begunde alsam ein toph
al umbe unde umbe zwirben
unde im als eime schirben
zeklocket wart diu hirnschal.
des nam er einen swinden val
ze der erden unde starp.
diu wunde, die daz pfert erwarp
von des grimmen lewen kraft,
diu machte ez alsô zagehaft
unde ouch alsô vorhtesam,
daz im ein kluph ze herzen kam
unde ez begunde vliehen.
ez wânde, im solde ziehen
der lewe ûf sîner verte nâch.
des wart im ûz dem walde gâch:
ez lief in starker vorhte,
die sîme herzen worhte
beide kumber unde nôt.
daz der wilde lewe tôt
lac von im aldâ zehant,
daz was im dennoch unbekant
in herzen unde in muote.
daz vrevel unde daz guote
pfert von hôchgelobter art
ûf der selben verte wart
alle wünne vrîende.
weiende unde schrîende
kam ez sô rehte balde
geriuschet ûz dem walde,
daz man daz wunder nie vernam.
mit vorhten ez geloufen kam
an daz mer vil drâte sider.
bî dem lief ez ûf unde nider,
sam ez waere wilde,
die berge unde daz gevilde,
daz wazzer unde die velse grôz
erfulte sîner stimme dôz
geschreies an der stunde.
ez gienc von sîme munde
vil angestlich gedoene.
gar heiter unde schoene
was diu nacht, des hoere ich jehen.
durch diu wolken schône enbrehen
sach man den mânen sunder wer.
gestillet hete sich daz mer
unde was daz weter linde.
deheiner slahte winde
ruorten ûf dem wâge sich,
dâ von diu stimme vrevelich
des pferdes deste lûter hal
unde ûf daz mer sô verre schal.
Nû kam ez von geschihte alsô,
daz ein erweltiu maget dô
vuor ûf dem wâge wilde,
der wünneclichez bilde
vür manege schoene vrouwen gleiz.
diu was, ob ich ez rehte weiz,
durchliuhtic an der angesiht.
ir kiel enhete windes niht
unde mohte bî der zît niht gân.
diu selbe maget wol getân
unde ir ingesinde gar
der lûten stimme wart gewar,
diu von des pferdes munde schal.
unde dô in alle ir ôren hal
sîn grâzen unde sîn weien,
die pfaffen unde die leien,
die mit ir vuoren ûf dem sê,
die vrâgte si ( waz sol des mê?),
waz gedoenes von dem stade
in ir ôren sô gerade
erklünge bî der zîte dan?
dô sprach ein alter schifman,
der was geheizen maruoc,
 <juncfrouwe saelic unde kluoc,
ez ist ein ors vil ûz erkorn,
daz hât den hêrren sîn verlorn
unde loufet irre bî dem mer.
ist ez iu liep, ân alle wer,
ich unde des schiffes knehte
ervaren iu ze rehte,
wie sich der selbe meiden
hât von dem man gescheiden,
der in dâ solde rîten.
wir sitzen unde schrîten
an dise kleine barken,
diu neben dem vil starken
unde dem vil grôzen kiele swebet.
zwâr ob des pferdes hêrre lebet,
daz versuochen wir zehant.
wir sîn geschiffet an daz lânt
schier unde in kurzer wîle doch.
mich dunket an dem pferde noch,
dâ sî ein âventiur geschehen,
die sul wir schouwen unde sehen .>
 <ein âventiure>? sprach si dô.
 <durch got enrede niht alsô,
daz wirt dir kumber unde schade,
ob du kumest zuo dem stade,
wan daz stôzet an den walt.
wildiu tier gar manicvalt
dar inne loufent unde gânt,
diu liute vil ersterbet hânt
in ir zorne grimmeclich.
si braehten in grôz angest dich,
ob du kaemest zin gevarn .>
 <nein, vrouwe, ich kan mich wol bewarn
vor in>, sprach der alte degen.
 <ich hân gelernet einen segen,
der mich vor in beschirmet gar.
ich kêre zuo zin unde var
unde schaffe wol mit mîner kunst,
daz ich hân ir aller gunst
unde daz ich vor in werde ernert.
swer sam mir in die wüeste vert,
dem kan arges niht geschehen .>
 <entriwen, sô wil ich besehen
mit dir dis âventiure>,
sprach dô diu vil gehiure
ûz hôhem muote wider in.
sus vuoren ir dô zweinzic hin
in der barken an daz stat.
diu maget mit ir vüeren bat
einen mûl wîz als ein harm.
daz weter edel unde warm
an der selben zîte was.
die bluomen durch daz grüene gras
vil wünneclichen drungen,
die kleinen vogele sungen
in ir ôren ûz der bluot,
unde was diu kurzewîle guot
des mâles in der wilde.
z 
Ardenne in daz gevilde
kêrtens an der stunde.
Maruoc als er wol kunde
schuof mit sîme zouber,
daz si von der klouber
der grimmen tiere kâmen.
si sâhen unde vernâmen
vil schedelicher würme,
unde mohte in ir gestürme
niht geschaden, wizze krist.
si lâgen alle bî der vrist
mit offenbaeren ougen
unde sliefen âne lougen.
Seht, sô vuor diu vrouwe stolz
mit ir gesinde vür daz holz,
darumbe daz si müeste
verr in der wilden wüeste
beschouwen âventiure.
diu reine unde diu gehiure
kôs in dem gedürne
steinböcke unde einhürne,
den vuhs, den eber unde den hirz.
ouch vant si dâ, geloubet mirz,
daz pantier unde den helfant,
den lewen unde den serpant,
den grîfen unde den wilden bern.
swaz iemen tiere mac gegern,
der spürten si dâ wunder.
ouch wonte vil dar under
scorpen unde tigertier.
diu maget edel unde vier
wart vremder würme dâ gewis.
dâ lac der übel aspis,
slâfend unde stille.
dâ bî der cocodrille
unde der basiliske vrech
wâren ouch dar zuo gerech,
daz si dâ ruowe pflâgen.
tier unde würme lâgen
alsô daz ir deheinez hie
die vrouwen unde ir knehte nie
getorste rüeren, wizze krist.
daz kunde bî der selben vrist
mit zouberlichen sachen
Maruoc vil wol gemachen.
Nû si vuoren lânge zît
al durch daz gewilde wît,
dô kam ez von geschiht alsô,
daz si schiere vunden dô
den starken lewen küene,
den ûf dem grase grüene
ze tôde sluoc der meiden.
diu maget wol bescheiden
unde ir gezoc dar under
nam dirre maere wunder,
wer in erslagen haete alsô.
 <benamen>, sprach der schifman dô,
 <diz bluot des lewen niht enwas,
daz hie vergozzen ûf daz gras
sô gar unmaezeclichen ist.
swaz in sluoc bî dirre vrist,
daz hât verlust von im genomen.
ez ist ouch hie ze schaden komen,
wand ez der lewe hât verwunt.
ez ist von im in kurzer stunt
geflohen unde entrunnen.
als ich mich hân versunnen,
sô râte ich unde lêre daz,
swâ diz gevilde bluotes naz
worden ist, daz wir dem spor
nû volgen, sô wirt uns hie vor
kunt, wer disen lewen sluoc.
war in sîn vrecher wille truoc,
daz wirt uns schiere wol erkant:
daz bluot uns wîset dâ zehant
an die stat, daz weiz ich wol,
dâ man vür wâr in vinden sol .>
Sus kêrtens ûf des pferdes spor.
den wec het ez in allez vor
gezeichent mit dem bluote sîn.
diu maget lûter unde vîn,
seht, diu bestuont aleine.
daz tete diu maget reine
durch einen siuften harte lânc,
der ûz herzen grunde dranc
Partonopiere bî der vrist.
diu maget hôrte in, wizze krist,
ersiuften jâmerlîche.
dar an diu tugende rîche
erkante in ir gemüete sâ,
daz ein mensche laege dâ
verborgen ir vil nâhen bî.
diu reine süeze wandels vrî
began dô warten umbe sich,
biz daz ir ouge wünneclich
den holen boum aldâ gesach,
dâ marterlichez ungemach
Partonopier leit inne.
diu werde küneginne
kôs im daz houbet unde daz hâr:
daz was im allez offenbâr
verwalken in die swarten.
an in began dô warten
diu hôchgeborne sunder haz.
si kêrte zuo zim nâher baz
unde îlte bieten im ir gruoz.
si sprach < der alle sache muoz
berihten schône unde alliu dinc,
der vüege, saelic jungelinc,
mit liebe swaz dîn wille sî .>
Partonopier dô vröuden vrî
vil kûme ir antwürte bôt,
wand er daz wort mit grôzer nôt
ûz sîme munde brâhte.
ûf minne der verdâhte
sprach dô minneclîche zir
 <vrouwe, daz ir wünschet mir,
des selben des gewer iuch got
mit vröuden iemer âne spot .>
Diu schoene sprach im aber zuo
 <vriunt, nû sage mir unde tuo
dîn leben ûf ein ende schîn.
durch waz treistu den hôhen pîn,
daz du dich hâst her în geleit?
wer twinget dich der arbeit,
daz du biwest ditze hol?>
 <vrouwe>, sprach er, < ich ensol
noch enwil iu niht enbarn
warumbe ich armer bin gevarn
ze walde von den liuten .>
 <du solt mir ez bediuten>
sprach diu minneclîche zime,
 <wand ich dir lîhte hie benime
die manicvalten swaere dîn
mit dem vil hôhen râte mîn,
den ich dir willeclichen gibe .>
 <nein, vrouwe>, sprach er, < ich belibe
ungerne mîner sorgen vrî.
mir ist lieber, daz ich sî
beswaeret, danne ich vrô bestê.
geschehen ist mir nie sô wê,
mîn lîp hab ez verdienet wol.
kein vröude mîn gemüete sol
besitzen ûf der erden.
ich wil ze spîse werden
in dirre waltriviere
eim angestbaeren tiere,
daz mich sol verslinden.
des lât mich an iu vinden
die gnâden rîchen zuoversiht,
daz ir mich lânger irret niht
unde iwer strâze von mir varnt,
wand ir mîn veigez leben sparnt
von des tôdes vreise .>
diu schoene sprach < mîn reise
wirt gesûmet, lieber man,
wand ich niemer ûz dem tan
wil komen, ê du mir geseist,
durch wen du disen kumber treist
unde den angestbaeren pîn.
du künde mir den namen dîn,
sô wil ich dir den mînen sagen.
daz du mich lâst bî disen tagen
sô rehte lânge vor dir stân,
daz ist niht wol an dir getân,
wande ich bin eins keisers kint.
vil hôchgeborne vürsten sint
noch undertaenic mîner hant.
Irekel sô bin ich genant .>
Partonopier als er vernam,
daz diu juncfrouwe lobesam
Irekel was genennet,
dô wart sîn muot erbrennet
ûf sînen alten smerzen.
er wart in sîme herzen
sô bitterlicher nôt ermant,
daz im von jâmer dô geswant
unde im geswichen sîniu lider.
er viel reht als ein tôte nider,
der niwes ist verscheiden.
sich müeste ein wilder heiden
über in erbarmet hân.
er wart alsam ein wahs getân
von strengem ungemüete sûr,
wand im sîn vrouwe meliûr
sô tiefe lac ze herzen dâ,
daz er benamen waere sâ
verdorben, haete in niht erlôst
Irekel unde der süeze trôst,
den im diu wünneclîche bôt.
hin ab dem mûle wart ir nôt,
von dem si balde nider saz.
Partonopieren, wizzent daz,
ûf ir schôz huop si zehant.
dâ von wart ir sîn lîp erkant,
wan dô sim alsô nâhen kam,
daz si sîn rehte war genam,
dô wart in êrste erkennende
diu süeze unde in dâ nennende
mit namen sunder lougen.
si blicte im under ougen
ie vaster unde ie verre baz.
 <partonopier unde bistu daz?>
sprach wider in diu vrouwe kluoc.
 <daz mich mîn muoter ie getruoc!
wie bistu danne sus gedigen?
wes hât gelücke dich gezigen,
daz man dich armen alsô siht?
ob du dich, vriunt, versinnest iht,
des muoz mich iemer wunder hân.
wie bistu worden sus getân?
war ist dîn schoener lîp bekomen?
wer hât dir dîne kraft genomen
unde alle dîne werdekeit?
sît daz der wunsch an dich geleit
was aller hôhen manne,
warumbe bistu danne
verdorben alsô vaste?
mit dîner tugende glaste
Kärlingen schône erliuhtet was.
du waere ein lûter spiegelglas
der êren unde ein bluome.
nû bistu von dem ruome
vil jâmerlichen komen hie.
got müeze erbarmen, daz ich ie
dich, hêrre, hân alsô gesehen.
ich weiz wol, daz dir ist geschehen
von mîner swester dirre schade.
vriunt vil süezer, des entlade
mit vröuden rîchem muote dich,
wan diu vil schoene diu hât sich
von herzen lâzen erbarmet,
daz du sô gar erarmet
bist an vröuden lânge zît.
dîn sache ir alsô nâhen lît,
daz si mich hât zuo dir gesant,
durch daz du kêrest in ir lânt
unde sülst ir staete minne hân;
si welle dir ir hulde lâzen
durchnähteclichen alle stunt.
ir ist alrêrst nû worden kunt
dîn lûterlîchiu triwe.
des lît vil ganziu riwe
versigelt in ir herzen,
daz du sô grôzen smerzen
lîdest unde hâst getragen.
ich wil dir nämelichen sagen,
daz ir lîp vil hôchgeborn
hât dîne missetât verkorn
unde alle dîne schulde.
ir êweclîchen hulde,
die du verwürket hetest ê,
die soltu haben iemer mê
sunder ende unde âne zil,
wan si nû des gelouben wil,
daz dich dîn hôhiu missetât
geriwen herzenlichen hât .>
Diu reine erdâhte disen trôst
durch daz der arme würde erlôst
ûz marterlicher swaere.
ouch wizzet, daz er waere
verdorben unde tôt gelegen,
haet im ir helfe niht gewegen
unde der getriwelîche rât,
den si vant durch die getât,
daz er kaeme ûz leide sûr.
diu schoene, ir swester meliûr,
enbôt im dirre maere niht.
doch kam er ûf die zuoversiht,
daz er gedâhte, ez waere wâr,
swaz im irekel offenbâr
von ir hete dô geseit.
sîn trûren allez wart geleit
von den erdâhten maere nider.
ze kreften unde ze trôste wider
wart sîn herze dô gejaget.
er hiez die keiserlichen maget
gote willekomen sîn.
 <
Irekel>, sprach er, < vrouwe mîn,
sol ich vür eine wârheit
diz maere, daz ir hânt geseit,
vernemen unde merken daz,
sô wirde ich schiere sunder haz
ûz aller mîner sorge brâht.
ist aber, daz ir hânt erdâht
durch anders iht diz maere,
sô wirt mîns herzen swaere
grimmer tûsentstunt dann ê
unde ich gelebe niemer mê
mit willen eine stunde .>
Irekel dô begunde
der rede antwürte bieten im.
 <vriunt lieber>, sprach si, < nû vernim
schôn unde willeclichen mich.
ich wolte vil ungerne dich
hie troesten keines dinges,
dar an dir iht gelinges
ûf erstüende, saelic lîp.
mîn swester, daz vil schoene wîp,
ze manne dîn geruochet.
des hân ich dich gesuochet
in disem wilden vorste alhie.
warumbe waere ich anders ie
komen her in disen tan,
wan daz ich, herzelieber man,
dich wânde vinden, als ich habe.
lâz allen boesen zwîvel abe
unde île mit mir in daz lânt.
dar inne ich vüege sâ zehant,
daz dir gestarken dîniu lider.
ich bringe dich zuo lîbe wider,
ê daz mîn swester dich gesiht.
sô tougenlichen daz geschiht,
daz nieman sîn wirt innen.
ich lâze dich gewinnen
mit gemache ein senftez leben.
ein wünneclichez lânt gegeben
ist mir besunder in dem mer,
dar inne ich schône dich erner,
daz man sîn niemer wirt gewar.
dar nâch zuo mîner swester var,
der leben lît an dir begraben.
diu wil dich triuten unde haben
zeime staeten vriunde als ê
mit ganzen triwen iemer mê .>
Partonopier der arme dô
von herzen wart der rede vrô,
wand im ir trôst sîn trûren brach.
gezogenlîche er zuo zir sprach
 <durch got, wie sol ich hinnen komen,
wan mir ist diu kraft benomen,
daz ich einen halben schrit
niht mac getuon noch einen trit
volleclichen ûf den hert.
ich reit dâ her ein schoenez pfert:
vrouwe, daz hân ich verlorn.
ich hete mir diz hol erkorn,
dar inne ich armer bin gelegen.
swann ich der spîse wolte pflegen,
dâ mite ich solde mich ernern,
sô muoste ich ezzen unde zern
loup unde kriuter manecvalt,
unde muoste nâch den in den walt
ûf mînen henden kriechen.
ich spürte mich sô siechen
an herzen unde an muote gar,
daz ich der armen lîpnar
mocht ûf den vüezen niht enholn.
haet ich nû wider mînen voln
daz er mich trüege vür den tan,
des waere ich dürftic, als ein man,
der von herzenlicher nôt
ist halber an dem leben tôt
unde sich niht mac verwalten .>
der süezen wol gestalten
sô nâhen giengen disiu wort,
daz si wol ganzer triwen hort
erbärmeclîche erscheinte
unde sînen kumber weinte
mit herzen unde mit ougen.
ouch kâmen sunder lougen
die marner unde ir knehte dô:
die machten mit ir künfte vrô
den grâven edel unde wert,
wan si brâhten im sîn pfert
hin wider an den stunden.
daz haeten si dâ vunden
bî sîme bluotvarwen spor,
als ir vernomen hânt dâ vor,
wie si dâ suochen wolten.
nû si daz pfert geholten,
dô wart ûf ez partonopier
gesetzet, als diu maget vier
mit ir munde dô gebôt.
si vuoren dan, in wart vil nôt,
ûz dem vertânen vorste.
Irekel niht getorste
Partonopieres dinc enbarn.
si jach, ez waere alsô gevarn,
daz si bî den stunden
in haete ligende vunden
in der wilde ân alle kraft.
nû wolte si gesunthaft
in machen durch der sêle heil.
des wart ir ingesinde geil.
Der edel unde der werde
wart hin ûf sîme pferde
gefüeret ûz dem walde
unde in dem kiele balde
ze dem gefüegen schiffe brâht.
Irekel was sô wol bedâht,
daz si den tugende rîchen hie
legen senfteclichen lie
unde sînes pferdes pflegen bat,
biz daz si kaemen zuo der stat,
dar si wolten kêren.
der süezen unde der hêren
Partonopier dô seite
wol nâch ir werdekeite
gnâde, lop, êr unde prîs,
daz im diu guote in aller wîs
ze liebe tete sô rehte vil.
vür wâr ich iu daz sagen wil,
daz si kâmen dô zehant
in daz vil wünneclîche lânt,
des diu schoene irekel wielt
unde ez in ir gewalte hielt
vil staeteclîche unde in ir wer.
ez was gelegen in dem mer
unde wuohs dar inne grôz genuht
von korne unde obez, unde vruht
diu beste, der ie mensche enbeiz.
der selbe wünneclîche kreiz
stuont als ein irdisch paradîs:
kesten, vîgen, mandelrîs,
zucker unde lôrber
dar inne wuohsen, unde daz mer
gienc allenthalben umb daz lânt.
daz hete irekel in ir hant:
ez hete ir meliûr gegeben,
sô si vil schône wolte leben
mit kurzewîle, daz si dar
vüer unde in hôhem muote gar
vertribe aldâ die stunde hin,
dâ si vil edelen gewin
an sich erwelter vröude las.
Salenze si geheizen was,
diu selbe lântriviere.
si wâren drîn vil schiere
geschiffet ûf dem wâge snel.
dar inne stuont ein kastel,
daz schoenste, daz man ie gesach,
unde was dar an sô rîch gemach
von maneger hande biwe,
daz ich des wol getriwe,
ez würde ûf ertrîche alhie
sô keiserlîchiu veste nie
beschouwet noch gewunnen.
man sach dâ küele brunnen,
boumgarten, wisen unde reben.
deheiner bürge nie gegeben
von wazzer unde von heide
wart bezzer ougen weide.
Irekel hiez dar în ze nacht
von bleis den grâven wol geslaht
vil tougen vüeren unde alsô,
daz nieman sîn geverte dô
wizzen kunde noch ervarn.
Partonopier der tugende barn
mit wunsche was berâten
in einer kemenâten
mit senfter handelunge,
wan sîn diu reine junge
Irekel mit ir hende pflac.
si was vor im nacht unde tac
mit vlîzeclicher huote.
diu reine wol gemuote
in dicke badet unde twuoc,
daz si verborgenlichen truoc
vor dem ingesinde gar.
kein mensche wart sîn dâ gewar,
wan ein juncfrouwe staete,
die dâ besunder haete
Irekel ir ze dienste erkorn.
diu was ein maget hôchgeborn
unde eins werden küneges vruht.
an ir lac schoene bî der zuht
unde ûz erwelter vrouwen prîs.
si was geheizen persanîs
unde hiez ir vater milête.
daz rîche ze lucrête
was undertân der hende sîn.
daz selbe hübesche magedîn
wielt vil hôher triwen kraft.
ir niftel was von sippeschaft
Irekel diu vil reine:
dâ von truoc si gemeine
mit ir übel unde guot.
si weste ir willen unde ir muot
unde ir leben über al:
dehein dinc si vor ir enhal.
Die zwô vil reinen vrouwen
sich beide liezen schouwen
bî partonopiere dô.
si machten sîn gemüete vrô
mit rede unde mit gebaerde.
sîn leit unde sîn beswaerde
wart von in gestillet gar.
si nâmen sîn mit vlîze war
alle zît unde alle wege.
ir huote unde ir vil reiniu pflege
brâhte im wider sîne kraft.
er wart von in gesunthaft
an herzen unde an lîbe sâ.
si machten valsche brieve dâ
dem süezen hovebaeren;
si seiten im, si waeren
von meliûre im dar gesant,
durch daz er lieze sâ zehant
swaz sorge in sînem herzen was.
unde als er danne dâ gelas
die lugelichen botschaft,
sô wart sîn lîp sô vröudenhaft
unde hôhes muotes alsô rîch,
daz niender lebte sîn gelîch
an manecvalter wunne dô.
vil schoene, kreftic unde vrô
wart der ûz erwelte gar.
die valschen brieve ein lîpnar
im wâren unde ein spîse
dâ mite sich der wîse
nâch wunsche kunde mesten.
sîn bilde sach man glesten
sô gar durchliuhteclichen hie,
daz im dâ vor sîn varwe nie
sô lûter noch sô reine wart.
die megede rîch von hôher art
die pflagen sîn mit vollen,
vil kiusche unde umbewollen,
unde leiten ûf in hôhen vlîz.
ir blânken hende snêwîz
im worhten daz er solde
von sîden unde von golde
kleinoetes unde gezierde hân.
er wart sô rehte wol getân
unde alsô klâr in aller wîs,
daz im diu schoene persanîs
wart vil herzenlichen holt.
si truoc ûf sîner minne solt
vil strengez ungemüete sûr.
ob sîn vrouwe meliûr
ir niftel niht enwaer gewesen,
diu maget haete an sich gelesen
durch in sô grimmen smerzen
daz nie kein wîp ze herzen
geleite groezer ungemach.
diu süeze in willeclîche sach
durch daz vil ûz erwelte leben,
daz im nâch wunsche was gegeben.
Nû daz der hübesche guote
an kreften unde an muote
was mit alle wider komen
unde er gemach an sich genomen
nâch sîme kumber haete,
dô wart ein bote draete
von meliûre dar gesant,
durch daz irekel sâ zehant
zuo zir gevarn kaem über sê:
si wolte si ( waz sol des mê?)
gesprechen unde beschouwen.
diz maere was der vrouwen
gar inneclichen swaere,
wan si gewesen waere
Partonopiere gerne bî.
diu reine süeze wandels vrî
volenden muoste daz gebot,
daz ir swester âne spot
si leisten unde erfüllen hiez.
Partonopieren si dâ liez
belîben unde vuor si dan.
der junge süeze werde man
bî persanîse dâ beleip.
mit vröuden er die zît vertreip
unde die stunde dâ mit ir,
wan si mit reines herzen gir
sîn pflac getriwelîche dô.
si was der lieben dinge vrô,
daz irekel schiet von dan
unde si dem ûz erwelten man
belîben eine solde bî.
si wart ir vrouwen gerne vrî,
durch daz si möhte sunder haz
Partonopieren deste baz
heinlîch an geluogen.
getörste si mit vuogen
sîn ze vriunde hân gegert,
er müeste worden sîn gewert
ir hôhen minne staete,
durch daz si lâzen haete
ir strengez ungemüete sûr.
nû was ir niftel meliûr,
dâ von sô dûhte si daz reht,
daz si den hôchgebornen kneht
verborgenlichen meinte
unde im dâ niht erscheinte
ir minne unde ir beswaerde
mit werke unde mit gebaerde.
Waz touc hie lângiu rede mê?
nû daz irekel über sê
waz ze schiefdeire komen
unde ir swester dâ vernomen
hete ir kunft, dô was si vrô.
mit ein ander giengen dô
die klâren unde die zarten
in einen boumgarten,
der gezieret schône was.
erwelter bluomen durch daz gras
sach man dâ dringen manegen soum.
dâ stuont ein wünneclicher boum
dâ pfersich ûfe bluoten.
dâ sâzen die vil guoten
geselleclichen under
unde triben rede ein wunder
von seneclicher swaere.
si jâhen, minne waere
süeze unde eteswenne sûr.
diu küneginne meliûr
liez einen siuften unde sprach
 <swaz mir noch liebes ie geschach
von minneclicher sache,
daz wart mit ungemache
mir sô tiure widerwegen,
daz ich von ir hân gephlegen
mê leides danne wünne.
swer schône sich versünne,
der solde minne vliehen.
si kan die liute ziehen
ûf schedelichen ungewin.
hie legen disiu maere hin
unde sage wir iht anders nû .>
Irekel sprach < wie redest du
sô zwîvellîche, swester mîn?
ich prüeve an den gebaerden dîn,
daz eteswaz dir wirret.
dîn muot der ist verirret,
des wirde ich dar an innen:
du seitest ê von minnen
unde wilt nû reden anders iht.
daz ist ein zwîvellich geschiht,
mit der du guot urkünde gîst,
daz du verirret vaste sîst
unde dîn gemüete trûric stê.
man hôrte dich ersiuften ê:
waz meinet, vrouwe swester, daz?
dir ist geschehen eteswaz,
dîn herze trûren üebet.
dâ von du bist betrüebet,
daz selbe du mir sagen solt.
ich bin dir ûzer mâzen holt,
daz du niht darft vor mir verdagen.
du solt mir dînen kumber sagen,
den wende ich alse verre ich kan,
wand ich nie liebers niht gewan,
danne ich hân, vil saelic wîp,
dîn êre unde dînen werden lîp .>
Antwürte ir meliûr des bôt:
ûz liehtem munde rôsenrôt
sprach si zuo der swester guot
 <ob du mir trüegest holden muot,
als mir dîn zunge alhie vergiht,
du haetest mich sô lânge niht
vermiten, als du hâst getân.
ein jâr ich dîn gemangelt hân,
daz du nie gesaehe mich.
daz was vil ungetriwelich
an dir, swester ûz erkorn.
wer solde sînen vriunt verlorn
hân sô rehte lânge zît?
wan swaz dem herzen nâhen lît,
daz sol daz ouge dicke sehen:
des hôrte ich wîse liute jehen .>
Irekel sprach < du redest wâr,
sîn ist nû volleclîche ein jâr,
daz ich von hinnen kêrte,
wan mich der dinge entêrte
dîn herze bî der selben zît,
daz ich nie wider wolte sît
her sîn komen in die stat.
gar vlîzeclichen ich dô bat,
daz du dich haetest, saelic wîp,
erbarmet über sînen lîp,
der ê dîn vriedel was gesîn.
der bete wart ich, swester mîn,
von dir verzigen alsô gar,
daz ich sît vuor anderswar
unde ich zuo dir niht wolte komen.
ich hân diu maere sît vernomen,
darumbe ich harte trûric bin:
Partonopier der ist dâ hin
unde hât vil nâch verendet.
er derret unde swendet
nâch dir leben unde lîp.
dîn ungenâde, saelic wîp,
hât in gemaht der sinne vrî.
man siht in, als er tobic sî,
nâch dîner hulde wüeten.
dâ vor kan er behüeten
niemer sich die lenge,
der grimme tôt vil strenge
welle an im begên sîn reht.
der arme vröudelôse kneht
wil anders niht verderben
wan jâmerlîche ersterben
von eime grimmen tiere .>
diz maere dranc vil schiere
ze herzen meliûre.
vil seneclîche trûre
diu wol getâne erscheinte.
daz si dâ niht enweinte,
des überhuop si kûme sich.
ir strengen sorge bitterlich
unde ir ungemüete starc
vor der swester si dâ barc
sôs aller meiste kunde.
ûz rôsenvarwem munde
sprach diu saelige über lânc
 <partonopieres trûren kranc
haet ich gemachet schiere doch:
wolt ich im stân ze helfe noch,
er würde ûz sîme leide erlôst,
wande ich vünde wol den trôst,
der im ze staten stüende
unde allen zorn versüende,
der under uns gewesen ist.
zwâr ich erdaehte wol den list,
der in noch taete wünnesam.
nû bin ich im sô rehte gram,
daz im mîn helfe wirt versaget.
sît aber im, getriwiu maget,
dîn herze treit sô reine gunst,
sô wil ich lêren dich die kunst,
dâ mite er sorgen vrîet sich.
durch dînen willen, niht durch mich,
wil ich dir geben einen rât,
der in zehant erloeset hât
ûz aller sîner swaere.
sî er dir alsô maere,
daz du wellest in genern
unde angestlicher nôt verbern,
sô var nâch im, ich râte dir,
unz du volendest dîne gir
alsô, daz er genesen muoz.
ich selbe wil im niemer buoz
der swaere sîn gemachen.
wilt du sîn trûren swachen,
erweltiu swester mîn, daz tuo.
dâ stiure ich unde hilfe zuo
vil gerne durch den willen dîn,
unde niht darumbe, daz er mîn
eines ûf der erden
müez aber schiere werden .>
Die rede treip diu guote,
diu tougen in ir muote
Partonopieren meinte,
unde ûzerhalp erscheinte
die rede unde die gebaerde,
als ir dehein beswaerde
ûf stüende von der schulde sîn.
si wolte ir swester sînen pîn
mit helfe lâzen wenden
unde selbe niht verswenden
sîn angest bitter unde sûr.
sus wânde sich dâ meliûr
beschoenen vor der lieben.
gelîch den minnedieben
woltes ir dâ vor versteln
ir ungemach unde ir verheln
den kumber, den si dâ bî hielt.
nein, sine mohte, irekel wielt
der sinne unde der bescheidenheit,
daz si bekante ir herzen leit,
dâ von si doch gebârte,
als ob si niht beswârte
Partonopieres ungemach.
unwirdeclîche si dô sprach
 <swester, du wilt lêren mich
durch mînen willen, niht durch dich,
wie partonopier genese
unde wider heim an sich gelese
vröude, kraft, sin unde muot.
dâ mite wil ich, vrouwe guot,
vil unbekümbert werden,
wan ich hân ûf der erden
ze tuone, weizgot, anders iht,
dann ich erwende die geschiht,
daz er tôt geligen muoz.
nû mache im sîner sorgen buoz,
swester, unde wellest du.
sît er von dîner schulde nû
verdorben ist an sîner kraft,
sô lâz in ouch gesunthaft
von der helfe dîn bestân.
waz hât er leides dir getân,
darumbe er tôt geligen sol?
wir sehen alle dicke wol
an den alten grîsen,
daz si lâzent verwîsen
mit raeten eteswenne sich.
dâ von ist niht unmügelich,
ob dich durch sîner vriunde rât
Partonopier gesehen hât;
wande er ist der jâre ein kint.
sô grôz niht sîne schulde sint,
sô du si machest, vrouwe guot.
getriwen unde staeten muot
hât er von grunde dir getragen,
unde hoere ich dich dâ wider sagen,
daz du von im verrâten sîst.
swaz du der hôhen schulde gîst
im, die solde er geben dir,
wan du mit staetes herzen gir
niht meinest in, als er dich tuot.
er hât sîn leben unde ouch den muot
nâch dir verslizzen unde versent,
unde ist dîn herze alsô gewent
unde dîn gemüete wider in,
daz du sînen ungewin
mit leide groezer machest.
er weinet, sô du lachest,
er trûret, swanne du bist vrô.
mit disen dingen unde alsô
wirt bewaeret alle vrist,
daz im sîn muot getriwer ist
dann im dîn herze welle sîn.
er solde dich verraeterîn
billicher heizen danne du
den tugende rîchen zîhest nû,
daz er dich verrâten habe.
des lîbes unde der êren abe
ist er von dîner schulde komen.
nû hâstu schaden niht genomen
von im, sîn werde vil guot rât.
ei waz er dîn engolten hât
an lobelichem ruome!
er was der êre ein bluome
unde ein spiegel rîcher tugent.
sô reiniu unde sô klâriu jugent
nie wart ze vrancrîche erkant.
er was schoen über alliu lânt,
der vrîest unde der hêrste,
der edelst unde der êrste,
swâ man solde prîs bejagen.
er was gereinet unde getwagen
vor aller missewende.
nû muoz vil gar ein ende
sîn lop von dîner schulde haben,
wan er ist leider nû begraben
oder stirbet schiere noch.
unde swie der reine süeze joch
von dîner schult verderbet sî,
sô wont im doch dîn herze bî
vil nâhe unde dîn gemüete gar.
des wart ich ê vil wol gewar,
dô von dîme herzen dranc
der siufte bitter unde lânc,
den ich lâzen hôrte dich.
du wilt dîn jâmer angestlich
vor im tougenlichen heln,
unde weiz ich doch wol, daz du queln
nâch partonopiere muost.
wan daz du mir ungerne tuost
dîn bitter ungemüete schîn,
du weintest ûz den ougen dîn
anders manegen trahen heiz:
von wâren schulden ich daz weiz .>
 <nein zwâre>, sprach dô meliûr:
 <mîn leit enist niht alsô sûr
als du, swester, dich versihest.
daz du sprîchest unde gihest,
daz nû von minne kaeme
der siufte, den ich naeme,
dar an hâstu niht wâr gesaget.
ich hân in, ûz erweltiu maget,
umbe ein ander dinc genomen:
daz her ze hove wâren komen
die vürsten algemeine.
die mîner hende reine
vil undertaenic müezen wesen,
die jâhen, daz ich solde lesen
ûz allen künegen einen man,
dâ diz lânt behalten an
waere unde mînes herzen sin.
si rieten her unde rieten hin,
nû zuo dem unde danne ûf disen.
doch kundens alle ûf einer wisen,
diu vil wol geblüemet schein,
nie des komen über ein,
wâ man den künec naeme,
der in ze hêrren zaeme
unde mir ze manne töhte.
si jâhen, wer sich möhte
genôzen mîner werdekeit.
mîn hôhez lop waer alsô breit,
daz man deheinen vünde noch,
an des minne ich solde doch
mîn herze kêren unde den sin.
nû was ein rîter under in,
bescheiden, listic unde wîs,
der schein von alter rehte grîs,
unde hete an im scharlachen brûn.
Arnolt hiez er von malbriûn,
als im diu werlt gemeine jach.
der stuont ûf unde sprach,
daz man den armen solde
ouch hoeren, der sich wolte
mit triwen unde mit êren tragen.
dar nâch begunde er schiere sagen,
daz er geriete niemer
ûf einen man, der iemer
des vrumen sîn gevârte.
ob es in joch beswârte
unde im ze schaden kaeme noch,
sô riete er endelichen doch
daz waegest unde daz beste,
daz sîn gemüete weste,
unde alles sînes herzen gir.
dâ von sô wolte er gerne mir
râten ûf sîn êre,
daz ich niht solde sêre
vorschen nâch rîchtuome:
jâ solde ich mê nâch ruome
vrâgen unde nâch wirde,
sô daz ich mîne girde
leite an eines hêrren jugent,
der beide schoene unde edel tugent
haete an sîme lîbe.
dem waere ich zeime wîbe
gemaeze unde er ze manne mir.
daz einer nâch mîns herzen gir
hie vunden möhte werden,
daz wolte er ûf der erden
wol schicken mit der lêre sîn.
her in die schoenen veste mîn,
an rîcheit wol gestarket,
hiez er mich einen market
ûz bieten endelîchen,
durch daz von allen rîchen
koufliute kaemen aldâ her
unde ie der man nâch sîner ger
den krâm hie vünde veile,
der im ze sîme teile
vil rehte unde ebene kaeme,
unde swaz im wol gezaeme
von harnasch unde von liehter wât,
daz man des den vollen rât
braehte in dise werde stat.
dar zuo senden er mich bat
brieve in alliu vremdiu lânt
zuo den künegen wîte erkant
unde zuo den vürsten ûz genomen,
daz si dâ her gemeine komen
bî der zît geruochten
unde einen turnei suochten,
der solde werden hie vür wâr.
swer denne stille unde offenbâr
der beste rîter waere,
der möhte mir gebaere
sîn ûf hôher minne solt.
von malbriûn her arnolt
gap mir, swester, disen rât,
der vür sich leider schiere gât
ûf einer wisen grüene.
vil manic rîter küene
kumt her, dêst âne lougen.
ich selbe mit den ougen
muoz des turneies nemen war.
ûz mîner hôchgelobter schar
die liute man dâ welen sol,
die ze rehte erkennen wol,
wen got erwünschet habe dar zuo,
daz er dâ vor in allen tuo
daz beste dâ mit sîner gir.
unde swen die selben liute mir
dâ gebent zeinem manne,
den muoz ich nemen danne
unde mac sîn über werden niht.
Irekel, sich, durch die geschiht
liez ich den swaeren siuften ê.
nâch partonopiere mê
ist mîn herze niht unvrô.
nein, der rede ist niht alsô,
daz mîn gemüete nâch im sene
unde ich ûf sîne minne wene
ze vaste sin unde ougen.
doch ist ez âne lougen,
mîn herze günne im guotes wol.
ob er durch mich verderben sol,
diz überwünde ich niemer.
künd ich gefüegen iemer,
daz er ze lîbe kaeme
unde wider an sich naeme
vröude, leben unde kraft,
dar ûf wolt ich gedanchaft
in herzen unde in muote sîn.
sprich, erweltiu swester mîn,
wie geraetest du dar zuo?
waz wilt du, daz ich arme tuo,
daz ich niht schuldic werde an im?
ist daz ich im den lîp benime,
unde er niht von mir kan genesen,
sô muoz ich iemer trûrîc wesen .>
 <genesen?> sprach irekel zir:
 <geloube, schoeniu swester, mir,
sîn genesen ist dâ hin,
wand ich des leider sicher bin,
daz er nû verdorben ist
od aber gar in kurzer vrist
erbarmeclichen tôt gelît.
du hâst im leben unde zît
benomen unde geswendet.
sîn lîp der hât verendet
mit herzenlicher ungehabe.
der rede tuo dich, swester, abe,
daz er iemer werde vrume
unde zuo dem turneie kume,
der genomen ist dâ her.
dîn wille unde dînes herzen ger
hât dir den besten vriunt verlorn,
der ûf der erden ie geborn
von keiner muoter lîbe wart.
des muost du dîne vrîen art
sô gar der eigenschefte geben,
daz du niemer kanst geleben
mit liebe noch mit wunne mê.
man gît dir einen man zer ê,
sô disiu ritterschaft geschiht,
der lîhte dir gevellet niht
unde dînen vürsten wol behaget.
sô bistu danne alrêrst betaget
in jâmer unde in leide.
vröud unde trôst diu beide
siht man dich gar verliesen.
du muost den rîter kiesen,
den die vürsten gebent dir,
unde maht nâch dînes herzen gir
keinen man getriuten.
du minnest dînen liuten
unde niht dir selber, wizze krist.
dâ von du, swester, alle vrist
hâst dînen vrîen muot verlorn.
doch soltu, vrouwe hôchgeborn,
durch disiu dinc niht trûren.
lâ strengen unde sûren
smerzen dir niht wonen bî.
reht als ez nû geschehen sî,
dar nâch soltu dich gehaben.
Partonopier der ist begraben
eintweder oder stirbet doch
in harte kurzer wîle noch .>
Sus gap irekel zwâre,
diu reine unde ouch diu klâre,
ir swester disen missetrôst,
darumbe, daz der minne rôst
die süezen twünge deste mê
unde ir geschaehe wirs dann ê
von herzenlicher swaere.
wan swer dem senedaere
von sîme liebe iht leides saget,
der trîbet weizgot unde jaget
sîn herze in groezer ungemach.
dâ von diu schoene irekel sprach,
Partonopier der waere tôt,
durch daz ir swester würde nôt
nâch sîner minne deste mê.
ouch wart diu keiserinne hêr
mit leide gar durchgründet
unde von der rede enzündet
nâch partonopiere alsô,
daz diu vil wünneclîche dô
begunde heize weinen.
die kiuschen unde die reinen
bat si gnâden unde sprach,
daz sir lieze ir ungemach
erbarmen unde erdaehte,
wie man noch widerbraehte
Partonopieren an den lîp.
als ein jâmerhaftez wîp
pflac si vil sorgen an der stete.
Irekel diu gelîche tete,
sam si niht ahte drûf ein ei,
daz ir gebrochen waere enzwei
daz herze in deme lîbe.
dem ûzerwelten wîbe
bôt si deheine zuoversiht.
si seite ir, man enmöhte niht
den armen wider bringen,
wand er an allen dingen
sô gar verdorben waere,
daz in von sîner swaere
nieman enbinden möhte:
kein erzenîe entöhte
vür sîn toetlich ungemach.
urloubes gertes unde sprach,
daz si waere unmüezec gar,
si müeste kêren anderswar
beschicken daz ir kaeme wol.
dâ von diu schoene leides vol
begunde werden an der stat.
die minneclichen si dô bat,
daz si dar wider kaeme,
sô si daz êrst vernaeme,
daz der turnei solde sîn.
diz lobte si der keiserîn
mit willen unde kam zehant
hin heim geschiffet in ir lânt
unde in ir hûs vil wünneclich.
Partonopier des vröute sich,
der si von herzen gerne sach.
diu minneclîche im dô verjach
des maeres, als ir hânt vernomen,
wie dar ze schiefdeire komen
solde michel ritterschaft:
unde swer daz beste dâ mit kraft
vor in allen taete,
daz der verdienet haete
ir swester meliûren.
si sprach, ob er sîn trûren
schier überwinden wolte,
sô müeste er unde solde
dar komen ûf den turnei.
sîn trôst waer anders gar enzwei
unde al sîn zuoversiht verlorn.
der grâve rîch unde hôchgeborn,
als er diz maere aldâ vernam,
dô wart der knappe wünnesam
von herzen vroelich unde geil.
er sprach < nû gebe mir got daz heil
unde alsô rîcher saelden kraft,
daz ich die selben ritterschaft
geleiste nâch dem willen mîn
unde ich der beste müeze sîn,
des man ze guote dâ gehüge.
wie daz geschehen aber müge,
des enweiz ich, vrouwe, niht,
wande ich hân in mîner pfliht
weder ros noch wâpenkleit.
ze strîte bin ich unbereit
unde ûf den schoenen turnei.
möht ich gehaben disiu zwei,
der ich bin sô rehte bar,
sô vüere ich dar vil ungevar .>
Irekel sprach < geselle mîn,
wilt du guot wâfen stähelîn
unde ein ors vil ûz erwelt,
daz hân ich wol, guoter helt,
in mîner schoenen veste nû.
diu beide solt versuochen du,
vriunt, ob si dir rehte komen.
unde mügen si dir iht gefromen,
sô nim si dar in gotes namen .>
hie mite wart dem lobesamen
ein alse vrechez ors bereit,
daz bezzerz man nie überschreit
weder hie noch anderswâ.
sîn varwe diu was aphelgrâ,
diu von im wünneclichen schein.
sîn lîp, sîn houbet unde diu bein
nâch wunsche stuonden alle wîs.
dar nâch brâhte im persanîs
rîlich gewaefen unde ein swert,
diu maneger marke dûhten wert
unde an ir staete wâren ganz.
ein alberc, der gap hôhen glânz,
wart im gesuochet unde bereit.
dâ wart im über an geleit
ein wâpenroc durch hôhen prîs,
der harte schoene in alle wîs
unde maneger slahte varwe was.
ein ort schein grüene alsam ein gras,
daz ander wîz, daz dritte rôt,
daz vierde wünneclichen bôt
den ougen brûner varwe schîn.
deck unde diu covertiure sîn
wâren ouch alsô gesniten
unde ûz sîden baz gebriten
danne ie keine würden mê.
diu maget lûter unde hêr
wolt im daz swert hân umbegurt,
dem grâven edel von geburt.
Dô sprach der degen ûz erlesen
 <nein, vrouwe, des ensol niht wesen
unde enmac nû niht gesîn.
dannoch dô mir diu keiserîn
was holt von herzen als ich ir,
seht, dô gebôt diu reine mir
mit ir süezen munde wert,
daz ich niemer solde swert
gegürten umbe mînen lîp,
ê si, daz schoene saelic wîp,
ze rîter noch gemachte mich.
dâ von diu klinge wünneclich
sol die sîten mîn verbern.
man henke si, des wil ich gern,
dem orse an sînen satelbogen .>
dô sprach diu maget wol gezogen
 <ist ez dir liep, ich schicke wol,
daz meliûr mîn swester sol
ze rîter machen dich zehant
unde du doch werdest niht erkant
der hôhen keiserinne wert.
mir ist gar leit, daz du dîn swert
getarst niht vüeren umbe dich,
wand ez gefüeget lîhte sich,
daz du vil wol bedurfest sîn:
sô waere ez dir, geselle mîn,
ze verre an deme satel gar.
dâ von ze schiefdeire var
mit mir zuo dîner vrouwen.
die lâze ich dich beschouwen,
sô daz si niht erkennet dich
unde ir hant vil wünneclich
daz swert um dîne sîten
muoz stricken bî den zîten
vil schône unde ouch vil rehte.
si wil dâ hundert knehte
ze rîter machen mit ir hant.
sich, under den wirstu gesant
vür die vil schoenen, werder man,
daz si dich niht erkennen kan
unde du si maht beschouwen doch.
der site ist hie ze lânde noch,
daz mîn swester alle die
ze rîter selber machet hie,
die von ir hende lêhen hânt.
gewâpent wol ze rehte gânt
vür si die selben, wizze krist,
unde hânt ir helme bî der vrist
gestürzet ûf ir houbet gar.
sich, under die vil werden schar
wil ich stôzen dînen lîp.
wie mac daz keiserlîche wîp
dich erkennen danne,
sô du mit manegem manne
gewâpent vür si dringest
unde ûf dem houbte bringest
den helm, den ich dir hân gegeben?
du maht gar âne sorgen leben,
ich vüege, daz du rîter wirst
unde daz du lânger niht enbirst
des swertes an der sîten.
wilt du nâch lobe strîten,
dir wehset prîs unde êre
von mîner helfe sêre .>
 <gnâde, vrouwe>, sprach er dô:
 <der alliu herzen machet vrô,
swenn er gebiutet unde wil,
der gebe iu staeter wunne vil
unde müeze iu danken, werdiu vruht,
der triwen unde der hôhen zuht,
diu mir von iu geboten sî.
sô guot, sô reine unde alsô vrî
wart nie kein krêâtiure,
sam iwer lîp gehiure
muoz benamen iemer sîn.
werd an mir disiu gnâde schîn,
der iwer munt mir hât verjehen,
wie künde danne mir geschehen
ûf erden baz an keiner stat?>
hie mite er im dar ziehen bat
daz ors gar edel unde vier.
dar ûf saz dô partonopier
durch versuochen al zehant.
ez wart geriten unde gerant
von im ûf eime plâne.
diu reine wol getâne
Irekel unde persanîs
den grâven edel unde wîs
vil gerne rîten sâhen,
wan si des beide jâhen,
daz im daz ors gezaeme
nâch wunsche unde daz im kaeme
vil eben al sîn wâpenkleit.
nû daz er lânge dâ gereit
daz ors an der vil schoenen stete
unde ez gar sînen willen tete,
dô kêrte er in die burc hin wider.
ab dem orse erbeizter nider
unde liez entwâpen sich zehant.
ors unde daz stähelîn gewant
hiez er behalten unde bewarn
biz er von dannen solde varn.
Diz wart getân unde ez geschach.
Irekel schuof im rîch gemach
mit süezer handelunge.
iedoch beleip diu junge
niht lânge dâ, noch persanîs:
die vrouwen saelic unde wîs
mit partonopiere
von dannen vuoren schiere,
daz man den êrsten wint gewan.
si brâhten in geswinde dan
zuo der bürge lobelich,
dâ meliûr ûf solde sich
genieten hôher wunne vil.
doch wizzent, daz ir vröuden spil
was dô vil harte kleine.
diu hôchgeborne reine
was in grimmez trûren brâht
unde ûf ir vriunt alsô verdâht,
daz si niht hôhes muotes wielt.
daz ir herze niht enspielt
ze stücken in dem lîbe,
daz was dem süezen wîbe
sô leit, daz mich sîn wundert.
si hete sich gesundert
von allen vröuden an der stunt
unde waz biz ûf der sinne grunt
beswaeret in dem muote,
wan diu vil hôhe guote
gedâhte, daz partonopier,
der rîter edel unde vier,
sîn ende haete dô genomen.
nû daz irekel was bekomen
vil nâhen zuo der stat mit im,
dô wart er, als ich vernime
in daz hiuselîn geleit,
daz in dem schiffe wart bereit
dem werden vrumen durch gemach.
sô tougenlichen daz geschach,
daz er geborgen wart dar în,
daz meliûr diu vrouwe sîn,
noch anders nieman wart gewar,
daz der vil tugende rîche dar
was komen an der stunde.
diu lûter unde diu blunde
Irekel ûf die burc dô gienc,
dâ si vil minneclîche enphienc
diu swester unde diu hoveschar.
eine unde ir gesindes bar
sâzen dâ si beide nider
unde redeten aller hande sider
des in dô ze muote was.
Irekel sprach, als ich ez las,
ze meliûre disiu wort
 <nû sage mir, swester, ûf ein ort,
wenne sol der turnei wesen,
der von den vürsten ûz erlesen
ist her gesprochen unde genomen?
wie sol man über ein des komen,
daz er geteilet werde gar?
wer sint die künege, die der schar
ze beiden sîten sülen pflegen?
mac iemen sich dar ûf gewegen,
daz er daz beste hie begât,
vil êren der verdienet hât
unde ist der saelden nâchgebûr .>
von disen worten meliûr
Partonopieres wart ermant
sô vaste, daz ir dâ geswant
von herzenlicher swaere.
diu süeze saeldenbaere
von grunde manegen siuften nam.
dô si ze kreften wider kam,
dô sprach diu werde keiserîn
 <ach herzenliebiu swester mîn,
waz du mir ungemüetes ganst,
sît daz du mich der dinge ermanst,
diu mir sô nâhen müezen gân!
ich arme, waz hân ich getân,
daz ich den hân verderbet gar,
der wider mich sô liehtgevar
an herzenlicher minne schein
unde als ein herter märmelstein
veste an hôher staete was!
owê daz ich den muot gelas
ie ze herzen unde den sin
daz ich im schuof den ungewin,
der im den lîp benomen hât!
ich solde im sîne missetât
wol hân vergeben an der stunt,
dô sîn durliuhtic rôter munt
vor mîner angesihte bran
unde mich sô jâmerlichen an
rief, daz ich begnâdet in!
mîn zorn der möhte wol dâ hin
gewesen ze dem mâle sîn,
dô du, vil reiniu swester mîn,
umb in sô tiure baete mich
unde im sîn ougen lûterlich
von jâmer überfluzzen,
diu beide gar beguzzen
im diu wange roeseleht.
zwâr ez ist billich unde reht,
daz ich lebende sterbe
unde einen tôt erwerbe,
der mich verlâze niemer.
ich muoz von schulden iemer
in houbetsorgen sîn begraben
unde êweclichen riwe haben,
von der ich sî genoetet.
swer sînen vriunt ertoetet
sus, der sol sterben alle tage
unde doch dar under leben in klage
alsô daz im tôt unde leben
mit ein ander sîn gegeben
unde er diu beide lîde gar.
wîplicher triwen bin ich bar
unde aller staete worden,
sît daz ich den ermorden
liez des tôdes smerzen,
den ich ze mîme herzen
vil dicke hân getwungen.
mir armen ist gelungen
als allen tumben wîben,
die wellen vür sich trîben
swaz in gevellet in den muot:
ez sî denn übel oder guot,
ir wille muoz dar an geschehen.
ich möhte an im wol übersehen
hân vil kleine missetât,
wan daz ich mînes herzen rât
niht wolte lâzen erwinden.
mir ist ouch als den kinden
geschehen unde gelungen:
diu sint als unbetwungen
in herzen unde in muote,
daz si vür daz guote
daz arge dicke meinent
unde dicke daz beweinent,
daz man in muoz ir schaden wern.
sus wolte ich arme niht enbern,
mîn wille gienge vür sich hie:
dâ von ich die verlust enphie,
daz ich mit grundelôsem schaden
muoz êweclîche sîn geladen .>
Die rede treip dâ meliûr
unde wart ir nôt sô rehte sûr,
daz si von leide manecslaht
viel aber schiere in âmaht
unde als ein tôtiu vrouwe lac.
Irekel daz vil ringe wac
in herzen unde in muote.
diu saelige unde diu guote
gap keinen trôst ir lîbe,
durch daz dem schoenen wîbe
nâch ir vriundes minne
würd aber in dem sinne
vil heizer unde ouch deste wirs.
si wolte si, geloubet mirs,
enzünden ie baz unde baz.
diu werde truoc ir keinen haz
unde was ir leit ir ungemach,
wan daz si doch vil gerne sach,
daz si dâ würde schiere
nâch ir partonopiere
enbrennet deste harter
unde im sîne marter,
der sô vil sîn herze leit,
ein lützel mit ir arbeit
gülte unde widerwaege.
nû daz an vröuden traege
Meliûr gelegen was,
biz daz si wider heim gelas
ir kraft unde ûf gerihte sich,
dô sprach diu vrouwe minneclich
 <waz sol ich armez wîp geborn,
sît daz ich mînen vriunt verlorn
unde alle mîne vröude hân?
mir hete solhes niht getân
Partonopier der werde,
daz ich in solde ûf erde
darumbe hân ersterbet.
ich hân in gar verderbet
unde bin ich selbe mit im tôt .>
Irekel ir antwürte bôt
der rede smierende unde sprach
 <dîn trûren unde dîn ungemach,
daz man dich, swester, lîden siht,
benamen daz entreistu niht
durch partonopieren gar.
dîn wille der stêt anderswar
unde ist an vremde stat gewent.
dîn herze trûret unde sent
nâch eime liebe, daz noch lebet,
wand ez niht ringet unde strebet
nâch eime tôten vriunde dort.
Partonopier der ist daz wort
unde ein ander man daz werc.
dîn herze drücket als ein berc
der minne jâmer unde ir sêr,
unde aber niht partonopêr
ist, den du dâ meinest.
nâch deme du nû weinest,
den wilt du mit im decken
unde niht vor mir enblecken
dîn herzeliep daz inre.
dîn trûren würde minre,
woltestu mir dîniu dinc
entsliezen unde den ursprinc
dîner niwen trûtschaft,
mit der dîn herze lît behaft .>
Diu rede tete, geloubet mirs,
der schoenen meliûre wirs
danne ir ander ungemach.
erbärmeclichen si dô sprach
 <irekel, lâ die rede sîn:
si dringet durch daz herze mîn
unde wil mich hie des tôdes wenen.
mîn herze wolte nie gesenen
nâch keinem man ûf erden,
wan nâch dem hôhen werden
Partonopiere, den ich habe
geschicket leider hin ze grabe
umb alze kleine schulde.
mîn kumber, den ich dulde,
daz ist nâch im, daz wizze got.
mîn jâmer dunket dich ein spot,
wan du mir niht gelouben maht.
swer mit leide nie gevaht,
daz rehtiu liebe machet,
der smieret unde lachet,
sô der vil heize weinet,
der minneclichen meinet
unde herzenlichen ist versent.
sich, alsô wirde ouch ich gewent
vil sorgen, sô du vröuwest dich.
getriwiu swester minneclich,
wie mahtu niht gelouben mir?
dîn wille unde dînes herzen gir
sint lûter unde kiusche,
dâ von dir daz getiusche
der minne ist unerkennet.
si derret unde brennet,
si drücket unde bindet.
wirt si dir zuo gesindet,
sô wirstu mir gelouben,
wan si dich danne rouben
wirt herzen unde muotes.
swaz dir geschehen guotes
mac von ir ûf erden,
daz muoz vergolten werden
mit jâmer unde mit leide.
vröud unde trûren beide
diu minne prüevet unde birt.
swem si zem êrsten süeze wirt,
dem machet si daz ende sûr .>
mit disen worten meliûr
viel zem dritten mâle
in âmaht von der quâle,
die si von herzenleide truoc.
Irekel sprach < du hâst mir gnuoc
geseit hie von der minne vor.
got helfe mir, daz ûf ir spor
mîn herze selten müeze komen.
ich hân sô vil von ir vernomen
ungewinnes aldâ her,
daz ich ir lônes niht enger
unde ir soldes, den si gît.
swester mîn, ez waere zît,
daz du dîn trûren liezest abe
unde die vil strengen ungehabe
die man dich üeben hiute siht,
wand ez dich leider hilfet niht,
swie vil du maht alhie geklagen.
dîn trûren kan niht vür getragen:
Partonopier der ist dâ hin.
dâ von sô kêre dînen sin
ûf eteslichen, der nû lebe,
durch daz er dir noch vröude gebe
unde er dich sorgen müeze entwenen.
man sol sich nâch dem dinge senen,
daz den liuten werden müge.
man seit, daz trûren dâ niht tüge,
swâ man niht wider mac bejagen
daz unheil hât enwec getragen .>
Der rede antwürte dô gebôt
diu keiserîn mit maneger nôt,
wan si ze sprâche wider kam
vil kûme unde einen siuften nam,
der von des herzen grunde ûf dranc.
si sprach mit jâmer über lânc
 <swester mîn, du raetest mir,
daz ich nû wende mîne gir
unde mînes herzen sinne
an vremdes mannes minne:
daz sol mir got verbieten.
ê daz ich welle nieten
mich deheiner trûtschaft,
ê sol des grimmen tôdes kraft
mîn riwic herze spalten.
der wider mich behalten
hât sô reine staetekeit,
daz er von mîner schulde leit
den strengen angestlichen tôt,
durch den wil ich mit maneger nôt
iemer sîn gebunden.
mîn herze sol die wunden
enphâhen ûf der erden,
diu niht verheilet werden
mit keiner erzenîe kan.
niht zwîvel, swester mîn, dar an,
ist der hôchgeborne degen
Partonopier nû tôt gelegen,
daz ich verderben wil nâch im.
ist daz ich sînen val vernime
vür eine ganze wârheit,
der noch in zwîvel ist geleit,
sô muoz mîn leben enden.
des mac nieman erwenden
mit keiner slahte dinge mich.
ich sol die triwe lûterlich,
der sîn herze hât gephlegen,
mit reiner staete widerwegen
alsô daz ich verdirbe
unde ouch durch in erstirbe,
als er durch mich sol wesen tôt.
alhie geswîgen dirre nôt,
diu mir ze herzen lît mit kraft,
unde reden von der ritterschaft,
von der du hâst gefrâget mich.
du spraeche, swester minneclich,
wer den turnei solde hân
ze beiden sîten ûf dem plân
unde wenne er solde werden.
daz wil ich dir ûf erden
bediuten hie mit kurzer sage.
ze pfingesten ûf deme tage
sô wirt er an gevangen.
geriten unde gegangen
kumt her vil maneger muoter kint.
swaz künege unde vürsten sint
hie dishalp unde jenhalp mers,
die varent her . ein wunder hers
wirt her gefüeret unde geholt.
von malbriûn her arnolt,
der ûf den turnei sînen rât
gegeben unde geboten hât,
unde in sol teilen ouch mit kraft,
der wil, daz man die heidenschaft
unde die getouften liute gar
misch under ein, sô daz diu schar
der kristen unde der sarrazîn
beide ein ganziu rotte sîn
unde man si danne teile enzwei
als ebene, daz der turnei
ze beiden sîten sî gelîch,
wan der heiden künege rîch
von liuten hânt daz wunder,
ob man si gar besunder
liez an die kristen rîten,
daz in ein grimmez strîten
gedige alhie der turnei
unde in wâfenlich geschrei
sich kêrten schimphlîchiu wort.
dâ von ist gar unde ûf ein ort
geredet, daz die heiden
belîbent ungescheiden
unde die kristen ûz genomen.
si müezent schaden unde vromen
sament teilen ûf dem plân.
von persîâ der soldân,
des muot nâch hôher wirde stât,
den turnei zeiner sîten hât,
unde anderhalp der keiser
von rôme, der niht heiser
an prîse unde an den êren ist.
sus hân ich dir in kurzer vrist
von der ritterschaft geseit,
wie si gesprochen unde geleit
ist her ze dirre veste mîn.
der keiser in der stat sol sîn
mit sîme ritterlichen her;
sô wirt belîben an dem mer
unde bî dem wazzer ûf dem plân
von persîâ der soldân
unde al sîn massenîe.
vil reine wandels vrîe,
noch wil ich dir ein maere sagen.
swenn ez beginnet morgen tagen,
sô muoz ich hundert knehte
nâch mînes lândes rehte
ze rîter schône machen .>
Irekel von den sachen
wart vil herzenlichen vrô.
zuo meliûre sprach si dô
 <vil schoeniu swester ûz erlesen,
sô wil ich vrüeje bî dir wesen,
wan du vil lîhte danne mîn
bedarft, vil werdiu keiserîn .>
Der rede wart vergezzen.
die vrouwen giengen ezzen
mit ein ander dô ze nacht.
spîs unde tranc vil manecslaht
truoc man in vür nâch rîter art.
unde dô der tisch erhaben wart,
dô sprach diu schoene irekel dâ,
si wolte ze dem schiffe sâ
kêren zuo zir dinge,
durch daz kein ungelinge
geschaehe nachtes ir dar zuo.
si kaeme wider morgen vruo:
daz seite si der swester dô.
mit disen dingen unde alsô
kam si geslichen al zehant
hin ze dem kiele dâ si vant
Partonopieren inne.
diu werde küneginne
des nachtes sîn ze wunsche pflac.
des morgens, ê der schoene tac
ûf gegangen waere,
dô nam diu wunnebaere
den knappen hovelich unde vîn
unde vuorte in durch ein türlîn
heimlichen ûf daz castel.
si wart ûf sînen vrumen snel
unde ûf sîne wirde.
si wolte in nâch ir girde
mit vröuden wol berâten.
in eine kemenâten
brâhte si den hêren,
durch die des morgens kêren
die knappen alle solden,
die swert dâ nemen wolten,
ûf einen schoenen palas,
ûf dem diu keiserinne was,
ir vrouwe, zaller stunde.
unde dô der tac begunde
ûf dringen unde nâhen,
dô sach man balde gâhen
die werden jungelinge zuo,
die ze rîter werden vruo
solden, als ir hânt vernomen.
unde dô si wâren komen
vür die kemenâten wît,
dar în verborgen an der zît
Partonopier der süeze was,
dô wart der schoene palas
ûf enslozzen unde diu tür.
nû was irekel ouch dâ vür
bekomen ze dem mâle
unde gienc dô sunder twâle
mit den knappen in den sal.
dô was ein hundert an der zal
unde dar zuo manic ander man,
der in volgen dâ began
durch dienest unde werdekeit.
ir harnasch hetens an geleit
unde ûf diu houpt gebunden
ir helme bî den stunden,
als ob si wolten strîten.
nû was ze den zîten
Partonopier gewâpent wol,
sam der ze rehte wesen sol,
dem niht eins riemen bristet.
dâ von wart im gefristet
sîn heil, daz in dô niht verliez.
Irekel schoub in unde stiez
bescheidenlichen under die,
die vür in balde drungen hie
mit einer wünneclichen schar.
ein mensche wart des niht gewar,
daz er gemischet drunder was.
si giengen ûf den palas
mit vröuden unde mit schalle
vür meliûren alle.
Diu was alrêrst erwachet
unde hete sich gemachet
ûf alsam diu rôsenbluot,
diu morgens vrüeje sich zertuot
engegen des meien touwe.
diu keiserlîche vrouwe
gesezzen was ûf eine banc:
diu was ûz helfenbeine blânc
geworht nâch hôhem prîse gar.
rîch unde wünneclich gevar
schein ir leben unde ir wât.
si truoc den besten ciclât,
der ie ze kriechen wart gebriten.
nâch ir lîbe er was gesniten
schôn unde meisterlichen ouch.
er schein ingrüene sam der louch,
dem ab geschrôten ist der kil,
unde was dar în von golde vil
tier unde vogelîn geweben,
dâ spaehe lîsten unde reben
gemischet wâren under.
ez lac rîlichez wunder
an dem gewande reine.
vil margarîten kleine
was drûf geströuwet obene,
die glizzen wol ze lobene
ûz dem erwelten golde dâ.
wîz, rôt, gel, grüene, swarz, grâ, blâ
was ir wünneclicher schîn.
blânc unde lûter hermelîn
was ir mantels underzoc.
doch hete si niht wan den roc
an ir des mâles, hoere ich jehen.
dar inne wart si dâ gesehen,
wand er ze wunder von ir gleiz.
die liute machten ir sô heiz
unde diu zît vil wünneclich,
daz si den mantel hinder sich
lie vallen durch die küele.
si saz ûf dem gestüele
sam ein erwünschet engel vîn.
ein borte wünnebaren schîn
gap von ir houbte reine,
der schône mit gesteine
ze wunder was gewieret.
dannoch was si gezieret
mit eime schappellîne smal,
gemaht ûz vîol über al,
der niwes was gebrochen.
von rîcheit wart gesprochen
nie sô vil als an ir lac.
des waehen rockes, des si pflac,
wer möhte des vergezzen?
gesniten unde gemezzen
was er in rehter mâze lânc.
er leite sich nâh unde twanc
an ir arme unde an ir brust.
dâ niden was er durch gelust
geschrôten alsô rehte wît,
daz manic valte bî der zît
lac unden umbe ir vüeze doch.
ir ermel unde ir houbetloch
diu stuonden an den orten
bestellet wol mit borten
gedrungen in der heidenschaft.
von rubîne dran gehaft
wâren kleiniu knöphelîn:
diu gâben roeselehten schîn
ir blânken henden unde ir keln.
ein herze nâch ir minne queln
muoste wol von grunde.
diu lûter unde diu blunde
truoc einen gürtel umbe dâ,
daz weder hie noch anderswâ,
als ich iu sage ûf dirre vart,
nie sô rîlich borte wart
gespenget unde gesteinet.
si selbe saz gereinet
vor aller missewende.
der wunsch mit sîner hende
der hete si besunder
im selben zeime wunder
gemachet unde gebildet.
ir klârheit überwildet
haet alle vrouwen reine.
sô lûter nie kein veine
noch kürlicher wart gesehen.
man sach ir lougen unde enbrehen
die minne ûz beiden ougen.
ir schoene sunder lougen
wirt ûf ein ende niht gezelt.
si was erkennet unde erwelt
unde alsô gar unmâzen vîn,
daz kein ouge ir liehten schîn
mohte erlîden noch verdolen.
man sach die knappen alle holen
vür si manic edel swert,
daz in diu keiserinne wert
solde bî den zîten
stricken umbe ir sîten.
Si kâmen dar gemeine
vür die vrouwen reine
mit grôzer samenunge.
Partonopier der junge
begunde durch si dringen
unde dar nâch balde ringen,
daz er ze vorderst waere
unde im diu wunnebaere,
sîn âmîe, würde kunt,
alsô daz er si bî der stunt
möhte sehen deste baz.
er kam vür si, geloubet daz,
êrst gegangen unde kôs
an ir daz wunder endelôs,
daz an ir lac von klârheit.
ir schoene durch sîn herze sneit
des mâles unde der stunde.
sîn altiu minnewunde
erniwet unde erfrischet wart
durch die keiserlichen art,
die sîn ouge spürte an ir.
sîn herze, des geloubet mir,
wart beide trûric unde geil.
daz im geschehen was daz heil,
daz er si mohte blicken an,
dâ von enphienc er unde gewan
wunn unde vröuden rîchen muot.
daz aber im diu vrouwe guot
sô tiure was ûf erden,
daz er niht bî der werden
nâch sîme willen mohte sîn,
daz brâhte im angestbaeren pîn
unde gap im strengen smerzen.
sus was in sîme herzen
leit unde liep gemischet
unde altiu sorge erfrischet,
wand in gerou von grunde,
daz er ze keiner stunde
mit valsche wider si getete.
er stuont gewâpent an der stete
unde sach si durch die barbel.
ir stirne, ir ougen unde ir kel,
ir nase, ir munt, ir tinne,
ir wangen unde ir kinne,
ir hende, ir arme, ir brüstelîn,
daz allez gap sô reinen schîn,
daz er vil kûme sich enthielt,
daz im daz herze niht enspielt
unde im von liebe niht geswant,
wand er vil dicke wart ermant
der triwen unde der hôhen zuht,
die diu vil keiserlîche vruht
geboten hete im âne spot,
ê daz er brach ir hôch gebot.
Waz touc hie lângiu teidinc?
Partonopier der jungelinc,
nû daz er vor der lieben stuont
gezogenlîche, sam die tuont,
der muot vil hôher êren gert,
dô bôt er sîn gar edel swert
mit beiden henden ir zehant.
er kniete nider unde si bant
ez umbe in ze den zîten.
ez wart zuo sîner sîten
gefüeget von ir ebene gar.
si nam sîn tougenlichen war
mê danne ir hovediete;
wan dô der süeze kniete
vor dem erwelten wîbe,
dô was er an dem lîbe
sô rehte wunnebaere,
daz si des dûhte, er waere
Partonopiere gar gelîch.
si wart an sîner zühte rîch
ermant dô sînes bildes,
darumbe ir niht sô wildes
wart sô vröuden rîcher sin.
si was vil nâch gevallen hin
von herzenlicher noete.
mit bleiche wart diu roete
gemischet an der stunde,
diu von ir süezem munde
unde ûz ir wangen lûhte.
des die getriwen dûhte,
daz was ouch endelichen wâr:
daz bilde ir süezen vriundes klâr
was in die kemenâten komen.
darumbe irekel wart genomen
von ir besunder dort hin dan.
 <sich, swester>, sprach si, < dirre man,
der rîter von mir worden ist,
der ist gelîch, daz wizze krist,
dem herzen lieben vriunde mîn.
er hât mit der gebaerde sîn
Partonopieres mich ermant .>
hie mite gap si dô zehant
den knappen urloup unde sprach
 <ir hêrren, ich bin worden swach
ein lützel unde ein wênic kranc:
ir sult mich alle tâlânc
hie lâzen ruowen, dêst mîn ger,
unde koment alle morgen her,
sô bin ich kreftic worden
unde mac iu ritters orden
geben hie ze rehte .>
sus giengen dô die knehte
von dan, als in geboten was.
Irekel ûz dem palas
mit partonopiere trat.
an eine tougenlîche stat
si den hôchgebornen slôz:
in eine kemenâten grôz,
dâ nieman sîn wart innen.
sîn herze was mit minnen
bevangen unde mit liebe alsô,
daz er gedâhte dicke dô
 <gelebe ich die vil werden zît,
daz sich der ritterlîche strît
erhebet unde der turnei,
sô brîchet al diu sorge enzwei,
die mîn gemüete duldet.
sît daz ich hân verschuldet,
daz ich nû rîter worden bin,
sô wehset mir ein rîch gewin,
daz ich der beste wirde.
mîn herze unde al mîn girde
sint vaste nû gesterket,
daz ich alhie gemerket
hân mîner vrouwen bilde.
des muoz mir iemer wilde
belîben zegelicher sin,
wand ich sô kreftic worden bin,
sît si mich hât geblicket an,
daz ich entsitze keinen man
durch vorhte noch durch dröuwe.
von schulden ich mich vröuwe,
sît ich die lieben hân gesehen,
von der mir ist sô wol geschehen,
daz menschen lîbe ûf erden
baz niemer künde werden .>
Sus dâchte in sîme muote
Partonopier der guote
des mâles unde der zîte.
er haete wol mit strîte
ein her bestanden eine.
daz schuof sîn vrouwe reine
mit ir klâren angesiht.
ouch kam ir vergebene niht
daz ougen blicken, daz si tete.
si wart beswaeret an der stete
von sîme erwelten lîbe,
daz dem vil reinen wîbe
ir wünneclîchiu varwe entweich.
betrüebet unde minnen bleich
leite sich diu guote wider
an ir schoenez bette nider,
daz vil wol gezieret lac.
Irekel diu beleip den tac
bî ir, als ich hân vernomen.
unde dô diu nacht begunde komen
unde der hof wart eine,
dô vuorte diu vil reine
Partonopieren alsô dan,
daz sîn weder wîp noch man
wart innen, wan eht persanîs.
den rîter edel unde wîs
brâhtes in den kiel zehant
unde îlte wider in ir lânt.
Nû si ze hûse kam hin wider,
dâ lie sich diu vil süeze nider
mit ir gaste reine.
si wurden blôz unde eine
sorgen unde beswaerde.
vrôlich wart ir gebaerde
unde grôz ir kurzewîle,
wan sich mit sneller île
diu zît begunde nâhen,
daz sich wolt âne vâhen
der ritterlîche turnei.
darumbe ir sorgen stric enzwei
gebrochen was vil schiere.
ez wart partonopiere
schône erboten an der zît.
er nam an sich enwiderstrît
an êren horte vil bejages.
vor der ûfvert eines tages
leite irekel slâfen sich,
diu juncfrouwe minneclich,
in eine kemenâten wît.
heiz unde schoene was diu zît
von der sumerlichen kraft.
Partonopier gedanchaft
was ûf den turnei vaste.
dem ûz erwelten gaste
stuont sîn gemüete drûf alsô,
daz er niht slâfen mohte dô
noch geruowen zwâre.
dâ von sô gienc der klâre
durch kurzewîle zuo dem mer.
dô sich der juncfrouwen her
geleite nider in den sal,
dô kêrte er bî dem sê ze tal
unde vant dâ stên ein schiffelîn.
dâ saz der junge rîter în
durch kurzewîle dô zehant.
zwei ruoder sach er unde vant
dar inne bî der stunde,
mit den er dô begunde
hin ûf daz mer geswinde varn,
durch daz er trûren möhte sparn
mit âventiuren eteswie.
nû daz er ûf daz wazzer hie
geschiffet was ân underbint,
dô kam gerüeret dar ein wint
sô starc unde alsô rehte quec,
daz er daz schiffelîn enwec
gar über sînen willen treip.
dâ von partonopier beleip
in sorgen unde in angesten.
die groesten unde die lângesten
vorhte wurden im beschert.
in truoc daz schif an einen wert,
der in des meres vlüete lac.
dâ gienc von boumen umbe ein hac,
die vrühte unde obez bâren.
ein rîter bî den jâren
gesezzen was dar inne,
der hete sîne sinne
ûf zücken unde ûf roup geleit,
daz er vil selten ie vermeit,
swenn im diu state wart gegeben.
verre wîte wart sîn leben
gemerket unde erkennet.
Herman was er genennet
unde hiez diu insel thenadôn,
dar inne er sich ûf roubes lôn
dâ nider hete gelâzen.
sîn wîp unde er die sâzen
ûf einer guoten bürge starc.
er was sô grimmeclichen arc,
daz man sîn niht geloubet.
vil manegen geroubet
het er unde ouch in tôt geleit.
sîn herze niemer wart gemeit,
wan swenne er einen sterben sach.
den liuten zôch er unde sprach
daz leben abe unde ouch daz guot.
vergozzen hete er maneges bluot,
der wider in gewarp doch nie.
swen er begreif unde gevie,
der muoste in sîme turne tôt
geligen . sunder alle nôt
begienc er mort unde mein.
an deme lîbe er michel schein
unde was unmâzen ellenthaft.
turnei unde ritterschaft
suocht er mit willen unde treip:
dâ von schadehaft beleip
vil maneger von der hende sîn.
er was wol halber tiuvelîn
unde ein vâlândes man.
nû daz er künde des gewan,
daz partonopier was komen
ze sîme werde unde er genomen
haete sîn gelende dâ,
dô kam der übel rîter sâ
von sîner bürge zim geriten.
vil gar nâch zorneclichen siten
vienc er den guoten al zehant.
er slôz in schiere in sîniu bant
unde warf in in den turn sîn.
dar inne leit er swaeren pîn
unde angest maneger hande.
Irekel niht erkande
noch enhete niht vernomen,
war der guote hin was komen
oder waz im was geschehen.
dâ von diu reine wart gesehen
vil trûric an den stunden.
ir vröude was verswunden
unde ir trôst in alle wîs.
Irekel unde persanîs
den lîp vil sêre quelten
unde weinten den erwelten
rîter von gebürte hôch.
ir herze jâmer an sich zôch
unde bitterlichez ungemach.
ouch wizzent, daz im dort geschach
ze thenadôn beswaere gnuoc.
dar under sich alsô getruoc
diu zît unde ouch diu stunde,
daz herman sich begunde,
der in gevangen haete,
mit koste unde mit geraete
bereiten ûf den turnei.
er wolte wâfenlich geschrei
dâ stiften unde mêren.
nâch ritterlichen êren
ors unde wâpenkleit er nam.
dâ mite reit er unde kam
ze schiefdeire bî den tagen.
Partonopier begunde klagen
die nôt vor allen sachen,
daz er niht solde machen
sîn lop dâ michel unde wît,
unde er niht mohte bî der zît
komen an den turnei.
von leide was im schiere enzwei
gesprungen dâ sîn herze.
sîn klägelicher smerze
wart ûf den turnei bitter.
der junge niwe rîter
grôz jâmer leite an sînen lîp,
daz in daz minneclîche wîp,
diu dâ ze hûs gesezzen was,
hiez vüeren ûf den palas
unde in ûz den banden nam.
si lie sîn trûren vreissam
erbarmen sich vil tiure.
diu reine unde diu gehiure
begunde in vrâgen an der zît,
wâ von sîn jâmer alsô wît
unde alsô michel waere.
dô sprach der sorgenbaere
 <vrouwe, ich muoz von schulden klagen,
sît daz mîn heil bî disen tagen
gebrochen ist sô gar enzwei,
daz ich ûf disen turnei
getar niht rîten noch enmac.
ez ist an vröuden mir ein slac
unde gar ein grimmeclich verlust,
daz mîn herze in mîner brust
muoz iemer leidic drumbe sîn,
wan ob ich, liebiu vrouwe mîn,
niht suoche dise ritterschaft,
sô wirde ich armer schadehaft
an aller mîner saelekeit.
mîn heil ist iemer hin geleit
unde al mîn vröude erstorben,
erloschen unde verdorben
an êren ist mîn zuoversiht,
swie mir helfe niht geschiht
ze disem mâle unde der gelimph,
daz ich den ritterlichen schimph
gesuoche unde in beschouwe.
dâ von mir, saelic vrouwe,
leit unde trûren ist bekant.
ez ist darumbe alsô gewant,
daz ich getiuret werden
möht iemer ûf der erden,
kaem ich ûf dise ritterschaft.
nû bin ich armer sô behaft
mit angestbaeren dingen,
daz ich niht volbringen
mac leider nû den willen mîn,
wand ich muoz hie gevangen sîn
des wirtes unde ouch iwer.
ein vrischer unde ein niwer
kumber ist mir hie gegeben,
der mich alten unde leben
in sorgen êweclîche lât,
wan des leides niemer rât
mac werden, daz ich lîde,
ob ich den turnei mîde .>
Diu vrouwe liez erbarmen sich
sîn grimmez trûren klägelich
unde al sîn bitter ungemach.
dâ von diu reine guote sprach
mit minneclicher triwe
 <herr, iwer klagendiu riwe
beswaeret mir daz herze mîn.
unde möhte ich sicher an iu sîn,
sô daz ritterlîche spil
genomen haete ein endes zil,
daz ir wider vüeret her,
ich wolte erfüllen iwer ger
alsô daz ich bî dirre zît
iuch lieze sunder widerstrît
kêren an den turnei.
mir brîchet iwer klage enzwei
mîn vröuden rîch gemüete gar.
ich nime an iu der dinge war,
daz ir von adel sît geborn,
wand iwer lîp vil ûz erkorn
sô keiserlichen ist getân,
daz ich darumbe trûren hân,
daz iwer vröude lît hie nider.
unde weste ich, daz ir kaemet wider,
ich lieze iuch rîten al zehant.
ez ist mir leider sô gewant,
daz ich waere ein tôtez wîp,
ob under wegen iwer lîp
belibe unde ouch erwünde;
wan swie der wirt niht vünde
in sînen banden iwer hie,
sô waere wîp als übel nie
gehandelt, sam er taete mich.
Herman der ist als griwelich,
daz mir sîn ouge würde ein hagel.
eim orse binden an den zagel
hiez er mich âne widerstrît.
ich würde von im an der zît
gesleifet, swanne er kaeme
unde rehte war genaeme,
daz ir waerent hin gevarn.
dâ von sô muoz ich iuch bewarn,
wande ich vürhte sînen zorn.
kein man als übel nie geborn
von sîner muoter lîbe wart.
entsaeze ich niht die grimmen art,
der ein wunder an im ist,
ich lieze iuch rîten, wizze krist .>
Antwürte gap der guote
mit jâmerhaftem muote
der rede gâhes unde sprach
 <vrouw, aller saelden obedach,
ir sprechent wol, daz lône iu got.
waer aber ez niht iwer spot,
ich wolte iu zeiner sicherheit
beide lâzen triwe unde eit,
daz ich her wider kaeme,
swann êrst ein zil genaeme
der turnei unde diu ritterschaft.
ê daz ich lieze kumberhaft
belîben iuch durch mîne schult,
ê wolte ich sterben mit gedult,
daz wizzent âne valschen wân.
niht bürgen ich hie leider hân,
dâ mite ich iuch gewisse,
daz sich in vancnisse
mîn lîp herumbe kêre;
wan woltent ir mîn êre,
ze gîsel gaebe ich iu die wol,
unde swaz ein rîter haben sol
triwen unde staetekeit,
daz würde gar vür mich geleit
ze pfande in iwer hende,
daz ich in daz gebende
zehant her wider leite mich,
sô volendet haete sich
der turnei unde diu ritterschaft.
vil saelic vrouwe tugenthaft,
dar an gedenkent unde gehügent;
sît ir mir wol helfen mügent
von leide an disen zîten,
sô lâzent mich nû rîten
ûf alle mîne saelekeit.
ich setze iu beide triwe unde eit
ze pfande, daz ich wider kume .>
mit disen worten viel der vrume
der schoenen vür die vüeze
unde bat die vrouwen süeze,
daz si geruochte erbarmen
sich über in vil armen
unde im ze trôste kaeme.
dô sprach diu vil genaeme
sunder haz unde âne zorn
 <wol ûf, rîter ûz erkorn,
swie mir ergê darumbe noch,
sô wil ich âne zwîvel doch,
rîter, lâzen iuch enwec.
mich dunket wol, daz ir sô quec
an êren sît, getriwer degen,
daz ir belîben under wegen
niht lâzent mich unde iwer zuht.
ich müeste lîden âne vluht
des bitterlichen tôdes pîn,
ob iuch in dem gebende sîn
niht vünde mîn unsaelic man.
seht, hêrre, dâ gedenkent an
unde lât mich niht ersterben
noch âne schult verderben
von des grimmen tôdes kraft.
ich wil iuch ûf die ritterschaft
mit hôhen êren lâzen komen.
ein ors vil starc unde ûz genomen
wirt iu von mir gelihen dar.
daz ist als ein snê gevar
an hiute unde an dem hâre.
sîn ôren beidiu zwâre
sint noch roeter danne ein bluot.
ein swert vil ûzer mâzen guot
unde dar zuo stähelîn gewant,
daz beste, daz ie wart erkant,
sult ir von mir gewinnen.
ê daz ir kêrent hinnen,
sô wende ich an iuch mînen vlîz.
daz wâpenkleit ist allez wîz,
daz iu von mir wirt gegeben.
ez ist gebriten unde geweben
ûz blânker sîden als ein harm.
ouch wirt iu von mir an den arm
ein schilt von rîcher kost bereit,
der ist mit silber überleit,
daz nie sô glânzes niht enwart.
hie mite sult ir ûf die vart
in gotes namen kêren
unde sult nâch ritters êren
her wider komen, saelic lîp;
wande ich würde ein tôtez wîp,
ob ir valschhaft waerent,
daz ir diz hûs verbaerent
unde ir alsô vergaezent mîn .>
 <des sult ir, vrouwe, ân angest sîn>,
sprach partonopier zehant:
 <wan ich her wider in diu bant
mich antwürte bî der zît,
sô der turnei dort gelît
unde sô er ist zergangen.
wird ich dâ niht gevangen
noch ersterbet, vrouwe mîn,
sô wizzet, daz ich danne sîn
wil âne zwîvel hie ze hûs.
sunder vorhte unde âne grûs
belîbent, tugentlîchiu vruht.
ir wellet an mir iwer zuht
bewaren unde erzeigen.
dâ von wil ich vür eigen
iu dienen nâch getriwen siten
unde got umb iwer saelde biten,
daz diu gemêret werden
müez iemer ûf der erden .>
Hie mite stuont er ûf zehant.
ors unde stähelîn gewant
hiez im diu vrouwe bringen.
er wart mit lîhten dingen
bereit nâch wunsche garwe.
blânc unde wîzer varwe
lûhten sîniu wâpenkleit.
nû daz er schône wart bereit,
dô gap der ûz erwelte degen
der vrouwen schiere sînen segen
unde îlte enwec ûf sîne vart.
in eime schiffe er dannen wart
gefüeret, sô daz maere giht.
iedoch enhete er windes niht,
der in braehte bî der zît
in sîner vrouwen veste wît,
diu schiefdeire was genant.
dâ von sô muoste er über lânt
kêren dô vil rehte.
er bat die schifknehte,
daz si ze stade stiezen
unde in ûz dâ liezen.
daz tâten si dô schiere.
vor einer waltriviere
wart im geholfen an daz lânt.
er îlte ûf sînen wec zehant
unde kam in einen schoenen tan
als ein gar unmüezec man
geriten bî der selben stunt.
der was im ê gewesen kunt,
wand er dar în vor dicke jagen
kam bî der zît unde in den tagen,
dô meliûr sîn vrouwe kluoc
im dannoch holdez herze truoc,
als iu dâ vorne wart geseit.
nû daz er in den walt gereit,
dô sach der junge werde man
vünf knappen komen dort her dan,
die riten wol getâniu pfert.
in sîner blânken hende wert
vuort iegelicher dô mit kraft
einen schoenen niwen schaft,
der mit zinober rôte
sêr unde vil genôte
geverwet was, unde hienc dar âne
ein harte wunneclicher vane,
der von zendâle was gesniten.
nâch den vünven kam geriten
ûf eime pferde lobelich
ein rîter guot, der hete sich
von lasterbaeren schanden
mit ellentrîchen handen
gereinet unde gewischet.
sîn hâr was undermischet
mit grâwen locken rehte,
unde schein im roetelehte
sîn bart, dêst âne lougen.
gar vollich under ougen
unde michel an dem lîbe was
der selbe rîter; als ich las,
sô was im ie ze prîse gâch.
im riten ouch vünf ander nâch,
als ich diu maere hie vernime,
der iegelicher neben im
vuorte ein ros unde einen schilt.
an dem was weder zam noch wilt,
er was geverwet sam diu sper
zinoberrôt; des bin ich wer,
daz alliu sîniu wâpenkleit
diu selbe varwe niht vermeit.
Er was ein wünneclicher man
unde kam gezogen dort her an
vil sanfte, wande im was niht gâch.
vünf knehte vor unde vünve nâch
im vuoren, als ich hân geseit.
reht under in enmitten reit
der selbe rîter hôchgemuot.
gar edel unde ze wunsche guot
was alliu sîn bereitschaft.
der selbe rîter ellenthaft
Partonopiere zuo gereit
ûf eime pfade niht ze breit,
der in truoc an sînen wec.
mit einer süezen stimme quec
bôt er dem grâven sînen gruoz,
sam der tuon ze rehte muoz,
der tugent hât unde edelkeit.
gnâd unde danc wart im geseit
von partonopiere wider.
dar nâch begunde er in dô sider
vrâgen umbe sîniu dinc.
er sprach < vil werder jungelinc,
von wannen rîtent ir dâ her?
war ist gewant al iwer ger,
daz sagent mir, vil tiurer helt.
ouch werde mir von iu gezelt
iwer name an dirre zît.
lât mich hie wizzen, wer ir sît:
daz selbe tuon ich iuch zehant.
mîn name der werd iu bekant
unde allez daz geverte mîn .>
 <hêrre, entriwen daz sol sîn>,
sprach wider in der grâve stolz.
 <von thenadôn her in diz holz
bin ich gevaren unde geriten.
vil kumbers hân ich dort erliten
unde ouch verlüste vil genomen.
swiez aber sî darumbe komen,
vil werder rîter hôchgemuot,
diz ors unde diz gesmîde guot
sint mir dâ worden beide.
vil gar ân underscheide
wurden si mir dâ beschert.
alsus hân ich den selben wert
verlâzen unde bin dâ her
gestrîchen, wan mîns herzen ger
stât ûf den turnei sêre.
waz sol ich sprechen mêre?
Partonopier bin ich genant
unde hân gesuochet disiu lânt,
darumbe daz ich müeze sehen
die ritterschaft, diu nû geschehen
alsô ze schiefdeire sol.
nû wizzent ir daz, hêrre, wol,
wâ mîn wille ist hin gewant.
mîn dinc ist iu nû wol erkant
worden ûf ein endes zil.
dâ von ger ich unde wil
iu muoten, rîter lobelich,
daz ir ouch underwîsent mich,
war iwer edel herze stê.
verswîget mir niht lânger mê
daz leben, daz ir haltent.
den namen, des ir waltent,
den machent mir ze rehte schîn .>
 <hêrre, ich heize gaudîn>,
sprach der rîter ûz erkorn
 <unde bin von spangenlânt geborn,
dâ sint noch mîne vriunde gar.
ein ungetoufet wîp gebar
mich unde ist mîn vater noch
ein heiden, swie mîn leben doch
kristenlich erkennet sî.
geloubent, rîter wandels vrî,
ez sint wol sehs unde drîzic jâr,
daz ich getoufet bin vür wâr,
unde ich der kristenheit geswuor,
wand ich ze kärlingen vuor
nâch solde zeime strîte dô.
seht, hêrre, dâ gewarp ich sô
daz ich appollen mînen got
verliez unde allez sîn gebot
mit reinem willen übergienc.
den touf genam ich unde enphienc
an mich dâ kristenlichez leben.
sît hân ich lâzen unde begeben
vil gar daz heimôte mîn,
wan ich entorste mê dar în
gevorschen noch gefrâgen
vor allen mînen mâgen,
die wizzent, daz ich bin getouft.
ich hân der vriunde haz gekouft
unde ir êweclichen zorn.
daz gelt ich allez hân verlorn,
daz ich dâ heime solde zern.
dâ von sô muoz ich mich genern
mit schilte beidiu unde mit sper.
der zweier ich gelobet her
hân, sît ich von lânde reit,
wand ich vil selten ie vermeit
turnieren unde ritterschaft.
ich was dar ûf gedanchaft,
daz ich aldâ bejage mich,
unde ouch vil rîter lobelich
ûf disen turnei kêren,
der nû mit grôzen êren
sol ze schiefdeire sîn.
dâ von sô ger ich, daz ir mîn
geselle dâ geruochet wesen.
ir dunket mich als ûz erlesen,
an lîbe unde an gebaere,
daz ich des iemer waere
vrô daz ze heile iu komen sol.
benamen ir gelîchet wol
eim ellenthaften rîter,
der ûf die vînde bitter
vermezzenlichen gâhet.
ob ez iu niht versmâhet,
sô kêrent sam mir aldâ hin.
ich hân den willen unde den sin,
daz ich mit triwen harte
ûf iuch dâ gerne warte:
daz selbe tuot ouch ir ûf mich.
waz ob ez gefüeget sich,
daz uns dâ beiden wol geschiht.
herberge hânt ir lîhte niht
enphangen, wande ir vremde sît.
des volget mir an dirre zît,
ich wil iu schaffen rîch gemach.
mir hânt ein schoenez obedach
gewunnen dâ die knehte mîn:
dâ sul wir under beide sîn .>
Partonopier der guote
wart in sînem muote
der rede inneclichen vrô.
 <gnâde, hêrre!> sprach er dô:
 <got durch sîner tugende kraft
vergelte die geselleschaft,
der iwer lîp mich wil gewern.
ich sol ouch unde muoz ir gern
von wâren schulden iemer.
gescheiden wil ich niemer
von iu weder lîp noch muot.
ich sol ûf iuch, geselle guot,
warten unde luogen .>
sô heten sich die kluogen
gesellet dâ vil schiere.
Gaudîn partonopiere
wart holdez herze tragende
unde im ein wunder sagende
von hovelichen maeren sider.
daz selbe tete ouch im her wider
der hôchgeborne jungelinc.
ir beider muot unde ir gerinc
gelîches willen muoste jehen.
Schiefdeire wart von in gesehen
in harte kurzer wîle.
mit snelleclicher île
kâmen si geriten dar.
ein tal von bluomen lieht gevar
lac dâ bî mit staete,
dar inne gaudîn haete
enphangen wunneclich gemach.
ein herberg unde ein obedach
was im aldâ gewunnen
bî eime kalten brunnen,
dâ grüene boume stuonden obe.
ein pavilûne wol ze lobe
was im geslagen ûf daz velt,
unde stuont vil schône sîn gezelt
mit bluomen unde mit grase beströut.
der meie hete dô gevröut
mit der liehten künfte sîn
diu wilden waltvogelîn,
darumbe aldâ ze prîse
ir süezen sumerwîse
wurden lûte erklenket.
si heten sich gesenket
in die schoenen boumes bluot
unde liezen süeze stimme guot
des mâles hellen über al.
in disem wunneclichen tal
Gaudîn sich nider schiere
lie mit partonopiere,
der im die nacht vil êren bôt.
des tages dô daz morgenrôt
durch den liehten himel schein,
dô kâmen si des über ein,
daz si bî den zîten
ir knappen liezen rîten
vür ûf den niwen market,
der sêre was gestarket
von koufe, der vil nutzes birt.
die knehte solden einen wirt
in kiesen, der in gaebe sâ
des si dürftic waeren dâ
ze ritterlicher koste.
si wolten ûf die joste
nâch hôher minne lône
bereiten sich vil schône.
Nû daz die knehte vür geriten,
die rîter dâ niht lânger biten,
Gaudîn unde partonopier.
zuo der stat schoen unde vier,
diu schiefdeire was genant,
kâmen si dô sâ zehant,
dâ si vil geste sâhen
zuo rîten unde gâhen
ûz manegem künecrîche.
si bêde vil gelîche
ir ougen blicke niht verlurn,
wan si dâ spürten unde kurn
werder künege ein wunder.
ouch sâhen si dar under
manegen herzogen hôch.
vil grâven unde vrîgen zôch
hin zuo dem turneie.
rîch unde maneger leie
schein diu gezierde ir werden hers.
hie dissît unde jenhalp mers
was ir volc gewahsen.
Westvalen unde sahsen,
Vranken, beier, swâbe
durch werder minne gâbe
kâmen dar mit hôher kraft.
ouch wart dâ michel ritterschaft
gesehen von vasconje.
dar kom von babilonje
der hôchgelobte soldân
unde manic rîcher persân,
der schône diente sînre hant.
der künec von egiptelânt
unde der von iturîe,
mit grôzer massenîe
wurden beide erkennet dâ.
der künec rîch von libîâ
kam dar mit disen bêden.
ouch vuor dâ hin der mêden
gebieter unde ir lânde vogt.
von barbarîe dar gezogt
was der künec schône.
ein hêrre truoc die krône
des rîches in arâbîâ:
den sach man werdeclichen dâ
zuo gâhen unde rîten.
ouch was dâ bî den zîten
der künec von syrîe,
unde der von armenîe
brâhte dar vil grôz gedranc.
von baldac unde von zazamanc
die zwêne künege vuoren dar.
sô was dâ hin mit sînre schar
gestrîchen der von marroch.
diz wâren heiden alles doch
unde hete si der soldân
gefüeret dar ûf siges wân,
daz in diu vrouwe solde erweln.
nû wil ich iu die künege zeln,
die von der werden kristenheit
ouch riten ûf die heide breit
unde ûf daz wol geblüemte gras.
der keiser dâ von rôme was
hêrlîch unde schône komen
unde hete manegen zime genomen,
des krône diente sînre hant.
der künec rîch von ungerlânt
was dâ mit werden rotten.
von riuzen unde von schotten
die zwêne kâmen ouch aldar.
die vuorten beide in liehter schar
manegen ritterlichen degen.
der künec rîch von norwegen
unde der von orchadîe
mit grôzer massenîe
zuo riten unde randen.
der künec von îrlânden
unde der von tenemarken
vuoren dar mit starken
rotten ûf die grüenen wisen.
ouch wart gesehen dâ mit disen
der künec von yspanje.
des rîches von britanje
pfleger was dâ hin gevarn.
der brâhte dar in sînen scharn
vil manegen werden britûn.
dâ was der künec von arragûn
unde der kärlingaere vogt.
von nafarre dar gezogt
kam ein künec wît erkant.
sô was ouch der von engellânt
komen dar mit hôher kraft,
unde ein künec ellenthaft,
geheizen von secilje.
koufliute von marsilje
kâmen dar mit sîme her,
die den market bî dem mer
zierten mit ir krâme guot.
vil werder vürsten hôchgemuot
begunden sich dâ dringen.
der herzog ûz lutringen
unde der von normandîe
mit liehter massenîe
wurden schiere dâ bekant.
ein vürste rîch von brâbant
vuor ouch dâ hin durch hôhen prîs.
von andehs der markîs
unde ûz ôsterlânt geborn
ein edel herzog ûz erkorn,
die zwêne liezen sich dâ spehen.
von düringen wart ouch gesehen
der rîche lântgrâve dâ,
mit dem geriten was von plâ
der voget werdeclichen dar.
si vuoren beide in einer schar
gelîch den minne gerenden.
von merân unde von kerenden,
von brandenburc, von mîssenlânt
vier hôhe vürsten wît erkant
den werden vuoren dâ gelîch.
von rîne ein pfalzgrâve rîch
unde manic herzog ûz genomen
was hin ze schiefdeire komen
nâch vil werdeclicher art.
diu stat beherberget wart
von gesten unde daz wîte velt.
der keiser hete sîn gezelt
einhalp geslagen zuo dem mer.
dâ lac er unde der künege her,
die von der kristenheite gar
rîlîche wâren komen dar.
Gedecket wart der heide grien,
wan man dâ wunneclichen spien
manic liehte pavilûn,
diu beide rôt, wîz unde brûn,
blâ, gel unde grüene was.
ûf eime schoenen palas
lac der soldân in der stat,
den in diu keiserinne bat
dâ haben in der veste.
swaz mit im hôher geste
was von künegen dâ komen,
herberge heten die genomen
innerthalp der mûre,
als ez von meliûre
wart geboten an der zît.
si saz ûf eime turne wît,
der an der bürge ob eime tor
stuont vil wunneclîche enbor;
dar ûf was si gegangen
mit jâmer umbevangen,
durch daz si dâ gesaehe
wem daz heil geschaehe,
daz er gewünne gar den prîs.
Irekel unde ouch persanîs
die sâzen ir dô nahen bî.
geweinet hetens alle drî
sô vaste unde alsô sêre
nâch partonopêre,
daz in ir liehtiu varwe
unde ouch ir schoene garwe
von leide was entwichen.
si wâren harte erblichen
durch daz er solde sîn verlorn.
die siben künege hôchgeborn,
die dâ solden schouwen
wer die vil werden vrouwen
gewünne dâ mit sîner kraft,
die wâren ouch vil samenthaft
gesezzen ûf des turnes wer.
der heiden unde der kristen her
wolten gerne si besehen.
ir namen wil ich iu verjehen:
der eine der hiez cursanz,
unde der ander germanz,
unde der dritte ansins
unde der vierde klârins
unde der vünfte cursabris
unde der sehste grundalis
unde der sibende arnûs.
si sâzen ûf dem wîchûs
durch warten unde durch luogen,
wen si nâch ritters vuogen
turnieren schône saehen.
swem si des lobes jaehen,
der solde bî den stunden
die liehten unde die blunden
keiserinne wol getân
erworben zeime wîbe hân.
Nû daz enbizzen wâren
die werden unde die klâren
bî dem mer unde in der stat,
ir aller wille si dô bat,
daz si kêrten ûf daz velt.
dâ wolten si durch lobes gelt
begân die vesperîe.
mit sîner massenîe
was geriten ûf den plân
von persîâ der soldân,
durch daz er dâ vertaete
mit sîner hende staete
ein sper des mâles oder zwei.
sîn krîe er dâ vil lûte schrei,
ob iemen wolte stechen
unde einen schaft zebrechen
durch die keiserinne dâ.
keiner engetorste jâ
sprechen noch geruofen,
wan sîne krefte schuofen,
daz maneger in dâ sêre entsaz.
kein heiden was gestellet baz
an lîbe unde an gebâre
dann ouch der selbe klâre
heiden ûf dem velde schein.
veste alsam ein marmelstein
was er an ritters muote.
sîn edel herze bluote
gar in keiserlicher tugent.
er hete dar von kindes jugent
getragen ie der êren kranz.
er was geheizen vloridanz
unde schein des lîbes gar ein helt.
vil ûz erlesen unde ûz erwelt
was sîn ors, daz er dô reit.
durchliuhtic vuor sîn werdekeit,
diu niht an hôhem prîse erlasch.
gefüeget was sîn harnasch
als ein lûter mîol.
reht alsam blâwe vîol
wâren sîniu wâpenkleit
geweben nâch ir edelkeit
ûz palmâtsîden reine.
von margarîten kleine
was ein netze drîn getragen,
unde ûz golde drûf geslagen
vil manec bilde, daz gelîch
was einer küneginne rîch,
diu zepter unde krône treit.
vil hôher koste was geleit
an sînen blâwen niwen schilt.
gesteines gnuoc, des mich bevilt,
was drûf geströuwet obene.
ein bilde wol ze lobene,
gestalt nâch einer vrouwen,
lie sich nâch golde schouwen
in dem velde lâsûrvar.
ûf einen helm gefüeget dar
was ein wîplich houbet
von silber, daz beroubet
was aller itewîze.
von meisterlichem vlîze
gap er durchliuhtigen schîn.
sîn krône was ein glânz rubîn,
sîn har schein als gespunnen golt.
der soldân ûf der minne solt
wolte ein vrouwen rîter wesen,
dâ von sîn kleinoet ûz erlesen
was âne missewende.
er hete in sîner hende
ein bilde alsam der minne got,
vil wol geblüemet âne spot,
der vert ûz sîme trône
unde an gebunden schône
gevider hât durch vliegen.
er hielt ân allez kriegen,
wande er was sô küene,
daz ûf der heide grüene
kein rîter dâ justieren
getorste mit dem vieren,
der sô vrîes muotes wielt.
nû daz er luogend alsô hielt,
ob iemen wolte stechen,
dô kâmen ouch die vrechen,
Gaudîn unde partonopier.
die riten alsam wildiu tier
tobend allez umbe sich,
ob iemen alsô ritterlich
waer ûz der heidenschefte dâ,
der mit ir eime wolte sâ
justieren durch die minne
der werden keiserinne.
Rehte alsô dô diz geschach,
daz er si zwêne komen sach
durch stechen zuo dem plâne,
dô hielt bî dem soldâne
ein vürste, der hiez kursîs,
der ouch ûf werdeclichen prîs
het allen sînen muot geleit.
die zwêne rîter wol bereit
zuo rîten er geswinde sach.
darumbe er zuo dem künege sprach
 <ich sihe dort zwêne rîter komen
sô kürlich unde als ûz genomen,
daz man si prîsen drumbe sol.
man spürt an ir gebaerde wol,
daz si jostieren suochent.
nû dar, ob irs geruochent
unde ob sîn iwer herze gert,
sô kêrent in engegenwert,
erwelter künec reiner.
sô wirt zehant ir einer
mit iu justieren ûf dem plân .>
alsô began der soldân
mit ellenthaften henden
daz ors hin umbe wenden
Partonopiere engegenwert.
der hete sîn ouch dô begert,
als uns dis âventiure jach.
er kôs wol an im unde sach,
daz in sîn herze meinte:
dâ von er im erscheinte
dâ wider ouch den willen sîn.
daz wâpencleit gap liehten schîn,
daz er des mâles vuorte.
sîn ors er balde ruorte
mit grimmen unde scharphen sporn.
der werde soldân ûz erkorn
daz selbe gar mit willen tete.
zein ander vlugens an der stete
vil gâhes unde alsô gerade,
sam wellen, die zuo deme stade
schier ûf dem mer geschozzen sint,
sô si der wilde sturmwint
an sîner tobeheite jaget.
sam zwêne riter unverzaget
wurben si nâch prîse.
die siben künege wîse,
die dâ mit meliûre
kâmen ûf die mûre
durch warten unde luogen,
die sâhen, daz die kluogen
unde die werden jungen
nâch êren bêde rungen,
sam die tugende rîchen tuont.
Partonopiere bî gestuont
Cursanz mit der rede sîn,
unde dem soldâne klârîn,
wan si dâ beide sâzen
unde ir gebaerde mâzen
mit herzen unde mit ougen.
 <diu rede ist âne lougen>,
sprach der künec cursanz,
 <der mit dem wîzen schilde glânz
gesige an dem soldâne .>
 <sô bin ich in dem wâne>,
sprach wider in klârîn iesâ,
 <der soldân mit dem schilte blâ
stech abe den wîzen rîter.
swie vrevel unde swie bitter
sich der selbe dunke noch,
er wirt von im gevellet doch .>
Sus sâzen si dâ kriegende,
dô zuo zein ander vliegende
kâmen dise beide.
ein rinc wart ûf der heide
gemachet unde ein wîter rûm.
daz rôte bluot vür wîzen schûm
hiewens an den zîten
den orsen ûz den sîten,
dô si zein ander vluges riten.
vaelieren wart von in vermiten,
wan si trâfen nâch ir ger
sô vaste ein ander, daz diu sper
kluben sich ze sprîzen,
daz dâ von die wîzen
schiveren in die lüfte vlugen.
si ranten vür sich unde zugen
diu ros her wider ümbe.
zwei sper ân alle krümbe
lêch man in aber beiden sâ,
daz eine blânc, daz ander blâ
...............dâ von der soldân bî der zît
hiez im dâ geben einen schaft,
der veste waere an sîner kraft
unde ein lützel groezer schine.
der wart im dâ geboten hine
von eime künege schiere.
Gaudîn partonopiere
gap ouch ein michel sper zehant,
dâ mite er balde kam gerant
hin an den künec von hôher art,
der im begegent ûf der vart
als ein helt, der lobes gert.
in traf der küene grâve wert
ûf den schilt niw unde glânz,
daz im ein loch wart unde ein schranz
dar în gemachet harte wît.
daz galt im an der selben zît
der hôchgeborne sarrazîn.
daz ors er mit dem zoume sîn
hin wider umbe kêrte.
der küene unde der gehêrte
begunde ez houwen mit den sporn,
darumbe ez dô durch sînen zorn
lief balde sam ein snellez wilt.
Partonopieren ûf den schilt
der heiden sô geswinde stach,
daz der gesteinte borte brach,
dâ mite er was geriemet wol,
unde daz der schilt gezierde vol
wart dâ gevellet ûf daz gras.
Klârîn, der ûf dem turne was
unde dem soldâne bî gestuont,
der tete, als alle die noch tuont,
der sin ze spotte gerne stât,
swenn ez den liuten übel gât,
den si niht gunnen guotes.
er wart vil hôhes muotes
durch den ungefüegen stich.
er kêrte zuo cursanze sich
des mâles unde der stunde.
mit lächenlichem munde
sprach er in spotte wider in
 <her künec, vriunt, nû sehent hin
wâ der wîze schilt nû sî,
dem ir dâ stênt sô vaste bî
mit lobelichem prîse.
er lît in kranker wîse
unde anders danne er solde.
swer in hie koufen wolte,
der vünde guoten market sîn.
sîn blânker wünneclicher schîn
hât swache wirde an sich genomen.
von sînes hêrren arme komen
vil schamelîche ist er ze vuoz:
justierens er sîn âne muoz .>
Cursanzen müete dirre spot.
er dâchte < vriunt, nû welle got,
der edel unde der süeze,
daz ich noch hiute müeze
schimphen ouch des schiltes blâ .>
der rede wart geswigen dâ,
wand ir ein ende was gezilt.
Partonopiere ein ander schilt
von gaudîne wart geholt,
der ouch geverwet âne golt
was vil reine silberwîz.
der mâler hete sînen vlîz
mit hôher koste ûf in gewant.
Partonopier nam in ze hant
unde îlte wider ûf den plân.
unde ê daz dô der soldân
wart an die jost gerihtet,
dô hete sich verslihtet
ein rîter, der hiez herman,
daz er partonopieren an
vil herteclichen rante
unde er si zwêne erwante
der joste, der si pflâgen.
er wolte sich dâ wâgen
durch meliûren gerne.
von silber manic sterne
zierte sîniu wâpencleit,
der vil mit vlîze was geleit
ûf einen brûnen samît.
er kam geriuschet an der zît
an den grâven ûz erwelt.
unde dô partonopier den helt
justieren im engegen sach,
dô reit er ûf in unde stach
den selben rîter sô zehant,
daz er ûf daz geblüemte lânt
ab dem orse nider vlouc
unde einen val dâ niht erlouc
ûf den vil wünneclichen plân.
ein ander heiden, hiez lugân,
der wolte in hân gerochen.
dô wart er ouch gestochen
von partonopiere sider,
daz er von dem orse nider
kam, dêst âne lougen.
dem soldân vor den ougen
nam er einen gaehen sturz.
dô wart des küneges vröude kurz
unde al sîn hôhiu wunne smal,
wand ez in müete, daz der val
im sô rehte nâhe ergienc.
ein sper begreif er unde vienc,
mit dem er aber schiere
vlouc partonopiere
ze dem vierden mâle engegen.
ûf unde ze tal geswinde regen
begunde er beide schenkel
unde machte bî dem enkel
die sporen mit dem bluote naz,
daz sînem orse, ûf dem er saz,
wart von im ûz gehouwen.
dô diz begunde schouwen
der küene grâve dâ von bleis,
dô kam der werde vranzeis
im engegen ûf der vart.
sîn ors mit hôher krefte wart
ûf einen gaehen louf gewenet.
gestrecket wart im unde gedenet
sîn verch unde al sîn âdern.
gelîch den herten quâdern
was er veste in rehter nôt.
ze stiche er sich mit nîde bôt,
des bin ich endelichen wer,
wand er den soldân mit dem sper
traf an den gezierten helm
sô vaste, daz er in den melm
was nâch gestrûchet hinder sich.
geloubet, daz der selbe stich
den künec sô betoubte,
daz er mit dem houbte
vür swenket, als er waere
sinn unde witze laere.
Cursanz, als er diz gesach,
mit vröuden er dô schiere sprach
zuo klârîne disiu wort
 <hêrre künec, beschouwet dort,
waz iwer soldân welle tuon.
er vert alsam ein toubez huon,
daz balde nider strûchen sol.
der wîze rîter hât sich wol
an im des schaden sîn erholt.
er koufet hôher êren solt
unde ist der beste alhie gewesen.
kein rîter ist als ûz erlesen
noch als edel ûf dem plân.
er hât ez hiute alsô getân,
daz man im lobes sol gejehen .>
nû daz diu rede was geschehen,
dô vuorte mit dem zoume sîn
Partonopieren gaudîn
ûz dem ringe noch enlie
niht lânger in justieren hie
mit dem soldâne wîse.
nâch wirdeclichem prîse
wolte er selbe ouch ringen sâ.
von loefen hielt ein vürste dâ
nâch wunsche wol gezieret,
mit deme gejustieret
Gaudîn der küene wolte hân.
dô liez ûf in des mâles gân
der künec von sirîe.
dô sich der wandels vrîe
Gaudîn dar ûf begunde wegen,
daz er jostierens wolte pflegen
mit dem vil werden herzogen,
dô kam der künec her geflogen
als ein wol gezieret man
unde reit vil ungewarnet an
den werden helt gaudînen.
er liez an im erschînen,
daz er ein vrouwen rîter hiez,
wand er in niht vor wizzen liez,
daz ûf in dô sîn wille stuont.
er kam alsam die werden tuont,
der muot ie nâch der minne streit.
gebildet was sîn wâpenkleit
alsam die waehen ziechen.
ein samît rôt von kriechen
sîn kursît unde sîn decke was:
mit sîden grüene alsam ein gras
unde ouch mit golde lieht gevar
wâren si ze wunsche gar
von wîbes henden wol zernât.
nieman erkante sîne wât
von sînes herzen tougenheit.
entwerhes kam er unde reit
urschiltes ûf gaudînen,
alsô daz er den vînen
stach nider herticlichen gar.
ê daz er würde sîn gewar
unde in gesaehe, dô was er
einhalp ûf in gesiuset her
unde valte in ûf den anger dô.
mit disen dingen unde alsô
kam nider an daz grüene gras
Gaudîn, der ê vil selten was
von keinem man gevellet.
sîn ors was wol gestellet,
daz vuorten hin die sarrazîn.
nû daz in der geselle sîn
Partonopier dâ ligen sach,
dô reit der edel unde rach
den süezen unde den guoten.
den rîchen hôchgemuoten
künec von sirîe
den stach der wandels vrîe
dâ nider ûf den grüenen plân.
sîn ors schoen unde wol getân
Gaudîne er schiere brâhte,
dar ûf der wol bedâhte
gern unde williclichen saz,
unde wart dem werden künege daz
erwelte ros vil ûz erlesen,
daz ê gaudînes was gewesen.
Sus wâren dô ze wehsel komen
mit den orsen ûz genomen
Gaudîn unde der künec vier.
dâ von der helt partonopier
vil hôhe wart gerüemet.
sîn prîs vuor dâ geblüemet
mit wirdeclichen dingen.
der künec von kärlingen,
sîn neve, lobte in sêre gar.
der hete sîn genomen war
unde erkante sîn doch niht.
er jach, er haete in sîner pfliht
vil manheit unde milte.
von sîme blânken schilte
wart êren vil gesprochen.
er hete alsô gestochen,
daz man im werdekeite jach.
vil maneger ûf der heide stach,
der wol nâch hôhem prîse ranc.
doch was ir aller wunder kranc
dâ wider sîme namen hôch.
nû kam der âbent unde zôch
diu nacht vil snelliclichen zuo.
des wart biz an den morgen vruo
gespart daz ritterlîche spil.
tambûren unde pusûnen vil
wart erschellet ûf dem plân,
darumbe daz man solde lâzen
daz stechen unde die ritterschaft.
die werden geste samenthaft
liezen anger unde velt.
si kêrten alle in ir gezelt
unde in die stat vil wünneclich.
Partonopier der huop ouch sich
von dan unde der geselle sîn.
er unde der werde gaudîn
riten beide von dem wal
unde îlten in daz bluomen tal,
dar inne die vil staeten
herberge enphangen haeten.
unde dô die zwêne wol gesiten
vür den hôhen turn geriten,
dâ meliûr was inne,
diu blunde keiserinne,
dô wart in wol gezartet.
Cursanz het ir gewartet,
wand er in guotes gunde.
mit ruome er si begunde
vlôrieren dâ biz ûf ein ort.
er sprach < die zwêne koment dort,
der hant sich hiute lobes vleiz.
got riwe, daz ich niht enweiz
ir namen unde ir künne rîch.
kein rîter ist in hie gelîch
gewesen ûf dem grüenen plân.
si hânt daz beste noch getân,
des müezen wir in alle jehen.
got lâze in beiden wol geschehen;
vil wol hânt si verdienet daz .>
Klârîn gevienc der rede haz
durch sînen wandelbaeren sin.
 <lât sehen>, sprach er wider in,
 <wie si ze jungest werben.
jô mac ir lop verderben
ê daz diu ritterschaft zergê.
swie vaste ez nû geblüemet stê,
sô mac ez doch hie werden kranc.
man sol des dinges anevanc
besehen unde daz ende.
prîs oder missewende
lît ze jungest an dem zil.
vil maneger an dem zabelspil
von êrst gewinnes wirt gewon,
der mit verlüste gêt dervon .>
Hie mite was diu rede hin,
die si dâ triben under in
von den gesellen tugentsam.
Partonopier geriten kam
ze hûse mit gaudîne,
daz mit der bluomen schîne
vil schône stuont gezieret,
bestecket unde gewieret
mit loubegrüeme rîse.
vil keiserlîchiu spîse
unde edel tranc was in bereit.
dâ wart ez nâch ir werdekeit
in ze wunsche wol erboten.
wiltbrât gebrâten unde gesoten
gap man den tugende rîchen dô.
Gaudîn partonopieres vrô
was von herzen unde geil.
in dûhte gar ein hôhez heil,
daz er im gesellet wart.
durch sîne tugende rîchen art
unde die vil grôzen schoene sîn
truoc im der werde gaudîn
staet unde ganze triwe.
nû was ûf leides riwe
Partonopier alsô gewent,
daz er den âbent gar versent
nâch sîner vrouwen minne saz
unde vil harte wênec az,
swie vil man im dâ vür getruoc.
Gaudîn dâ von beswaeret gnuoc
wart in sîme herzen.
des werden grâven smerzen
erkante er niht ze rehte dô.
daz in diu minne twanc alsô,
daz waz im ein verborgen dinc.
er bat den süezen jungelinc
vermîden allen swaeren sin.
 <geselle>, sprach er wider in,
 <geruochent iwer ungehabe
unde alle sorge lâzen abe:
iu ist gelungen hiute wol,
wand iwer heil sich mêren sol,
dâ von iu morgen baz geschiht.
ich hân des rîche zuoversiht,
ê disiu ritterschaft zergê,
daz iwer dinc ze wunsche stê,
wan ir werdent hie gewert
swes iwer edel herze gert
unde über daz noch liebes mê .>
 <owê!> sprach dô partonopêr,
 <würde erfüllet hie mîn gir,
sône gerte ich niht, daz mir
gelünge baz, geselle kluoc.
jô diuhte mich sîn rehte gnuoc,
vil hôchgelobter man, hie mite,
geschaehe daz, des ich hie bite .>
Sus giengen si dô slâfen.
ir harnasch unde ir wâfen
heten si von in geleit.
si pflâgen nâch ir müedekeit
vil ruowe unz an den morgen vruo.
dô wurden si bereit dar zuo,
daz si dâ lânger niht enbiten.
si kêrten aber unde riten
vür die stat hin ûf den plân.
dâ sanc ein werder kapelân
in eime gezelte messe
der kristenlichen presse
vor allem ungelouben vrî.
si zwêne stuonden ouch dâ bî
mit reinem willen staete.
nû man gesungen haete
nâch vil gotelicher art,
der turnei dô geteilet wart,
daz kristen unde heiden
beliben ungescheiden,
wan man si mischet under ein,
durch daz kein strît dâ von in zwein
sich hüebe noch kein slahte,
der wendic lîhte mahte
der vrouwen minneclichen solt.
von malbriûn her arnolt
den rât bescheidenlichen gap,
daz man die sarrazîne wap
hin under die getouften schar.
nû si gemischet wurden gar
zein ander ûf der heide,
sô daz kein underscheide
wart von in gehalten,
dô wurden si gespalten
unde in zwei ganze teil geschart.
der kristen unde der heiden wart
beidenthalp gelîche vil.
an dem ritterlichen spil
enweder teil wart minre:
daz ûzer unde daz inre
niht eines mannes heten mê.
kein turnei weder sît noch ê
wart als eben ûf geleit.
daz kam dô zeiner saelekeit
in allen unde ze heile.
eime ietwedern teile,
ê daz turnieren dâ began,
wurden zwêne houbetman
besunder ûz bescheiden,
die kristen unde heiden
niht strîtes liezen walten.
den turnei muoste halten
der soldân zeinre sîten,
unde wielt sîn an den zîten
mit im ein künec ûz erkorn,
der was ûz spangen lânt geborn.
Si zwêne mit ir liehten schar
des mâles werdeclichen gar
wurden in die stat geleit.
diu veste michel unde breit
was ir litze unde ouch ir vride.
si wolten beide ir starken lide
nâch prîse lâzen ringen.
der künec von kärlingen
unde der keiser ellenthaft
daz ander teil der ritterschaft
solden halten in ir pflege
unde ûf des grüenen plânes wege
lêren si daz beste.
si zwêne vür die veste
wurden ûzerhalp geleit
zuo dem mer wît unde breit
under boume ûf grüenez gras.
der künec von kärlingen was
der keiserinne wunnesam
von herzen vîgent unde gram,
durch daz er wânde hân verlorn
von der vrouwen hôchgeborn
Partonopieren sînen mâc.
des wart er an des meres wâc
geleit mit hôher witze.
sîn vride unde ouch sîn litze
was ûzerhalp der mûre.
der schoenen meliûre
ze wîbe er niht engerte.
jô suochte er unde werte
die ritterschaft wan durch verlust
unde truoc den willen in der brust,
möht ez sich wol gefüeget hân,
er haete ir eteswaz getân,
daz si betrüebet haete gar.
nieman gefüeret haete dar
sô manegen ritterlichen degen.
er hete sich ûf strît gewegen,
wand er der schoenen was gehaz.
dâ von in meliûr entsaz,
daz reine wîp vil ûz erlesen,
unde liez in bî dem keiser wesen
ûzerhalben an dem mer.
Partonopier wart in ir her
geteilet unde gaudîn.
si muosten in der rotte sîn,
der si pflâgen beide
mit êren ûf der heide.
Nû daz die geste rîche
den turnei sus gelîche
geteilet haeten under in,
dô wart geleit dar ûf ir sin
unde ir willeclich gedanc,
daz ie der man ein wênic tranc
unde az ein edel mursel.
dar nâch si beide wurden snel,
daz si kêrten ûf den plân.
von persîâ der soldân
ûz der veste kam gezogt;
sô reit der keiserlîche vogt
im engegen von dem mer.
ir zweier küneclichez her
unde ir zwô schoenen parte
gezieret wâren harte
mit sîden unde mit golde lieht.
von endîân, von ûztrieht,
von kriechen unde von heidenlânt
was in ze stiure dar gesant
vil manic edel samît.
die werden künege in widerstrît
haeten sich gegestet
unde an ir lîp gebestet
tiur unde seltsaene wât.
der purpur unde der plîât,
der zendâl unde daz paldekîn
die bâren wunneclichen schîn
ir liehten ougen reine.
daz golt unde daz gesteine,
daz silber unde daz stahelwerc
mit glânze dô tal unde berc
sêr unde vaste erlûhten.
die rîter alle dûhten
nâch wunsche wol gezieret.
dâ schein gezimieret
mit hôhem vlîze maneges helm.
daz grüene velt was âne melm,
dar ûf der turnei was genomen.
diu keiserîn was aber komen
ûf des turnes warte.
Irekel unde diu zarte
Persanîs ir wâren bî.
die siben künege wandels vrî
sâzen ouch des mâles dâ.
der schilte rôt grüen unde blâ,
wîz, gel unde brûn gevar,
der nâmen si genôte war
unde der decken wol gebriten,
die vremdeclichen dâ gesniten
zein ander wâren unde geweben.
man sach dâ vliegen unde sweben
von sîden manegez banier.
der grâve rîch partonopier
kam aber wîz alsam ein snê.
mit rôten wâpenkleiden ê
Gaudîn was komen in daz her:
nû kam er als ein brâmber
gebriunet ûf daz grüene gras.
ir beider wâpen virric was
in der hôhen künege schar.
diu wîze varwe lieht gevar
schein dâ bî der brûnen.
man hôrte von busûnen
schalles ûf der heide vil.
die gîgen unde daz harphen spil,
die tambûr unde die vlöuten
vil manec ors dâ vröuten
schoen unde wunneclich getân.
von persîâ der soldân
unde der von spangen lânden
mit ellentrîchen handen
einhalp den turnei hielten.
des andern teiles wielten
mit ritterlichen dingen
der künec von kärlingen
unde der keiser vollekomen,
als ir dâ vorne hânt vernomen.
Dô wurden beidenthalp mit sporn
diu snellen ors vil ûz erkorn
gehouwen in die sîten.
die rîter sach man rîten
zein ander vluges ûf der wisen.
hie dirre den, der ander disen
begunde zoumen ûf dem plân.
von persîâ der soldân
mit den sînen kam gerant.
der vuorte aleine in sîner hant
ein sper unde ir deheiner mê.
daz wolte gâhes ûf dem klê
vertuon der künec milte.
man sach wol tûsent schilte
ûf in aleine warten,
die glizzen als die garten,
die der meie verwet.
sîn herze sich engerwet
hete ûz swachem muote gar.
er nam partonopieres war,
der ouch aleine vuorte ein sper:
ûf den kam er geriuschet her,
als ob er haete an im gevider.
iedoch nam er den stich ze nider
ûf den grâven wol gezogen
unde brach im an dem satelbogen
daz sper enzwei mit hôher kraft.
daz galt der degen ellenthaft
mit sîner vrechen hende sider.
daz ors warf er hin umbe wider
unde nam ez mit den scharpfen sporn.
hin ûf den soldân hôchgeborn
begunde er wenden sîne just
unde traf in an die lenke brust
alsô geswinde mit dem sper,
daz er viel, des bin ich wer,
ûz dem satel ûf daz gras.
Cursanz, der ûf dem turne was,
begunde von dem stiche
erlachen minnecliche,
wand er im wol von herzen tete.
Klârînen stiez er an der stete
ein wênic mit dem ellenbogen,
durch daz er saehe, wie geflogen
sîn vriunt der küene soldân
waer ûz dem satel ûf den plân.
Nû daz er nider was gehurt
unde in partonopier gespurt
het an der wisen grüene,
dô liez an im der küene
vil hôhe tugende werden schîn:
dem ûz erwelten sarrazîn
brâhte er sâ daz ors hin wider,
ab dem er was gestochen nider,
unde hiez in sitzen drûf als ê.
noch tete er im ze dienste mê,
wan als er an den satel greif,
dô wolte er im den stegereif
mit guotem willen hân gehabt.
dô kam dort her gên im getrabt
sô rehte manic wunder,
daz er im dâ besunder
niht mê gedienen mohte.
swaz im des mâles tohte,
daz tete er unde kêrte dan.
ez hienc an sîme sper ein van
klein unde rehte wîz gevar:
den brâhte er unde vuorte dar,
dâ meliûr sîn vrouwe saz,
unde tete weder wirs noch baz,
wan daz er daz banier sâ
bôt ir wunneclichen dâ
mit beiden henden über sich.
in slehtem sinne einvelteclich
enpfie diu reine süeze daz,
wan si verdâht in leide saz
sô sêre unde in beswaerde,
daz si gar âne gevaerde
mit ir blânken hende zôch
daz sper hin ûf die louben hôch.
unde dô diu schoene daz enpfie,
Partonopier dô tougen lie
von herzen einen siuften tief.
mit sorgen sprach er unde rief
zuo der vil werden keiserîn
 <ach herzeliebiu vrouwe mîn,
waz dulte ich von iu mîniu jâr?
ich hân gesehen iuch vür wâr
ze schaden unde ze leide mir.
mîn trôst, mîn leben daz sît ir
unde aller mîner saelden hort .>
nû daz der guote disiu wort
gesprach, dô kêrte er umbe sich
von sîner vrouwen minneclich
unde wolte sîn von ir gerant.
dô kam diu rotte sâ zehant,
diu dem soldâne bî gestuont.
si tete alsam die vogele tuont,
die stürment zeiner iulen.
mit swerten unde mit kiulen
kam geriuschet manic helt,
der ûf den grâven ûz erwelt
sluoc des mâles unde stach.
ez was in allen ungemach,
daz von im der soldân
was ê gestochen ûf den plân:
des wurden im gevaere
die starken helde maere.
mit swerten unde mit bengeln
huob sich ein solich tengeln
unde slahen ûf in alsô grôz,
sam sich ûf einen anebôz
erhebet in der smitten.
sêr under in enmitten
Partonopier sich werte.
mit grimmen slegen herte
schirmet er daz leben sîn.
unde als in hete gaudîn
beschouwet in der noete starc,
die triwe sîn er dô niht barc
vor dem gesellen ûz erwelt.
er kam gesiuset als ein helt,
der ie nâch hôhem prîse ranc.
mit kreften brach er unde dranc
durch die rotte, biz er kam
hin zuo dem grâven lobesam,
dem er gestuont mit helfe bî.
si zwêne, swaches muotes vrî,
turnierten wider manegen dâ.
mit schilten rôt, grüen unde blâ,
wîz, gel unde gebriunet,
wurden si beziunet
unde umbeslozzen allenthalp,
rehte alsam ein hinden kalp
mit netzen wirt gevangen.
in grôzen unde in lângen
sorgen si dâ rungen.
si sluogen unde drungen,
si stâchen unde stiezen.
bluot unde sweiz man vliezen
in beiden durch die ringe sach.
si liten strengez ungemach
unde angestlîche swaere.
Partonopier der maere
unde der getriwe gaudîn
die tâten offenlîche schîn,
daz si nâch prîse vâhten.
niht anders si gedâhten
wan wie si dâ gewürben,
daz si mit êren stürben
unde in ganzer werdekeit.
ir beider leben was geleit
ûf eine wâge zwîvellich.
des heten si des mâles sich
bewegen alze sêre.
des wart ir muot ûf êre
gestellet deste harter.
si liten grôze marter
von ungefüegen biuschen,
diu den reinen kiuschen
vrouwen gienc ze herzen,
die wol ir beider smerzen
erkanten ûf der mûre.
der schoenen meliûre
was ir nôt unmâzen leit.
Cursanzen dûhte ir arbeit
sô grimmeclichen swaere,
daz der vil tugentbaere
die triwe sîn erscheinte
unde er drumbe weinte
verborgen unde tougen.
die trähen ûz den ougen
begunden im dâ vallen,
daz er doch vor in allen
nâch schamerîcher lêre
verhal unmâzen sêre.
Si liten beide manegen slac.
ûf in zwein sô grimme lac
der turnei dâ besunder,
ez was ein michel wunder,
daz si niht beide lâgen tôt.
nû daz si rungen in der nôt
unde disen grôzen kumber liten,
dô kam von engellânt geriten
der werde künec milte,
der ouch wol tûsent schilte
des mâles vuorte in sîner schar.
er hete dô genomen war,
daz ûf in zwein aleine
diu ritterschaft gemeine
lac unde al der turnei.
des kam er unde brach enzwei
die rotte mit gedrange,
diu den gesellen ange
tete mit stichen unde mit slegen.
man sach dâ swerte vil erwegen
unde ûf heben manegen brügel.
Partonopiere an sînen zügel
was gevallen manic hant,
die lôste der von engellânt
dar ûz mit sînen kreften.
enbinden unde enheften
den grâven er begunde,
daz im dâ niht enkunde
vür baz gewerren noch geschaden.
ouch wart ûz grimmer swaere entladen
der hôchgeborne gaudîn.
mit der vil starken helfe sîn
erlôste den getriwen helt
der werde künec ûz erwelt,
der wol nâch liehtem prîse ranc.
alrêrst erhuop sich grôz gedranc
von sîner ritterschefte,
diu gar mit hôher krefte
streit des mâles unde vaht.
si war sich gâhes unde vlaht
under die gebluomten schar,
die der soldân hete dar
gefüeret bî den zîten.
dô wart ze beiden sîten
geslagen unde gestochen,
gedrungen unde gebrochen,
gestôzen unde gehürtet.
vil orse dâ gegürtet
was mit rîchen borten,
diu kumber zallen orten
enpfiengen mit gedrange.
in wart vil enge unde ange,
wan si niht heten rûmes.
vil bluotes unde schûmes
dranc in ûz der hiute.
die wol gemuoten liute
starke unde ellentrîche
nâch êren vil gelîche
dâ wurben unde rungen.
diu glânzen swert dâ klungen
ûf den gemâlten schilten.
die werden unde die milten
ervâhten gerne ruomes guft.
erfüllet wart der hôhe luft
von ir stimme gelme.
die wol gezierten helme
von slegen liten grôze nôt.
daz wilde viur lieht unde rôt
wart ûz in gedroschen.
des tages niht erloschen
was diu liehte sunne heiz,
dâ von unmâzen schône gleiz
ir wünneclich gesmîde.
der purper unde diu sîde,
daz golt unde daz gesteine
erwelten schîn vil reine
bâren unde brâhten.
dô sich zein ander vlâhten
die rotten wol geblüemet,
dô wart daz velt gesüemet
mit vil hôher minne kraft.
drî künege von der heidenschaft
wurben dâ nâch prîse wol,
der namen ich ensliezen sol
mit kurzen worten al zehant.
Sadoch der eine was genant
unde der ander aspatrîs;
der dritte der hiez margalîs
unde lebte in ganzer werdekeit.
er vuorte ein rîchez êren kleit,
geverwet wol ze ruome.
reht als ein ringelbluome
deck unde kursît wâren gel,
dâ grüene schîben sinewel
stuonden ûfe sam ein gras.
in der iegelichen was
ein adelar von silber wîz.
ûf êre leite sînen vlîz
der selbe tugentveste
unde was der aller beste
von den sarrazînen.
den werden helt gaudînen
begreif er bî dem zoume.
er nam sîn rehte goume
unde wolte in hân enwec gezogen.
dô kam partonopier geflogen
blânc unde wîz alsam ein harm.
er sluoc den künec ûf den arm
sô vaste mit dem swerte guot,
daz er den rîter hôchgemuot
liez von im unde er entweich.
durch den ungefüegen streich
begunde er dannen kêren.
Partonopier nâch êren
warp unde der geselle sîn,
dâ kristen unde sarrazîn
sich zein ander wurren,
sam die sich wol geturren
wâgen durch diu schoenen wîp.
sus buten si dô beide ir lîp
durch meliûren veile
unde wurben nâch dem heile,
daz si die besten hiezen,
die sich dâ sehen liezen.
Ouch was dâ manic ander helt
sô kürlich unde als ûz erwelt,
daz er nâch hôhem prîse ranc.
sich huop von rotten grôz gedranc
ûf dem plâne lieht gevar.
vil manic poinder sich dâ war
zein ander bî den zîten.
dô wart ze beiden sîten
geriten wol nâch ruome.
des wart vil manic bluome
verswechet unde gederret.
dâ wart enzwei gezerret
deck unde wâpenröcke vil.
vür wâr ich iu daz sagen wil,
dâ wurden krôgierer gefröut,
wand ûf den anger wart geströut
samît, gesteine unde edel golt.
si wolten hôher minne solt
ervehten algemeine.
Irekel diu vil reine
nam des blânken ritters war.
si dûhte in ir gemüete gar,
der mit dem wîzen schilte
der möhte wol der milte
grâve sîn partonopier.
daz der getriwe die banier
bôt hin ûf die mûre
der süezen meliûre,
daz nam irekel in den wân,
daz er benamen ûf den plân
waere ân allen zwîvel komen.
von ir besunder wart genomen
hin dan diu schoene persanîs.
die vrouwen edel unde wîs
von meliûre giengen
vil tougen unde viengen
ein grôz rûnen von im an.
Irekel sprach < hâstu den man
gemerket unde erkennet iht,
den man sô rehte wîzen siht
hie rîten ûf dem plâne?>
 <jâ>, sprach diu wol getâne
Persanîs, < ich hân in wol
beschouwet: er ist êren vol
unde ûz erwelter vrümekeit.
kein rîter nie sô wol gereit
noch als edel wart bekant .>
Irekel aber dô zehant
sprach der minneclichen zuo
 <weistu niht, waz er hiute vruo
sprach zuo meliûre,
dô von im ûf die mûre
sîn banier wart geboten ir?
ûz minnecliches herzen gir
hôrt ich in sprechen unde jehen,
er haete ir süezen lîp gesehen
ze schaden unde ze maneger nôt.
er sprach, sîn leben unde sîn tôt
diu stüenden beide in ir gewalt.
der selbe rîter wol gestalt
ûf jâmer leite sînen vlîz.
dâ von sô dunket mich, er sîz
unser vriunt partonopier.
der süeze man rein unde vier
ist ân allen zwîvel hie.
möht ich nû wizzen rehte, wie
der guote vür uns kaeme,
sô daz er mich vernaeme
unde ich redete wider in!
mîn lîp, mîn leben unde mîn sin
umbe in sint betrüebet gar.
mich riwet, daz ich niht getar
komen zuo zim ûf den plân.
owê daz wir niht boten hân,
der in braehte alher ze mir.
got hêrre, wie gewerben wir,
daz wir beide in eteswie
gesprechen tougenlîche hie .>
Der lieben niwe maere
wart dô diu wunnebaere
Persanîs von herzen geil.
si dûhte daz ein grôzez heil
unde ein harte saelic dinc,
daz der getriwe jungelinc
Partonopier dâ solde wesen.
diu maget schoene unde ûz erlesen
von rehter liebe weinte,
wand in ir herze meinte
mit minneclichem muote.
nû meliûr diu guote
erkante, daz die klâren
gegangen von ir wâren
durch rede alsô besunder,
es nam si michel wunder,
waz ir geriune waere.
diu süeze unwandelbaere
wart ir alten riwe ermant,
wan si gedahte sâ zehant,
ir kôsen, daz si taeten,
daz würde von dem staeten
Partonopiere dâ getân.
diu guote hete keinen wân,
daz er noch lebte bî der vrist;
doch wolte si dâ, wizze krist,
besuochen unde beschouwen,
waz die vil reinen vrouwen
von im geriunes pflaegen hie.
diu werde stuont ûf unde gienc
zin beiden an den zîten
unde hiez die künege bîten,
unz si wider kaeme zin.
nû daz si zuo der swester hin
unde zuo persanîse kam,
dô sprach diu vrouwe tugentsam
 <waz gespraeches hânt ir zwô,
daz ir besunder sît alsô
von mir gegangen beide nû?
vil schoeniu swester, wie maht du
vor mir verbergen ihtes iht?
ich wânde, daz du niemer niht
verswigest noch verhaelest mich.
ez ist vil gar unswesterlich,
daz du vor mînen ougen
deheine sache tougen
verborgen in dem herzen treist.
swaz du verholner dinge weist,
daz soltest du mir wol enbarn,
wande ich wolte nie gesparn
vor dir weder lîp noch guot.
ich hân den willen unde den muot,
west ich verborgenliches iht,
daz ich des verhaele niht,
erweltiu swester mîn, vor dir.
dâ von du soltest gerne mir
daz selbe tuon her wider noch,
sît ich mit keime valsche doch
engegen dir geworben hân.
hab ich dir ihtes iht getân,
daz wandelbaere dunke dich,
daz lâ versüenen, vrouwe, mich,
swie du gebiutest, hiute.
jô setze ich unde biute
ze bürgen al die saelde mîn,
daz ich nâch deme willen dîn
vil gerne bezzer mîne schult .>
sus bôt diu schoene mit gedult
ze buoze ir einen hantschuoch dar.
diu reine irekel wunnebar
sprach dô bescheidenlîche zir
 <vrouwe, ich wil niht, daz ir mir
deheine bezzerunge tuont.
sît ich von kinde mich verstuont,
sît vernam ich rehte nie,
daz ir getaetent mir noch ie
kein dinc, daz misseviele mir.
mich wundert sêre, wâ von ir
die rede trîbet wider mich .>
 <vil schoeniu swester, daz wil ich
ensliezen dir>, sprach meliûr.
 <mîn angest bitter unde sur
wart von dem gespraeche nû,
daz persanîs haet unde du,
wand iwer rede tougenlich
ermante mînes leides mich
unde mîner alten riwe.
ouch wart mîn kumber niwe
unde al mîn trûren bitter,
dô der blânke rîter
mir bôt sînen vanen wîz.
er leite ûf êre sînen vlîz
sô gar mit ellentlicher kraft,
daz ich bî sîner ritterschaft
an mînen vriunt gedâhte.
dô mir sîn banier brâhte
der helt în mîne wîze hant,
dô wart mîn riwic herze ermant
Partonopieres, wizze krist,
dem er gelîch an êren ist
unde an ritterschefte wol.
owê daz er noch vûlen sol,
der hochgeborne, mîn âmîs,
unde daz sîn wirdiclicher prîs
verdorben sî, daz riwe got.
Partonopier was âne spot
ein spiegel hôher êren.
ich sol nâch im verrêren
die bitterlichen trähene.
swenn ich sîn gewähene,
sô muoz mîn ouge werden rôt.
er ist durch mich gelegen tôt:
daz überwinde ich niemer.
sol mich getriuten iemer
kein ander man, daz ist mîn klage.
biz ûf ein ende mîner tage
muoz er mir zallen stunden
ze herzen sîn gebunden
unde in den muot versigelt sîn.
ich wânde, liebiu swester mîn,
daz du sîn ê gedaehtes hie,
dô persanîs besunder gienc
mit dir an daz gespraeche hin.
dâ von ich her ziu beiden bin
gegangen unde geslichen.
mîn leit ist jâmerlichen
erfrischet unde erniwet.
von herzen mich daz riwet,
daz ich mîn leben ie gewan,
sît daz der hôchgeborne man
unde der vil ûz erwelte degen
Partonopier ist tôt gelegen .>
Die klage treip diu keiserîn.
si liez ir hôhe triwe schîn
dâ werden sunder lougen.
ir spiegelvarwen ougen
von jâmer über liefen.
si zôch vil manegen tiefen
siuften ûz dem herzen.
ir angestlichen smerzen
tete si der swester dâ bekant.
si brach ir vinger unde want
ir hende jâmerlîche.
diu reine tugende rîche
Irekel sich erbarmen lie,
daz diu keiserîn begie
diz jâmer an ir lîbe klâr,
unde daz diu saelege offenbâr
sô marterlîche stuont versent.
si dâchte < ich hân si gnuoc gezent,
die jâmerhafte swester mîn.
nû muoz diu werde keiserîn
von mir getroestet werden.
man sol die vriunde ûf erden
ûz leide enbinden schiere.
daz si partonopiere
sîn herze an vröuden hât erlemt,
daz habe ich ir wol în geremt
mit hôher kestigunge sît .>
sus wart irekel bî der zît
mit willen des ze râte,
daz si dâ wolte drâte
die keiserinne troesten
unde ir gemüete roesten
niht lânger in den sorgen.
ir tougenheit verborgen
begunde si mit liebe sagen:
Partonopieres lebetagen
tete si meliûre schîn.
si sprach < vil liebiu swester mîn,
gar edel unde minneclich,
welt ir verkiesen wider mich,
ob ich engegen iu getân
mit keiner slahte dinge hân,
ich wil iu guotiu maere sagen,
unde allez trûren iu verjagen
mit herzen lieben dingen .>
diu keiserîn dô twingen
began ir swester an ir brust.
si wart von ir aldâ gekust
dick unde ze maneger stunde.
mit rôsenvarwem munde
sprach diu wunneclîche zir
 <ach herzenfrouwe, entsliuz du mir
swaz du gebietest, reiniu vruht.
hâstu gebrochen dîne zuht
mit keiner slahte dinge an mir,
daz sol vergeben hiute dir
gar lûterlîche ûf erden
von mînem munde werden .>
Irekel wart der rede vrô.
getriwelichen sprach si dô
 <lât allez trûren under wegen!
Partonopier der süeze degen
ist vroelich unde vröudenhaft.
er hât an lebelicher kraft
niht ein hâr genomen abe.
wie sich daz heil gefüeget habe,
daz er noch unverdorben ist,
daz wil ich iu bî dirre vrist
mit rede künden unde enbarn.
ich wolte sîn her ziu gevarn,
dô wart mîn dinc gestellet sô,
daz ich von âventiure dô
z 
Ardenne in daz gevilde kam
unde ich den grâven lobesam
dar inne ze dem mâle kôs.
ich vant unmâzen vröudelôs
den helt partonopieren,
der sich den grimmen tieren
ze spîse wolte hân gegeben.
er haete nâch sîn reinez leben
jâmerclichen dâ verzert:
wan daz er von mir wart genert,
er müeste sîn gelegen tôt.
er was von herzenlicher nôt
gevallen in die swaere,
daz im der lîp unmaere
was unde ouch sîn êre starc.
den grîfen unde den löuwen arc
bôt er sich zeim ezzen,
unde wolte hân vergezzen
aller sîner werdekeit.
in einen holen boum geleit
het er sich als ein wilder gouch.
er gienc des mâles unde krouch
ûf sînen henden als ein vihe.
nû merkent wes ich iu vergihe:
swenn er iht ezzen wolte,
sô sleich er unde holte
loup unde grüene würze.
daz ich die rede kürze,
er was ein halptôter man,
noch hete niht des mâles an
wan ein zebrochen haezelîn.
sîn liehter wünneclicher schîn
was im dô gar entwichen.
erbleichet unde erblichen
was er von herzen leide.
bart unde hâr diu beide
im wâren sô geriuhet,
daz man in geschiuhet
möhte als einen tiuvel hân.
diz wunder haete an im getân
iwer minne, saelic wîp.
er wolte sînen werden lîp
des argen tôdes hân gewenet
unde was sô gar nâch im versenet,
daz er niht anders gerte,
wan daz in got gewerte,
daz er dâ würde schiere
von eime grimmen tiere
verslunden unde verdöuwet.
haet ich in niht erfröuwet
in der vertânen wüeste,
sô wizzent, daz er müeste
verdorben endelichen sîn.
mit rede unde mit dem trôste mîn
überwant ich in alsô,
daz er mit mir ze hûse dô
kêrte von dem walde.
ich half im alsô balde
mit rîcher handelunge,
daz der vil reine junge
kam wider an dem lîbe gar.
sêr unde vlîzeclichen war
nam ich sîn zallen orten.
mit brieven unde mit worten
den tugende rîchen ich betrouc,
wand ich im alsô vil gelouc
von iu, werdiu keiserîn,
daz er sicher wânde sîn,
er haete erworben iwer gunst.
ich schuof alhie mit mîner kunst,
daz er von iu ze rîter wart.
dar nâch kêrt er ûf sîne vart
unde îlte ûz mîner veste
alsô daz ich niht weste,
war sîn lîp waere komen ie.
sît der stunde wart er nie
von mir gesehen noch erkant,
wan hiute, dô sîn werdiu hant
iu den wîzen vanen bôt.
daz ich iu seite, er waere tôt
unde des lîbes worden bar,
daz tete ich iu ze leide gar
durch die grôzen ungedult,
daz ir die triwe ân alle schult
hânt an im zebrochen.
mit zorne ich hân gerochen
den haz an iwerm lebene,
den im sô gar vergebene
mit willen iwer herze truoc.
ir hânt von mir geliten gnuoc
red unde kestegunge sît.
nû dunket mich des, vrouwe, zît,
sît nâch im iwer herze sent,
daz ir lânger niht gezent
werdent von mir noch betrogen.
vil schoeniu swester wol gezogen,
iuch hât geriwen, daz er ie
wart von iu geswaeret hie:
daz prüeve ich unde merke wol.
dâ von getar ich noch ensol
niht lânger strâfen iuch als ê.
verswîgen wil ich hie niht mê
vor iu mîn tougenlichez dinc:
er lebet noch, der jungelinc,
den tugende nie bevilte.
der mit dem blânken schilte
vert als ein rîter ûz erwelt,
daz ist partonopier der helt .>
Diz niwe süeze maere
begunde ir alte swaere
vertrîben meliûre.
mit vröuden wart ir trûre
gemischet unde ir angest dô.
si wart als inneclichen vrô,
daz ir varwe minneclich
des mâles dicke unde ofte sich
verwandelt unde verkêrte.
von liebe ir ouge rêrte
wîplîche von ir trähene saf.
der vröuden klupf ir herze traf
sô vaste bî den stunden,
daz ir nâch geswunden
was von hôher trûtschaft.
vrô unde sêre vröudenhaft
sprach diu werde keiserîn
 <irekel, liebiu swester mîn,
unde ûz erweltiu reine maget,
hâstu die wârheit mir gesaget
von dem getriwen manne,
waz hâstu leides danne
ûz mîme herzen mir getriben!
ich bin gar sorgen blôz beliben,
sam die vröuden rîchen tuont.
ei wie rehte ich mich verstuont,
dô mich sîn glânz belûhte,
daz mich des an im dûhte,
daz er waere mîn âmîs!
dô sich ûf wirdeclichen prîs
der blânke rîter hiute vleiz
unde sô manegen puneiz
vor mînen klâren ougen tete,
dô viel mir an der selben stete
der vriunt in daz gemüete mîn.
ich dâchte, daz mac wol sîn
Partonopier ân allen vâr.
ouch hete ich endelichen wâr:
ez was der grâve wol gezogen.
mîn herze wart dâ niht betrogen
an sîme klâren bilde,
daz mir ze lânge wilde
unde alze vremede was gesîn.
ach herzen liebiu swester mîn,
vor der ich nie kein dinc verbarc,
ez was an im ein triwe starc,
daz er niht wolte werden
ze rîter ûf der erden,
wan hie von mîner hende.
ich liez in sunder ende
mit dienste koufen hôhen prîs,
alsô daz er in knehtes wîs
die zît vertrîben solde,
biz ich im selbe wolte
gürten umbe sich daz swert.
der dinge hât er mich gewert
ân alle missewende,
wand er von mîner hende
enphienc hie ritters orden.
ez ist beziuget worden,
daz er getriwer ist dan ich.
er hât geminnet vaster mich
dann ich in ie getaete.
ei wie der wîbe staete
brach vür der manne triwe!
nû wil der site niwe
unde diu gewonheit werden,
daz die manne ûf erden
sint getriwer dan diu wîp.
Partonopier der süeze lîp
nie sîne staete an mir gebrach,
unde ist mîn triwe gar ze swach
leider worden wider in.
er hât ze grôzen ungewin
getragen durch vil kleine schult.
sîn edel herze mit gedult
von mir gepînet wart ze vil.
darumbe ich trûren lânge wil,
die wîle daz ich leben sol.
vor wandel ist gereinet wol
sîn leben als ein lûter golt.
owê, daz er mir ie sô holt
wart von herzen unde ich hân
wider in sô vil getân,
dâ von er wart beswaeret.
er hât an mir bewaeret
durchnähteclîche sinne,
sît er von mîner minne
darumbe nie gewancte,
daz ich sîn leben trancte
vil nâch biz ûf des herzen tôt.
den kumber ich vür alle nôt
in mîn gemüete spreite,
daz er sich durch mich leite
in die vertânen wüeste,
darumbe daz er müeste
sîn wünneclichez bilde
von eime tiere wilde
verliesen unde den lebetagen.
daz jâmer sol ich tiure klagen
mit ougen unde mit herzen ouch,
daz er nâch sînre spîse krouch
ûf allen vieren als ein vihe.
von wâren schulden ich des gihe,
daz nie niht wart sô guotes
noch alsô reines muotes
sô der getriwe mîn âmîs.
Irekel, daz du saelic sîs!
Hie legen dise rede nider
unde îlen ze den künegen wider
ûf des turnes warte.
dar merken, wie der zarte
Partonopier nâch êren strebe.
swaz nû sîn manheit lobes gebe,
daz prüeven unde schouwen.
got lâze in hie betouwen
sô gar in hôher wirde,
daz er nâch sîner girde
der beste rîter heize,
der in des plânes kreize
sî ze beiden sîten.
er müeze mich erstrîten
ze vrouwen unde ze wîbe.
mîn herze in mîme lîbe
muoz iemer trûren unde klagen,
sol iemen anders hie bejagen
die mîne werde minne .>
sus gienc diu keiserinne
ze den künegen sitzen.
ir muot begunde erhitzen
unde enbran sô schiere
nâch partonopiere,
daz si niht weste waz si tete.
ûf dem wege unde an der stete,
dô si ze den künegen schreit,
wart si von liebe alsô gereit,
daz diu reine guote
vil nâch an hôhem muote
dâ nider was gesunken.
diu minne ir herze trunken
hete dô gemachet,
dâ von ir lîp geswachet
wart an kreften unde ir sin.
dar unde dan, her unde hin
gienc diu schoene alsô verdâht,
sam si waer ûz ir witze brâht:
doch kam si ze den künegen dâ.
zuo den saz si dô nider sâ
nâch vil gezogenlicher art.
Cursanz von ir gefrâget wart
der dinge unde ouch der maere,
wer ûf dem plâne waere
der beste ân allen widerstrît.
dô sprach bescheidenlîche sît
der werde künec milte
 <der mit dem wîzen schilte
der hât den besten prîs bejaget.
daz lât iu, vrouwe, sîn gesaget,
er ist des lîbes gar ein helt.
sô kürlich unde als ûz erwelt
wart noch kein rîter hie gesehen.
wir müezen im des alle jehen,
daz er nâch êren strîte .>
der worte bî der zîte
gap im antwürte klârîn.
er sprach < lât dise rede sîn.
von persîâ der soldân
der koufet ûf dem grüenen plân
ouch vil maneger êren hort.
nû schouwet, wie der süeze dort
vert geblüemet schône
unde nâch der minne lône
stellet sîne zuoversiht.
daz rede ich doch darumbe niht,
daz er sî der beste noch.
der mit dem wîzen schilte doch
brîchet vür in an dem lobe.
sîn prîs der vert in allen obe,
die von mir hiute sint gesehen.
sît ich der wârheit iu muoz jehen,
sô dunket mich der blânke helt
an ritters êren ûz erwelt
unde an prîse vollekomen:
er hât den sic alhie genomen .>
Hie mite was diu rede hin,
die si dâ triben under in
von dem wîzen schilte.
Partonopier der milte
der tete ez ie baz unde baz.
sîn meliûr sach gerne daz
unde nam sîn dô genôter war
denn ê, si liez ir ougen dar
ûf in sô balde swingen.
nû kam von kärlingen
der künec aldort her gerant.
der vuorte ein sper an sîner hant,
daz wolte er bî den zîten hân
ûf den keiser dâ vertân,
swie man dâ turnierte doch;
wan der site der ist noch
rehte unde offenlîche erkant
über der vranzeise lânt,
daz man mit swerten unde mit spern
turnieret dâ; wil iemen gern
jostierens mit den scheften,
der mac sich dâ beheften
mit starken stichen manicvalt.
der turnei sam ein strît gestalt
ist dâ ze lânde, wizze krist.
dâ von der künec bî der vrist
von kärlingen aldort her
geriten kam mit eime sper,
daz wolte er hân verstochen
des mâles unde zebrochen
ûf den erwelten keiser,
der niht an êren heiser
geblüemet dâ ze wunsche reit.
mit golde wâren sîniu kleit
gezieret unde beschoenet.
der adelar gekroenet
mit swarzer sîden was dar în
geweben, unde gap liehten schîn
allez daz er vuorte.
der künec balde ruorte
im engegen dort her dan.
der hete wâpenkleider an
mit eime purper, der was blâ,
beströuwet hie, dort unde dâ
mit liljen rôt von golde.
nâch hôher êren solde
ranc sîn edel herze gar.
nû wurden schiere des gewar
die tiutschen rîter ûz erkorn,
daz er den keiser hôchgeborn
mit stichen wolte meinen.
des kêrten si dem reinen
mit einer wol gebluomten schar
sô hurteclîche engegen dar,
daz er unde ors bekâmen
dâ nider ûf den sâmen
vor partonopiere,
der in dâ rach vil schiere,
sam der getriwe neve sîn.
ein sper bôt im dô gaudîn,
mit dem stach er den keiser abe.
daz wart der tiutschen ungehabe,
si wurden leidic drumbe sâ.
doch lâgen si niht lânge dâ,
der keiser unde der künec hêr:
man half in ûf ( waz sol des mê?)
hin wider ûf diu ros zehant.
des wart ein turnei dâ bekant,
daz eime strîte was gelîch.
die tiutschen rîter ellentrîch
mit den vranzeisen vâhten
nâch prîse, wan si vlâhten
zein ander sich mit grimme.
vil manic helle stimme
ûz ir aller munde klânc,
wan si gewalticlichen twanc
der süezen minne boie.
hie < rôme>, dort < monsoie>
wart vil lûte dâ geschrît,
dô sich die rotte widerstrît
in ein begunden stricken.
mit liehten ougen blicken
wart vil kûme dâ bekant,
wer mit ellenthafter hant
nâch prîse werdeclichen streit.
an êren sîner vrümekeit
lützel ieman dâ genôz,
wan diu malîe wart sô grôz
unde des dicken stoubes melm,
daz man enweder schilt noch helm
erkennen mohte drunder.
dâ schiet sich ûz besunder
Partonopier ân itewîz.
sîn niwer schilt von silber wîz
sô wol gebrûnieret was,
daz er alsam ein spiegelglas
durch daz gestüppe lûhte.
gemeine si daz dûhte,
die dâ sâzen ûf der wer,
daz dâ nieman in dem her
sô wol gerungen haete
nâch lobe sam der staete
mit dem wîzen schilte glânz.
sîn vriunt der künec cursanz
im aber hôhes lobes jach.
Klârîn ouch offenlîche sprach,
daz er den künec ûz erwelt
von kärlingen als ein helt
des mâles haete errettet,
dem ûf daz gras gebettet
was mit eime valle sûr.
diu reine süeze meliûr
haet in gerüemet gerne alsame.
dô getorste si vor schame
noch vor wîbes êren
sîn lop dâ niht gemêren,
als ir des was ze muote.
doch wizzent, daz diu guote
versweic niht garwe sînen prîs,
wan sich ir munt süez unde wîs
ein lützel sînes lobes vleiz.
si sprach < ir hêrren, ine weiz,
wes ir jehent alle doch.
der wîze schilt der tuot ienoch
daz aller beste, dunket mich .>
des wart der vrouwen keiserlich
gevolget dâ vil schône.
Partonopier die krône
des lobes unde der êren truoc,
wan er nâch prîse vaste gnuoc
warp mit ellentrîcher wer.
den keiser unde daz tiutsche her
brâht er vil gar ze spotte.
er kunde durch die rotte
vil hurticlichen dringen.
sîn oehein von kärlingen,
der in doch niht erkande,
bôt im dâ maneger hande
zuht durch sîne vrümekeit.
gnâd unde danc wart im geseit
durch daz in der vil staete
von dem keiser haete
erloeset unde enbunden.
er vuorte in bî den stunden.
einhalp ûz dem ringe dan.
 <hêrre>, sprach er, < ich enkan
engegen iwern hulden
niemer gar verschulden
den dienest unde die vriuntschaft,
diu mir ist mit hôher kraft
von iu geboten hiute.
mîn lânt unde mîne liute
die solden ûf der erden
durch iuch gewâget werden,
geschaehe iu mîner helfe nôt .>
Partonopier antwürte bôt
der rede alsô dem neven sîn
 <geloubet>, sprach er, < hêrre mîn,
daz ich hie nû geriten hân
durch iuch mit willen ûf dem plân.
ouch sult ir wizzen, künec hêr,
daz ich iu gedienet mê
hân eteswenne sunder twâl:
ez ist nû niht daz êrste mâl
daz iu mîn helfe ist worden schîn .>
den künec nam der rede sîn
michel wunder, als ich las,
wand er im unerkennet was.
möht im diu state sîn geschehen,
er haete in gerne dâ gesehen.
Nû kam gaudîn gerennet,
der hete schiere entrennet
ir gespraeche, daz si triben.
er sprach < wie sît ir sus beliben
an ritterlichem strîte?
wer ruote bî der zîte,
sô man turnierens pflaege?
wol dan! ez ist unwaege,
daz ir sô stille enthaltent.
die tiutschen rîter waltent
verlüste, die si hânt genomen.
des wellens an iu wider komen,
wan si vil harte muote,
daz iwer lop hie bluote
in ganzen êren werdeclich.
nû seht wâ si berâtent sich
als unverzagte liute,
wie si gerechen hiute
ir schedelichen ungeschiht!
die tiutschen mügent lânge niht
schimpf âne vrumen lîden.
ir kraft wil uns niht mîden,
daz wirt an ir gebaerde schîn .>
alsô geschuof dô gaudîn,
daz er sîn sprâchen lie zehant
unde ûf die tiutschen kam gerant:
die riten im engegenwert
unde heten alle sîn gegert
mit einer joste unmâzen snel.
ir schilte rôt, grüen unde gel
wâren als ein regenboge.
ûz beierlânt ein herzoge
reit ze vorderst an in her.
den stach er ab mit sîme sper
unde greif dô zuo dem swerte,
dâ mite er schaden werte
die tiutschen rîter an der stete.
Partonopier des mâles tete
allez des ein helt bedarf.
ab dem ors er nider warf
manegen ûf den grüenen plân.
von persîâ der soldân,
dô der die manheit an im kôs,
daz er die tiutschen sigelôs
dâ machte mit der hende sîn,
dô swuor zehant der sarrazîn
bî sînen goten allen,
er müeste nider vallen
an êren unde an werdekeit.
hie mite brach er unde reit
durch die rotte schiere.
hin zuo partonopiere
wolte er sâ gedrungen sîn.
dô widerfuor im gaudîn:
der warf in ûz dem satelbogen.
unde als er nider wart gezogen
von dem sarrazîne,
dô liezen in die sîne
wider zuo dem orse niht:
si kâmen alle in einer pfliht
dar über in gedrungen.
den ûz erwelten jungen
sluoc vil maneger unde stach.
Partonopier nû der gesach,
daz sîn geselle gaudîn
leit als angestbaeren pîn,
dô wolte er im ze helfe stân.
owê dô wart im niht getân
diu state von den heiden,
daz er in dâ gescheiden
mohte von dem pîne,
wan der sarrazîne
ob im enthielt sô manec schar,
daz er niender zuo zim dar
gedringen mohte, sô man seit.
dâ von sîn herze trûren leit
beid offen unde tougen.
die trähen ûz den ougen
vielen im von zorne.
unde dô der ûz erkorne
zuo zim niender mohte komen,
dô wart sîn ors von im genomen
ze beiden sîten mit den sporn.
hin ûf den soldân hôchgeborn
mit nîde kam er dô gerant,
den er begunde sâ zehant
ziehen ab dem orse hin.
mit sîner hende huop er in
vür sich zuo dem satele sîn.
den rîchen werden sarrazîn,
der küene was beid unde quec,
wolt er gefüeret hân enwec,
durch daz sîn trûtgeselle
von grôzem ungevelle
mit im erloeset würde gar.
nû wart schiere sîn gewar
des soldânes ritterschaft,
dâ von si kêrten samenthaft
von gaudîne sâ zehant;
Partonopiere nâch gerant
kâmens al gemeine
unde liezen alters eine
den werden rîter lobesam,
der zuo dem orse wider kam
unde erloeset wart alsô.
die sarrazîne ruoften dô
mit hellen stimmen under in
 <nû dar, daz er niht werde hin
gefüeret, unser aller trôst!
ob er niht von uns wirt erlôst,
wir swachen an den êren .>
sus wart in zuo dem hêren
Partonopiere unmâzen gâch.
si kêrten im geswinde nâch
unde schuofen mit ir überkraft,
daz vil schiere wart enthaft
der hôchgeborne soldân.
wand er muost in dâ wider lâzen.
Ein ander ors im wart bereit,
verdaht nâch sîner werdekeit,
dar ûf saz er geswinde.
mit sînem ingesinde
huop er sich an den vieren,
den helt partonopieren:
der muoste grimmen kumber tragen.
mit swerten wart ûf in geslagen
sêr unde krefteclichen dâ.
Gaudîn stuont im ze helfe sâ
mit handen unde mit herzen.
si liten aber smerzen
von slegen unde von stichen.
si wurden herteclichen
gequetschet von den heiden.
ouch tete vil nôt in beiden
der tiutschen liute ritterschaft.
unde dô der künec ellenthaft
von kärlingen daz ersach
unde erkante ir ungemach,
dô rief der hôchgeborne man
sîn ûzerwelte rîter an,
daz si partonopiere
ze helfe kaemen schiere.
er sprach, sît im der staete
dâ vor geholfen haete,
sô wolte er im nû gerne stân
ze staten ûf dem grüenen plân
mit sîner ritterschefte.
sus wart ûz hôher krefte
Monsoie dâ von im geschrît.
er unde die sîne in widerstrît
drungen durch der heiden schar.
hin zuo partonopiere dar
kam der künec ûz erwelt
unde erlôste in als ein helt,
wand er sluoc einen persân,
der hete im aller wirst getân
unde was ûf im gelegen
vor in allen als ein degen,
der sîn hagel wolte sîn.
den selben hôhen sarrazîn
der künec sô geswinde traf,
daz er begunde rôtez saf
ûz sîme verhe giezen.
er muoste balde schiezen
dâ nider ab dem orse tôt.
dâ von huop sich ein michel nôt
unde ein harte grôz geschrei.
der ritterlîche turnei
gedêch nû zeime strîte.
die künege bî der zîte
kâmen alle zuo geflogen,
als man die pfîle von dem bogen
siht riuschen unde snurren.
si vlâhten unde wurren
zein ander sich mit hôher kraft.
der turnei wart sô samenthaft,
daz er dâ schein gesundert.
mit slegen wart gewundert
in allen enden under in.
si wancten her, si wancten hin,
biz ir gedrenge sich gezôch
vür den schoenen turn vil hôch,
dâ meliûr daz reine wîp
unde der siben künege lîp
durch schouwen sâzen inne.
diu süeze keiserinne
sach mit ir liehten ougen an,
daz durch si manic werder man
nâch prîse kunde ringen.
der künec von kärlingen
hete ez wol begangen.
ouch lie sich der von spangen
unde der von tenemarken
in hôhen unde in starken
êren balde kiesen.
Westvalen unde vriesen
begiengen wunder mit ir hant.
der künec wert von engellânt
unde der von orchadîe
mit grôzer massenîe
nâch prîse vâhten lieht gemâl.
von arragûn, von portegâl,
von riuzen unde von schotten
vier künege mit ir rotten
enpfiengen rîcher wirde zol.
ouch tâten ez nâch wunsche wol
der keiser unde der soldân.
dâ streit nâch êren ûf dem plân
der künec von sirîe.
der von barberîe
wart vür in geprîset doch.
von baldac unde marroch
die werden künege beide
nâch lobes underscheide
vermezzenlichen rungen.
die rîchen alle drungen
nâch hôher werdekeit des tages.
ouch nam an êren vil bejages
manic nôtec rîter.
der turnei wart sô bitter
unde diu malîe bî der stunt,
daz maneger dâ ze tôde wunt
wart durch der stahelringe niet.
ahî waz man in dâ verschriet
von rîchen wâpenkleiden,
diu kristen unde heiden
vuorten an ir lîbe!
durch willen schoener wîbe
kouften si der êren solt.
gesteine, purper unde golt
wart verrêret unde versniten.
dâ wart gedrungen unde geriten,
geslagen unde gestôzen.
diu scharpfen unde diu blôzen
swert dâ lûte erklungen.
diu vogelîn diu sungen
dâ bî suoz unde schône.
von dem zwivalten dône
die lüfte wurden alle
unde von dem lûten schalle
ob in erfüllet harte.
sich vlaht part unde parte,
rott unde rotte war sich dâ.
diu wâpenkleit rôt unde blâ,
grüene, gel, brûn unde wîz
begunden sunder itewîz
dâ lougen von den gesten.
dar under sach man glesten
die rôsen unde der bluomen schîn.
ouch hete sich gemischet drîn
der sunnen blic rein unde glânz.
vil manic schilt dâ wîten schranz
von slegen muoste enpfâhen.
die siben künege sâhen,
daz nieman ûf dem plâne streit
sô wol nâch hôher werdekeit,
als partonopier der helt.
durchliuhtic gar unde ûz erwelt
wart sîn ritterlicher prîs.
der grâve saelec unde wîs
mit kreften an die tiutschen vaht.
wan daz diu trüebe vinster nacht
den turnei mit ir krefte schiet,
sô haete er an der selben diet
manheite vil erzeiget.
an prîse wart geveiget
der keiser von der hende sîn.
unde dô der liehten sunne schîn
was gegangen under,
dô kêrten sâ besunder
die rîter von dem plâne.
Gaudîn der wandels âne
unde der helt partonopier,
die zwêne trûtgesellen vier,
riten ouch ze hûse dan.
ir name in hôhem prîse bran
als ein liehter kerzen glânz.
der werde künec cursanz
in beiden hôher êren jach.
unde dô partonopieren sach
von dannen kêren meliûr,
dô wart ir ungemüete sûr,
durch daz si bî der stunde
niht mohte noch enkunde
mit im gereden eteswie.
besunder si dô balde gienc
von den künegen al zehant.
si vielt mit jâmer unde want
ir hende lûter unde weich.
von sender noete wart si bleich
aber als ein tôtez wîp.
si wânde ir lieben vriundes lîp
niemer mê beschouwen;
dâ von der werden vrouwen
wart ûf ungemüete gâch.
diu reine sach im allez nâch,
biz der getriwe hêrre
von ir gereit sô verre,
daz si sîn niht mohte mê
gesehen . daz tete ir sô we,
daz ir entweich varw unde kraft.
beswaeret unde jâmerhaft
sprach diu vrouwe hôchgeborn
 <von himele keiser ûz erkorn,
erbarme sich dîn güete
über mîn gemüete,
daz ist in leide sus begraben.
sô lâz ouch dîne milte haben
erbarmede über mînen lîp.
waz rede ab ich unsaelic wîp?
mir sol von rehte sîn verseit
dîn helfe unde dîn erbarmekeit,
wand ich si beide hân verworht
dâ mite daz ich unervorht
an triwen mînen vriunt verriet,
den ich von mîner hulde schiet
ân alle schult vergebene.
dêswâr, ez lît vil ebene
daz ich helfelôs bestân.
wer solde mîn gnâde hân,
sît ich in sunder gnâde lie,
der mich hât von herzen ie
geminnet âne lougen?
dô sîniu schoenen ougen
vor mir überliefen
unde er vil manegen tiefen
siuften lie von herzen,
dô solde ich sînen smerzen
erbarmeclichen hân bedâht.
von wâren schulden bin ich brâht
in trûren unde in klagende nôt.
unde waere iht ergers dan der tôt,
daz solde lîden ouch mîn lîp.
wir hân daz reht, wir armiu wîp,
daz wir trûren, sô die man
kein ungemüete vellet an
von herzenlichen sachen.
wir weinen, sô si lachen,
unde unser wîplicher name
twinget uns von rehter schame,
daz wir niht entsliezen in
getürren manegen ungewin,
den wir durch si ze herzen tragen.
sîn leit durchgründen unde sagen
mac der man dem wîbe wol:
kein wîp dem manne künden sol
ir ungemüete sorgen rîch.
dâ von ist ez vil ungelîch:
uns armen wîben ist gegeben
alhie ein harte trûric leben
unde trûreclichez herzen sêr,
daz uns beswaeret iemer mê.
daz ist an mir nû worden schîn.
mîn hêrre unde der geselle mîn
weiz nû lützel mîner klage,
wande ich stirbe ê daz ich sage
mîn herzenlichez trûren im.
den tôt ich endelichen nime,
ê daz er mînen muot ervar
unde er bevinde, daz ich gar
ze grunde bin nâch im versent.
ich hân mîn herze ûf in gewent
unde dar zuo leben unde sin.
owê nû vert er von mir hin,
sô daz er niht erkennet,
daz mîn gemüete brennet
nâch sîner werden minne gar.
der süeze nimt vil kleine war,
daz mir nâch im ist alsô wê,
wand er mich lîhte niemer mê
beschouwet hie ûf erden.
wie sol mîns leides werden
rât von êwe zêwe?
in tiefer noete sêwe
versenket muoz mîn herze sîn.
ich lîde grundelôsen pîn,
der hôhes muotes mich verhert,
ob er alsô von hinnen vert,
daz er mich niht gesprîchet.
mîn herze in stücke brîchet
von märterlicher ungeschiht,
kum ich zuo sîner rede niht
unde ob er mich niht wil gesehen.
nû wie sol aber daz geschehen?
ich bin ein wîp unde er ein man:
dâ von getar ich noch enkan
von schamelicher blûcheit
im künden mînes herzen leit,
daz mir sô vaste wirret,
unde bin alsô verirret,
wan ich enweiz niht, waz ich tuo.
mir vliuzet êwic trûren zuo,
daz ich mir ze herzen nime.
gên ich dar unde rede mit im,
daz wirt mir sô verkêret,
daz man mîn lop versêret:
ist aber, daz ich lâze
in rîten sîne strâz
daz ich niht rede wider in,
sô vert er in dem muote hin,
daz er beschouwet niemer mê
diz rîche . owê mir armen, wê,
daz ich mîn leben ie gewan!
Partonopier, getriwer man,
wirde ich keines mannes wîp
vür dînen werden süezen lîp,
sô muoz ich sîn vertüemet,
der mich hât enblüemet
an allen saelden iemer,
wand ich enwirde niemer
vrî noch vröudenhaft als ê:
mir ist nâch dir ze tôde wê .>
Die klage treip diu guote
unde het in ir muote
gedenke vür ein wunder brâht.
swer tougenlichen ist verdâht
nâch liebe in rehter ahte,
der hât vil manege trahte:
daz wart an meliûre schîn.
diu werde süeze keiserîn
viel in die gedenke tief,
daz si des nachtes wênec slief
von herzenlichen sorgen.
si lac biz an den morgen
nâch ir liebe gar versent.
ouch hete sich ir vriunt gewent
slâfes dô vil kleine.
in beiden was gemeine
trûren unde sendiu nôt.
nû daz der liehte morgen rôt
was ûf gegangen unde der tac,
Gaudîn dô lânger niht enlac,
er machte sich ûf harte vruo.
Partonopiere sprach er zuo
 <wol ûf, geselle! ez ist nû zît,
daz ir den ritterlichen strît,
der hiute ein ende nemen wil,
mit êren bringent ûf ein zil.
swaz ir noch lobes hânt bejaget
mit vrechen henden unverzaget,
daz enhilfet niht ein ei,
wirt von iu der turnei
niht nâch prîse zende brâht .>
sus hete schiere sich bedâht
Partonopier, daz er bereit
wart nâch sîner werdekeit
mit aller der gezierde sîn.
er unde der hübesche gaudîn
kêrten ûz vür daz gezelt
unde îlten wider ûf daz velt
vür die stat vil wünneclich.
ouch heten alle künege sich
unde die werden geste
gewâpent in der veste
unde wolten ûf den turnei zogen.
dô kam partonopier geflogen
in die stat durch wîbes lôn.
Herman, der in ze thenadôn
durch sîne valschen raete
dô vor gevangen haete,
der îlte gegen im dort her,
darumbe daz ouch er sîn sper
mit kraft ûf in vertaete.
dô stach in der vil staete
grâve biderb unde quec
dâ nider unde vuorte enwec
sîn ors, daz er umb êre gap:
dâ von sîn lop sich underwap
mit ritterlicher werdekeit.
diu keiserîn des wart gemeit
daz im diu êre dâ geschach,
wan si mit ougen selber sach,
daz er enpfie den rîchen vromen.
ouch was ze helfe schiere komen
al diu werde ritterschaft.
Gaudîn der leite sîne kraft
dar ûf mit hôhem vlîze,
daz er vor itewîze
Partonopieres naeme war
unde in ze ganzer wirde gar
mit sîner helfe braehte,
sô daz er prîs ervaehte
unde daz keiserlîche wîp.
er wolte in vür sîn selbes lîp
zücken unde bringen vür,
darumbe daz er niht verlür
die vrouwen rîch von hôher art.
Herman, der abe gestochen wart
von partonopiere,
der was komen schiere
zorse wider ûf den plân.
er îlte vür den soldân
durch sînen ungetriwen sin.
 <hêrre>, sprach er wider in,
 <der mit dem schilte silber wîz
der leit ûf rüemen sînen vlîz,
wande er sprîchet, daz er habe
hie gestôzen manegen abe,
geworfen unde gestochen.
er giht, er sî gebrochen
vür iuch an hôher werdekeit.
durch got daz lât iu wesen leit .>
Der soldân hübesch unde wîs
gap im der rede in spottes wîs
antwürte, wande er sich verstuont,
same die sinneclichen tuont,
daz herman sich untriwe vleiz.
 <hêrre>, sprach er, < ich enweiz,
waz er von mir habe geseit:
mich dunket, er hab iuch geleit
ûz dem satel ûf daz lânt.
er vuorte ein ors an sîner hant,
daz was iwer, sô man giht.
iedoch enweiz ich rehte niht,
ob er iuch selben staeche drabe.
ich waene, ez im gegeben habe
iwer hant durch miltekeit .>
sus kêrte von im unde reit
Herman, als ich geschriben las.
daz sîn dâ geschimpfet was,
daz verstuont er schiere.
Gaudîn partonopiere
half nâch êren strîten.
si leiten bî den zîten
ûf ritterschaft vil hôhen vlîz.
der blânke schilt von silber wîz
gleiz alsam ein spiegelglas
vür manegen schilt, der schoene was
gesteinet mit saphîre.
von marroch unde von sîre
zwên edele künege rîche
die riten vil gelîche
dâ si prîs enpfiengen
unde ez sô wol begiengen,
daz man in wirde muoste jehen.
si wurden samet dâ gesehen
unde wurben gar mit vlîze,
daz der silberwîze
schilt, der alsô lûter schein,
geswechet würde von in zwein:
si wolten in verdrücken
unde an sich gerne zücken
der süezen keiserinne lôn.
nû weste wol von thenadôn
Herman der zweier künege sin:
dâ von gesellet er sich zin,
durch daz er sich geraeche.
si huoben ein gespraeche
mit ein ander alle drî,
wie si den grâven wandels vrî
von sîner wirde braehten gar.
nû wart ir willen dâ gewar
Gaudîn, wan er si rûnen sach.
dâ von der vil getriwe sprach
zuo dem erwelten dâ von bleis
 <geselle, werder vranzeis,
ir sult vermîden jene drî:
die stênt mit helfe ein ander bî
unde legent hôhe kraft
dar ûf unde al ir ritterschaft,
daz wir von in ze schaden komen:
wir haeten schiere an in genomen
verlüsteclichen ungewin,
ob wir under si dort hin
nû kêrten alters eine .>
Partonopier der reine
durch die rede niht enliez
daz in gaudîn vermîden hiez:
er nam daz ors mit scharpfen sporn.
alsam ein rîter ûz erkorn
kam er sô hurteclichen dar
geflogen under dise schar,
daz er die rotte gar durchbrach.
durch den schilt er obene stach
von marroch den künec dâ.
er vuorte in eime velde blâ
von golde ein wildez eberswîn,
daz eine krône silberîn
truoc vil wol gereinet,
diu schône was gesteinet
mit smaragden grüene.
Partonopier der küene
stach ûf den schilt gar sêre.
an sîner widerkêre
sach man in vrevellichen varn.
er warf des küneges swester barn
von sîrî ab dem satele nider.
daz rach an im der oehein sider,
wande er kam ûf in gehurt,
daz er unde ors vil wol begurt
samet vielen ûf daz gras.
daz ors lac tôt unde er genas.
Sus kam partonopier ze vuoz,
dem ich von schulden jehen muoz
daz er grimmen kumber leit.
er kam ze grôzer arbeit
unde in angest bitter.
der zweier künege rîter
bestuonden in mit nîde gar.
sîn edel swert blôz unde bar
gap er ze beiden henden,
dâ mite er wunder enden
wolt an den widersachen,
wan er begunde machen
alumbe sich dâ wîten rûm.
daz rôte bluot, den wîzen schûm
ûz den orsen er dâ sluoc.
unde dô sîn trûtgeselle kluoc
in den noeten in gesach,
dô reit er gâhes unde stach
den künec von sîrîe,
daz der wandels vrîe
von dem orse nider saz:
dâ von die sarrazîne laz
wurden hôher wunne gar.
von partonopiere dar
kêrtens al gemeine
unde liezen alters eine
den hôchgebornen jungelinc,
durch diu vrümeclichen dinc,
daz si dem künege hülfen wider
ûf sîn ors, von dem in nider
Gaudîn gestochen haete.
Herman der morttaete,
dô der gesach die heiden
sus gâhen unde scheiden
von partonopiere dan,
dô rief er sîne rîter an
unde die sarrazîne sider.
er hiez si balde kêren wider
zuo partonopiere,
darumbe daz der viere
ze tôde würde erslagen sâ.
er sprach, ob er genaese dâ,
si haeten iemer mêre
verloren prîs unde êre.
Sus kam er selbe hin gerant
an den grâven ûz erkant,
der vor im ûf der heide stuont.
alsô die triwelôsen tuont,
sus wolte er sich dâ rechen
unde in ze tôde stechen
vaeringen unde entwerhes.
einhalp der sîten verhes
begunde er im dâ râmen.
dô wancte im ûf dem sâmen
Partonopier der guote:
mit kündeclicher huote
sîn leben er bewarte.
vil sêre unde ouch vil harte
daz swert er ûf ze berge huop.
mit deme sluoc er unde gruop
Hermanne durch daz hirne:
den helm unde ouch die stirne
schriet er im ûf den munt zetal.
des nam er einen swinden val
ab dem orse küene.
mit bluote wart der grüene
plân von im geroetet.
unde als er was getoetet,
dô wart den sînen über in
vil gâch, durch daz er würde hin
von in gefüeret alsô tôt.
in allen wart zuo zim sô nôt,
daz si partonopieres dâ
vergâzen ûf der heide sâ.
Der tete dô weder wirs noch baz,
wan daz er ûf daz ors gesaz,
daz hermannes was gesîn.
der ellenthafte gaudîn
half im dar ûf . mit êren
begunde er dannen kêren
unde vor in allen dâ genas.
der turnei zeime strîte was
Hermanne dâ gevallen.
Partonopier in allen
muoste an prîse ligen obe.
Cursanz in aber dâ mit lobe
vlôrierte sunder lougen.
ouch was er in den ougen
Meliûre niht ein dorn.
von bleis der grâve hôchgeborn
unde der getriwe gaudîn,
die liezen beide werden schîn
ir manheit unde ir hôhe kraft.
si brâchen durch die ritterschaft,
alsam der wilde sturmwint
durch die boume ân underbint
riuschet mit der krefte sîn.
gewaltic kleiner vogellîn
wart nie sô vaste ein adelar,
sam si dâ wâren maneger schar,
durch die si drungen unde riten.
ouch hete dâ sô wol gestriten
von persîâ der soldân
nâch hôhen êren ûf dem plân,
daz im holdez herze truoc
Partonopier der grâve kluoc
unde in begunde vaste loben.
dâ mohte gaudîn umbe toben,
wand ez in sêre muote.
mit zorne sprach der guote
 <ir welt den soldân rüemen,
der uns hie wil vertüemen
unde uns widerwertec ist?
er kêret allen sînen list
dar ûf hiut unde gester,
daz er uns hie gelester
unde uns itewîz getuo.
dâ von ir hânt guot reht dar zuo,
daz ir mêret sînen prîs .>
Partonopier der grâve wîs
wart schämic von der rede sîn.
er vorhte sêre, daz gaudîn
der süeze untriwen laere
gedaehte, daz er waere
verzaget an sînem muote.
dâ von der hübesche guote
begunde ûf den vil zarten
soldân aber warten
mit ougen lûter unde klâr.
er gerte, daz im offenbâr
ein schade von im geschaehe,
durch daz gaudîn ersaehe,
daz er durch zegelichen sin
niht haete dâ gerüemet in.
er nam sîn vil genôte war.
ûf den kürlichen heiden dar
begunde er balde dringen.
sîn oehein von kärlingen
unde al sîn werdiu ritterschaft
die kêrten mit im samenthaft
hin ûf den soldân ûz erwelt,
der sich werte sam ein helt
ir slege unde ouch ir stiche.
doch wart er hurtecliche
von in gedrungen hinder sich,
wan die vranzeise lobelich,
der tûsent wâren an der zal,
die riten zuo zim über al
unde gâben im sô manegen streich,
daz er mit sîner schar entweich
hin überz wazzer al zehant.
er kam mit sîner diet gerant
hin zuo dem turne, wizzent daz,
ûf dem diu keiserinne saz:
aldâ begunde er stille
enthalten, wan sîn wille
stuont ûf ellentrîchen sin.
Partonopier der sluoc ûf in
mit sîme scharpfen swerte,
dâ mite er in gewerte
vil starker biusche manicvalt.
ouch werte sich der heiden balt
unmâzen sêre bî der stunt.
ir beider herze was erzunt
von meliûre minne.
daz diu keiserinne
saz ob in, daz gap in kraft.
si wâren beide unzagehaft
von ir aneblicke,
wan si wurfen dicke
ir ougen an die klâren:
dâ von si küener wâren
unde deste walticlicher striten.
geloubent, daz si kumber liten
von grimmen slegen herte.
ouch wizzent, daz sich werte
vil maneger dâ vil sêre,
der balde streit umb êre
unde durch minne sich lie queln.
wer möhte ir namen hie gezeln,
die nâch hôher werdekeit
dâ rungen ûf dem plâne breit?
si vâhten alle in widerstrît
nâch liehtem prîse bî der zît.
Swaz iemen aber dô geranc
nâch lobe ûf süezer minne danc,
daz wac man allez kleine
biz an die wirde aleine,
die partonopier der helt
unde der soldân ûz erwelt
enpfiengen ze dem mâle.
si sluogen sunder twâle
dar unde dar unde aber dar
ûf die schilte lieht gevar
unde ûf die helme stehelîn.
des wilden viures rôter schîn
vlouc dar ûz in widerstrît.
daz triben si sô lânge zît,
biz diu vil starke müedekeit
ir hôhen kreften an gestreit
unde die werden des betwanc,
daz si dâ sunder iren danc
ûf hôher bêde hielten
noch keiner wer dô wielten,
wan in ir maht vil gar entweich.
daz in ir ellen gar gesweich,
daz schein wol unde lûhte.
Partonopieren dûhte,
daz der soldân waere
küen unde tugende baere,
darumbe er im dâ lobes jach.
zuo gaudîne er dô gesprach
 <benamen dirre werde man
nâch hôhem prîse werben kan
als ein rîter ellentrîch.
kein vürste wart im nie gelîch
an êren, die sîn herze birt.
diu vrouwe, der sîn minne wirt,
diu mac wol iemer wesen vrô .>
Gaudîn sprach mit gespötte dô
zuo dem erwelten jungen
 <ir hânt uns wol gesungen,
waer iemen, der uns gîgete.
daz man noch geswîgete,
sô man niht vehten möhte,
ich waene, daz wol töhte
ze ritterlichen êren.
sol zageheit versêren
iuch an des strîtes ende,
sô wirt iu von der hende
gestôzen al diu werdekeit,
dar în ir wârent ê geleit.
Lât allen zegelichen sin.
ûf den soldân wider hin
geruochent balde stapfen.
an meliûren kapfen
sult ir mit vollen ougen:
sô wirt iu sunder lougen
maht unde kraft gegeben wider.
niht henket iwer houbet nider:
schouwet daz vil werde wîp,
sô wähset iu muot unde lîp
von ir liehten angesiht .>
Partonopier dô lânger niht
begunde stille enthalten:
hin an die wol gestalten
warf er ûf diu ougen sîn.
diu gap sô wünneclichen schîn
dem ûz erwelten süezen man,
daz er sîne kraft gewan
unde alle sîne maht hin wider.
in den satel vaste nider
begunde er sich dô senken:
vormieren unde lenken
wolt er sich ûf ein strîten.
den schilt ze sîner sîten
begunde er twingen rehte.
von gaudînes knehte
wart im ein ungefüegez sper
erboten willeclichen her;
daz nam er âne kriegen.
die schenkel er dâ vliegen
lie ze berge unde ouch ze tal.
in truoc sîn ors hin ûf daz wal
dem soldâne engegenwert.
der hete sîn ouch dâ begert
mit eime schafte, des er wielt.
den brach der heiden unde spielt
ze sprîzen ûf dem schilte sîn,
sô daz ein wîtez loch dar în
gestochen wart von der geschiht.
ouch haete dâ gevaelet niht
Partonopier, wan er stach in
in den helm sô vaste hin,
daz er umb daz houbet
vil sêre wart betoubet
unde im der gebel unde der kopf
begunde alumbe sam ein topf
dâ zwirben ûf dem anger.
dar nâch enbeit niht lânger
der grâve biderb unde kluoc:
daz swert begreif er unde sluoc
in aber ûf den glânzen helm
sô vaste, daz er in den melm
was vil nâch gestrûchet nider.
Partonopier wolt in dô wider
gerne trîben in die stat:
dâ von er an der vlühte pfat
in kêrte mit dem zoume
unde nam des rehte goume,
daz er in dâ gewerte
vil slege mit dem swerte.
Seht, alsô treip der edel in
vor im ze der veste hin
mit slegen unde mit stichen,
biz daz er vlühteclichen
kam biz an daz bürgetor.
dâ hielt er eine wîle vor,
unz er ein lützel sich versan.
den künec apatrîsen an
begunde er schrîen, wan der was
mit im dar komen unde las
in sîn herze vesten muot.
er was ein edel rîter guot
unde der besten einer dâ:
des stuont er im ze helfe sâ
nâch küneclichen êren.
er hiez in wider kêren
in der kärlingaere schar
unde îlte er selbe mit im dar
vil drâte unde ouch vil schiere:
dâ von partonopiere
von in beiden wê geschach.
der eine sluoc, der ander stach
ûf in sêre bî der zît.
alrêrst gedêch ûf einen strît
der turnei, wan er toetlich wart.
swaz die heiden an der vart
erstrîchen der vranzeise,
die brâhten si mit vreise
biz ûf den bitterlichen tôt.
von bluote wart diu erde rôt,
daz man vergôz in kübels wîs.
der werde künec appatrîs
verschriet sô rehte sêre
den schilt partonopêre,
daz im daz halbe teil enpfiel.
in zorne bran er unde wiel
ûf den grâven wol getân.
er unde der küene soldân
mit slegen tâten im sô heiz,
daz im der angestbaere sweiz
durch die stahelringe vlôz.
von swerten lûter unde blôz
wart im sîn kumber alze sûr:
dâ von diu süeze meliûr
begunde sînen smerzen
mit ougen unde mit herzen
gar inniclichen weinen.
der klâren unde der reinen
tete sîn swaere unmâzen wê.
gebergen mohte si niht mê
daz jâmer unde die trûtschaft,
dâ mite ir herze lac behaft:
daz viur enmac niht lânge sîn
bedecket, wan sîn heizer schîn
ez machet offenbaere;
sam tuont verholniu maere,
diu meldent sich ze jungest ie.
dâ von diu keiserinne hie
verbergen mohte lânger niht
ir senelichen ungeschiht,
die si von herzen liebe truoc.
mit bleiche wart gemischet gnuoc
ir varwe lûter unde glânz.
Irekel unde cursanz
die spürten wol ir ungemach.
dâ von der werde künec sprach
zuo der getriwen künegîn
 <waz mac eht daz maere sîn,
daz iwer swester wünneclich
envärwet alsô vaste sich
unde ûf trûren ist gewent?
nâch liebe sich ir herze sent
unde ir tugende rîcher sin .>
 <nein!> sprach irekel wider in;
 <ich sage iu, waz ir wirret.
si müeget daz unde irret,
sô nû vergangen ist diu zît,
daz man ir lîhte danne gît
einen man, des si niht gert.
geloubent, hôher künec wert,
daz ir anders niht enist .>
sus kunde irekel bî der vrist
ir swester dâ beschoenen.
die starken unde die hoenen
ir herze kumbert, als ich las,
darumbe daz in noeten was
Partonopier ir trût âmîs,
unde daz der künec appatrîs
unde der küene soldân
mit scharpfen swerten ûf dem plân
in sluogen sêre in widerstrît.
Gaudîn stuont im ze helfe sît
unde erlôste in aber dô.
des wart diu keiserinne vrô,
wand ez ir wol von herzen tete.
si zwêne kâmen an der stete
ir schaden mit gewalte wider.
den soldân woltens aber sider
trîben zuo der veste hin,
wan si jâhen under in,
würd er von in gejaget niht
zuo meliûren angesiht
vlühteclichen in die stat,
si waeren beide an êren mat:
er haete ez dâ sô wol getân,
daz man in vür den besten hân
müeste, ob si den sarrazîn
mit kraft niht taeten wider în
unde in ab dem velde triben.
hie mite beiden was bekliben
diu kraft vil gâhes unde ir sin,
daz si mit slegen aber in
vür sich begunden vazzen.
sîn ors macht eine gazzen
mit gedrenge durch daz her
unde îlte enwec ân alle wer,
wan ez begreif der vlühte mez.
dô twungen si mit slegen ez
vür den hêrren sîn zehant.
vür die stat kam er gerant,
dar în begunde er îlen.
doch warf er under wîlen
sich wider umbe engegen in
durch den willen unde den sin,
daz er mit slegen herte
sich ir beider werte.
Daz half in aber kleine.
Partonopier der reine
mit hôhen kreften in betwanc,
daz er dâ sunder sînen danc
in die stat ze jungest reit.
darumbe vaht er unde streit
an den grâven unverzaget,
der in haete drîn gejaget
unde nû dâ lânger niht beleip.
swenn in partonopier getreip
dar în, sô sluoc der soldân sider
in dar ûz vil drâte wider.
daz triben dise zwêne man
sô lânge mit ein ander an,
biz partonopier mit kraft
den soldân küene unde ellenthaft
betwanc ân underscheide,
daz si bestuonden beide
in der küneclichen stift.
mit swerten bitter hantgift
ein ander si dô gâben.
stich unde slac si wâben
sêr unde balde in widerstrît.
der soldân bî der selben zît
in sîn verch von hôher art
von partonopiere wart
geslagen durch die ringe.
diu scharpfe lûter klinge
dranc im în zer weiche
vil tiefe nâch dem streiche,
den im der küene grâve bôt.
sîn wâpenkleit von bluote rôt
wart vil sêre bî der zît.
den herten unde den grimmen strît
triben si biz ûf die nacht,
daz nieman si mit keiner maht
gescheiden mohte sunder.
dô der tac was under
gegangen, dennoch vâhten
die zwêne wol bedâhten
mit ein ander in der stat.
diu keiserîn ûf zünden bat
eine kerzen, hoere ich jehen,
durch daz si künde ir vriunt gesehen:
möht ez mit vuoge sîn gewesen,
diu vrouwe schoene unde ûz erlesen
haet im gegeben einen kus.
nû si gevâhten lânge alsus,
dô wurden si gescheiden.
der eine von in beiden
wart geschicket ûz der stat.
der grâve wert ûf sînen pfat
kêrte von der veste guot.
der soldân hübesch unde vruot
beleip dar inne, als ich ez las.
Partonopier beswaeret was
vil sêre in sînem muote,
wan der getriwe guote
begunde vorhte unde angest hân,
daz der vil werde soldân
geviele baz der vrouwen sîn
dann er, unde daz der sarrazîn
mê lobes haete erworben.
sîn herze nâch verdorben
an vröuden was durch den gedanc.
die süezen keiserinne twanc
daz selbe trûren klägelich,
wan si gedâhte wider sich,
daz der soldân haete
ir reine minne staete
ervohten mit der krefte sîn.
dâ von si jâmer unde pîn
ze herzen unde ze sinne vielt.
der soldân ouch des nachtes wielt
der vorhte bitter unde sûr,
daz er gedâhte, meliûr
möht im niht werden umbe daz:
Partonopier der haete baz
gerungen dâ nâch prîse
dann er; dâ von der wîse
betrüebet wart besunder.
manic man dar under
ouch vil herzen lieben wân
wolt ûf die keiserinne hân.
Partonopier der leite sich
in sîn gezelt vil wünneclich
mit jâmer unde mit leide:
jô giengen im diu beide
mit sorgen ûf dem bette zuo.
Gaudîn hiez in des morgens vruo
ze thenadôn geswinde varn:
wolt er die triwe sîn bewarn,
sô müeste er sich antwürten wider
in diu bant, ûz den er sider
ûf der ritterschefte was.
in diu, als ich dâ vorne las,
solde er wider kêren
nâch ritterlichen êren,
sô der turnei waere dâ
zergangen . dâ von îlte er sâ
mit gaudîne ûf sîne vart.
ze thenadôn in beiden wart
gâch unde ûzer mâzen nôt.
Partonopier gevangen bôt
sich der vrouwen ûz genomen.
der wâren ê diu maere komen,
daz herman tôt gelegen dort
waer ûf der ritterschefte mort:
dâ von diu tugentlîche lie
den hôchgebornen grâven hie
von ir kêren wol gesunt.
er wart gelâzen an der stunt
von ir ledec unde vrî.
des wonte im hôchgemüete bî,
wand er was der gedinge vrô.
Gaudîn unde er die vuoren dô
mit vröuden wider über velt
unde îlten balde in ir gezelt:
dar în sô kâmen si ze nacht
unde lâgen drinne wol bedaht
mit bluomen unde mit rîse.
des morgens dô der grîse
tac ûf dringen solde,
Partonopier dô wolte
niht lânger dâ gelegen sîn.
er sprach < wol ûf, geselle mîn,
wir sulen kêren ûf den plân!
daz urteil hiute sol ergân
von siben künegen ûz erkorn,
wer die vrouwen hôchgeborn
mit ritterschaft erworben habe.
vriunt, dâ von sô lâzen abe
des slâfes, des wir solden pflegen,
unde îlen dar, getriwer degen,
daz wir uns niht versûmen dâ .>
Gaudîn bôt im antwürte sâ
bescheidenlichen unde sprach
 <ruow unde senfticlich gemach
sul wir noch haben lânger,
ê daz wir ûf den anger
von hinnen kêren ûf den jac.
sô wir geslâfen ûf den tac,
vil werder helt vermezzen,
sô trinken danne unde ezzen:
daz gît uns liehte varwe.
dar nâch sul wir uns garwe
mit wâpenkleiden zieren,
als obe wir turnieren
aber wellen ûf dem plân.
sus lâzen denne hine gân
vür die künege rennende:
sô wirt man uns erkennende
bî dem gewaefen lieht gevar,
wan ob wir ungewâpent dar
kaemen ûf die heide,
nieman erkande uns beide
noch würd unser war genomen.
ez ist ouch bezzer, daz wir komen
ze jungest dan zem êrsten.
man luoget niht der hêrsten
sô vaste alsam der lesten.
die tiursten unde die besten
die sint dar komen danne,
unde wirt von manegem manne
ûf uns gewartet bî der vrist:
des niht geschaehe, wizze krist,
ob wir bewegen uns dar zuo,
daz wir komen dar ze vruo.
Dâ von sô bîtent, hêrre mîn;
sô wir enbizzen schône sîn,
sô rîten unde kêren dar
in dem gewaefen lieht gevar,
durch daz man uns dar inne sehe.
unde al zehant sô daz geschehe,
sô binden ab die helme sâ:
diu blôzen antlitze dâ
lâzen ouch beschouwen
die rîter unde die vrouwen,
die dâ sitzen an der wal
unde erteilen über al,
wer meliûren habe erstriten .>
hie mite lâgens unde biten
unz diu liehte sunne erschein.
dô wart ein lützel von in zwein
getrunken unde gezzen.
schier ûf diu ors gesezzen
wârens ouch dô beide.
mit ir wâpenkleide
kâmens ûf daz velt gerant,
dâ man die rîter alle vant,
die dâ ze rehte solden sîn.
Irekel unde diu keiserîn
die liten manege riwe,
durch daz der vil getriwe
Partonopier sô lânge was.
ir herze trûren an sich las,
wan si des wânden under in,
daz er ûf sîne strâze hin
geriten waere bî der zît;
dâ von si beide widerstrît
gar inneclichen weinten.
nû si die klage erscheinten,
dô sach diu schoene persanîs
Gaudînen unde den grâven wîs
dort her geswinde rîten.
des wart si bî den zîten
von herzen inneclichen vrô.
ze meliûre sprach si dô
 <lât iwer trûren, vrouwe guot.
ûf wünnebaeren hôhen muot
sult ir kêren allen vlîz:
der mit dem schilte silberwîz
unde sîn geselle koment dort .>
durch diz maere unde disiu wort
der süezen trûren wart benomen.
ouch wâren si dô bêde komen
schiere ûf eine grüene wisen
ze den künegen unde ze disen,
die ze rehte solden
erteilen, wem si wolten
die keiserinne lâzen.
die selben schône sâzen,
wand in was ein gestüele
gemachet ûf dem brüele,
daz edel unde rîche was.
Partonopier kam ûf daz gras
in wünneclichem schîne
geriten mit gaudîne:
des wart im vil gezartet
unde ûf si vil gewartet
von spiegelvarwen ougen.
Cursanz was âne lougen
ir zweier künfte unmâzen vrô,
wan sîn getriwez herze dô
was gar ûf si gevallen.
besunder ûz in allen
begunde man dô scheiden
vier kristen unde drî heiden,
wan die haeten under in
den aller besten prîs dâ hin
gefüeret vor der klâren.
die selben sibene wâren
besunder ûz genomen dâ,
darumbe daz ir einer sâ,
dem ez erteilet würde noch,
die vrouwen solde haben doch,
unde daz die sehse waeren
vor der minnebaeren
iemer ledic unde blôz.
Partonopier unde sîn genôz
ab dem houbte bunden
ir helme ze den stunden
unde liezen ir antlitze bar.
diu wâren beidiu wünnevar.
Ouch wart diu keiserin besant
unde irekel dâ zehant
ûf die wisen grüene,
dâ manic rîter küene
si von herzen gerne kôs
durch daz wunder endelôs,
daz von schônheit an ir lac.
reht als ein wolkenlôser tac
vrouw meliûr kam glîzende.
des wart sich maneger vlîzende,
daz er si dâ gesaehe.
sô lûter noch sô waehe
nie lebendiu krêâtiure wart,
als ir lîp von hôher art
unde ir gewant erlûhte.
Gaudînen wol bedûhte,
daz niemer künde werden
sô klârez hie ûf erden
sam diu keiserinne.
doch wurden sîne sinne
an ir swester baz gewant.
Irekel diu viel im zehant
tiefe in sînes herzen grunt.
swie diu vil reine bî der stunt
niht sô wünnebaere
unde alsô kürlich waere
sam ir swester meliûr,
doch sô wart sîn gemüete sûr
nâch ir werden minne.
nû daz diu keiserinne
geslichen ab dem turne was
durch die wisen unde daz gras,
dô giengen ir engegen sâ
die siben hôhen künege dâ,
an êren ungeletzet.
von den wart si gesetzet
ûf daz gestüele unmâzen glânz.
der werde künec cursanz
an ir rehten sîten
saz nider bî den zîten:
daz lie diu reine sunder haz.
Klârîn zer lenken hende saz
unde ir getriwen swester lîp.
an daz vil keiserlîche wîp
wart gesehen dicke
von liehter ougen blicke,
die dâ wurden zir gewent.
nâch ir minne wart versent
vil maneges edeln herzen muot.
Partonopier der grâve guot
lie sîner klâren ougen bolz
an die keiserinne stolz
vil ofte vliegen unde varn.
dar nâch begunde er denne warn
des soldânes tougen.
sîn vorhte sunder lougen
unde sîner sorgen volleist
lac an den dingen aller meist,
daz er dâchte wider sich,
daz diu vrouwe keiserlich
dem sarrazîne ûf erden
ze teile solde werden.
Diz was sîn angest an der stunt.
sîn herze was nâch ir verwunt
vil nâch biz ûf der sêle tôt.
ouch tete ez im entriwen nôt,
daz er si vaste meinte,
sît daz diu wol gereinte
sô rehte gar durchliuhtic was.
swaz man von schônheit ie gelas,
daz ist gar ein gunterfeit
biz an die liehten klârheit,
der an ir lac ein wunder.
si warf ir ougen zunder
in maneges herzen sinne,
daz nâch ir reinen minne
sêr unde tobelichen bran.
vil manic heidenischer man
haete dâ getoufet sich,
durch daz diu vrouwe minneclich
ze manne haete sîn begert.
nû daz diu keiserinne wert
dâ nider was gesezzen,
dô sprach ein künec vermezzen,
der ansors geheizen was,
 <vrouw, aller staete ein adamas
unde ein spiegel hôher tugent,
iwer keiserlîchiu jugent
unde iwer schoene manicvalt
hât manegen rîter, jung unde alt,
ûf disen plân gelocket her,
daz er mit schilte unde ouch mit sper
durch iuch ze wunsche hât getân;
ûz den wir hie gelesen hân
unde einhalp hin gescheiden
vier kristen unde drî heiden,
ûf die gebelzet ist diu kür.
swer under den hie brîchet vür
unde er gelît den sehsen obe,
beide an êren unde an lobe,
dem ist daz heil gevallen,
daz er iuch vor in allen
triuten unde haben sol.
die sibene bekenne ich wol,
an den gelegen ist der prîs.
ich wil nû, keiserinne wîs,
ir lop ze liehte bringen.
hie stât von kärlingen
mîn hêrre, ein werder künec hôch,
der sich von strîte nie gezôch
durch keinen zegelichen muot.
er ist liutsaelec unde guot,
rîch, edel unde milte.
sîm ûz erwelten schilte
muoz ich hôhes lobes jehen.
der schilte ist lützel hie gesehen,
die bezzer waeren ûf dem plân.
er hât ez sêre wol getân
mit sîner ellentrîchen hant.
dar nâch lob ich von engellânt
den künec edel unde wîs:
der hât ouch werdeclichen prîs
ûf dem plâne an sich genomen.
er ist an êren vollekomen
unde an ritters muote.
von lânden unde von guote
lît an im ganziu rîcheit.
er hât ûf kiuschen muot geleit
unde ûf die wâren minne
sîn leben unde die sinne,
wan er kam niht darumbe her,
daz er mîner vrouwen ger
unde er meine ir süezen lîp.
er wil vermîden alliu wîp
durch got, die wîle er leben muoz.
doch wizzet, daz er hôhen gruoz
unde der werden vriuntschaft
verschulden kan mit hôher kraft,
durch daz man niht enspraeche,
daz er betalle braeche
von wereltlichen êren sich.
der selbe künec lobelich
hât an im rîcher tugende vil.
der dritte, den ich loben wil,
daz ist der werde gaudîn.
der was hie vor ein sarrazîn
unde ist von spangenlânt geborn.
swie niht der rîter ûz erkorn
von edelem küneges künne sî,
doch ist er von gebürte vrî:
daz hân ich wol erkennet.
sîn herze in triwen brennet,
als in dem viure ein edel golt.
ûf minneclicher wîbe solt
sîn ellenthafter wille stât.
wan daz er lützel guotes hât
unde er wol vünfzic jâr alt ist,
sône vinde ich, wizze krist,
an im deheinen wandel noch.
daz sol im hie niht werren doch
an ritterlicher werdekeit.
nâch lobe er ie benamen streit
unde ist gewesen ûz erwelt.
swaz êren aber dirre helt
hât erworben ûf dem plân,
die wil er sîme hêrren lâzen,
daz er si ze stiure habe.
er tuot sich mîner vrouwen abe
mit willecliches herzen gir.
swaz er vorderunge zir
hât, der wil er sich bewegen
durch den jungen süezen degen,
mit dem er ist dâ her gevarn.
der ist des küneges swester barn
von kärlingen, wizze krist.
Partonopier geheizen ist
sîn hêrre, den ich meine.
nie rîter wart sô reine,
von schulden ich des jehen muoz.
von der scheitel ûf den vuoz
hât in got beschoenet,
gezieret unde gekroenet
mit êren sîne erwelte jugent.
er ist ein bluome reiner tugent
ob allen vürsten ûz erkorn.
er ist von hôher art geborn
unde ouch von küneges künne.
ahî wie rîchiu wünne
lît an sîme lîbe!
wol dem vil süezen wîbe,
dem sîn minne wirt beschert.
mîn herze des vil tiure swert,
daz nie kempfe wart sô guot,
wand ez sîn ellentrîcher muot
bewaeret hât ze maneger vrist.
ich wil geswîgen, daz er ist
der beste rîter, der ie wart.
er tuot nâch milteclicher art
mit gâbe solhiu wunder,
daz man im sol besunder
durliuhteclicher wirde jehen.
kein breste wirt an im gesehen,
den got ûf erden ie geschuof.
jostieren ist sîns herzen ruof,
des gert er wol in widerstrît.
daz guot, daz er umb êre gît,
wer mac des komen zende?
er kan mit gebender hende
sich vor schanden vristen.
nû sint genant vier kristen,
die daz beste hânt getân.
der vünfte deist der soldân,
der von der heidenschefte
mit hôher mannes krefte
nâch êren hât gerungen hie.
kein heiden wart sô milte nie
noch sô mähtic, noch sô rîch.
im ist kein sarrazîn gelîch
an küneclicher werdekeit.
die kunst die hât er unde treit
in sîner brust vil ûz erwelt,
daz er an dem gestirne zelt
alliu künfteclîchiu dinc.
er ist ein schoener jungelinc,
der wol kan triuten schoeniu wîp.
vor allen schanden ist sîn lîp
geliutert unde wol getwagen.
er kan wol vliehen unde jagen,
lâzen unde halten.
sîn hant vil manecvalten
prîs hie hât gewunnen.
wan daz er in dem brunnen
des toufes niht gereinet ist
unde daz er niht erkennet krist,
son ist kein wandel mê an im.
doch weiz ich daz wol unde vernim,
daz er sich durch die keiserîn
unde alle sîne sarrazîn
vil gerne toufen lieze,
ob man im daz gehieze,
daz in diu schoene danne
erwelte zeime manne,
swenne er kristen würde.
vil maneger êren bürde
lît an im, daz ist wâr.
der sehste künec offenbâr
hât ouch erwelt vil liehten prîs.
er ist geheizen margalîs,
des man vergezzen niht ensol.
er kan mit urliuge wol
unde ist ein rîter ûz erkorn.
die vînde mügen sînen zorn
wol entsitzen alle vrist.
er hât in strîte manegen list,
der in ûf êre wîset.
der sibende wirt geprîset
von mir durch sîne werdekeit.
in nubîe er die krône treit
unde ist appatrîs genant.
er hât mit ellentrîcher hant
ervohten hie vil êren.
er kan die vînde kêren,
sam der wint die boume tuot.
er ist gewizzen unde guot,
schoen, edel unde wîse.
doch wil er sîme prîse
entwîchen durch den soldân;
wan allez, daz er solde hân
rehtes umb die keiserîn,
des wil er durch in âne sîn,
als ein getriwer heiden.
sus werdent drî gescheiden
von der vorderunge doch,
unde sint ir niht wan viere noch,
der trôst an mîner vrouwen lît.
Gaudîn partonopiere gît
ze stiure sînen werden prîs;
ouch lât der künec appatrîs
sîn êre dem soldâne;
sô wil belîben âne
von engellânt der künec hêr
aller vrouwen iemer mê.
Hie mite sint ir schiere
worden niht wan viere,
die nâch ir minne wellen stân.
der eine deist der soldân,
des muot nâch ir sol ringen.
der ander von kärlingen
ist der junge hêrre wîs.
der dritte der ist margalîs,
von sîre ein werder künec vier.
der vierde wirt partonopier,
der hübsche tugende rîche.
ir hêrren al gelîche,
swer under den der beste sî,
der sol die vrouwen wandels vrî
triuten biz an sînen tôt .>
der rede im antwürte bôt
Klârîn, der sich unrehtes vleiz.
 <her künec>, sprach er, < ich enweiz
waz iemen sprîchet oder sagt:
der soldân mir sô wol behagt,
daz ich erteile ûf mînen lîp,
daz in daz keiserlîche wîp
ze manne erwerben müeze.
der hôchgeborne süeze
der hât ez hie sô wol getân,
daz er vor in allen hân
ze wîbe sol die vrouwen mîn.
ez wart nie rîcher sarrazîn
in aller heidenschaft geborn.
er ist ein rîter ûz erkorn,
der guotes hât unde êren vil.
des alles ich geswîgen wil:
daz er sô reinen willen hât,
daz er sich unde die sînen lât
toufen durch die werden vruht,
daz ist ein tugent aller zuht,
der got von himele gêret wirt
unde diu der kristenheite birt
lop, êre unde ganze werdekeit.
vil saelden ist an in geleit,
der disen drîn ist gar verzigen,
die vür in wellent hie gesigen
an mîner vrouwen lîbe noch.
er hât ir drîer tugende doch
unde ist dar über unde dâ bî
vil rîcher danne ir keiner sî .>
Diz wâren dâ klârînes wort.
die rede brâhte er ûf ein ort
dem grâven zeime valle.
die künege swigen alle
unde hiengen ir antlitze nider,
daz ir keines munt dâ wider
sprach ein kleinez wörtelîn.
dâ von diu werde keiserîn
vil trûric unde leidic saz.
ir herze müete sêre, daz
nieman diz urteil widertreip.
diu süeze jâmerhaft beleip
umb ir gesellen wol getân.
getorste si geweinet hân,
si haete erzeiget michel nôt.
der bitter unde der grimme tôt
wolte ir herzen an gesigen,
darumbe daz sô lânge swigen
die vürsten al gemeine.
geloubent, daz diu reine
was klârîne niht ze holt.
von malbriûn her arnolt,
der biderb unde der staete,
der daz gerâten haete,
daz sich erhuop der turnei,
der brach der vrouwen sorge enzwei
mit sîme trôste wünnesam.
der werde stuont ûf unde nam
sîn hüetelîn mit zühten abe.
er sprach < ir hêrren, sît ich habe
von gote leben unde sin,
sô merkent, daz ich einer bin,
der mit gewizzenheite
nie valsch urteil seite
noch niemer gerne wil gesagen.
dâ von geruochent stille dagen
unde vernement mîniu wort.
durch liep noch leide noch durch hort
die wârheit ich verswîgen sol.
ir sint noch viere, die sich wol
mîner vrouwen hie versehent,
wan in gar wîse liute jehent
vil ganzer êren lobelich.
daz selbe entriwen daz tuon ich
mit willen ûf der erden.
von kärlingen den werden
rüeme ich unde prîse.
schoen, edel unde wîse,
getriwe unde ellenthaft ist er.
mit dem schilte unde mit dem sper
tuot er daz ein rîter sol.
nâch wirden kan geringen wol
der reine wandels vrîe.
der künec von sîrîe
mit willen ouch daz selbe tuot.
er ist hübesch unde vruot,
rîch, edel unde milte.
er hât ez mit dem schilte
unde mit dem sper hie wol getân.
von persîâ der soldân
ist ouch an êren vollekomen.
er hât daz gelt an sich genomen,
daz nie kein heiden wart sô rîch.
im ist kein sarrazîn gelîch
an lîbe noch an guote.
an herzen unde an muote
ist der vil reine wandels vrî.
si sint benamen alle drî,
der ich mit lobe hân gedâht,
an rîcher tugende vollebrâht
unde an hôher werdekeit,
vrouw saelde hât an si geleit
vil wunne mit gezierde.
doch wizzent, daz der vierde
an êren vür si brîchet.
der schoene, der niht sprîchet
unde allez sitzet dâ verdâht,
der ist an prîse vollebrâht
ob allen krêâtiuren.
den jungen, den gehiuren,
den klâren unde den vieren
helt partonopieren
lob ich vür alle künege wert.
ors unde schilt, sper unde swert
hât er wol genützet hie
unde anderswâ, daz rîter nie
diu vieriu baz gebrûchte.
ahî wie maneger strûchte
zetal von sîner hende!
er brâhte alsô zeim ende
den ritterlichen turnei,
daz man sîn lop rief unde schrei
vor in allen ûf dem plân.
nû wie treip er den soldân
gewalticlichen wider în,
den hie der künec klârîn
vür alle rîter loben wil!
hât der soldân guotes vil,
sô hât der grâve tugende mê.
wil sich von heidenischer ê
brechen hie der sarrazîn
durch die vil werden keiserîn,
des sol man im danken niht:
daz durch sînen nutz geschiht
unde gote niht ze minnen.
er wil daz lânt gewinnen
dâ mite unde ein erwünschet wîp.
lieze er toufen sînen lîp
lûterlichen wan durch got,
sô waere ez billich âne spot,
daz man sîn êre sagete.
swenn er daz lânt bejagete
unde mîner vrouwen minne,
sô kêrte er sîne sinne
an sînen alten orden wider
unde leite den gelouben nider,
die wâren kristenlichen ê.
dâ mite waere ouch iemer mê
gestôzen in die heidenschaft
diz künecrîche saeldenhaft
unde diz lânt vil reine.
wir müesten al gemeine
vertüemet ûf der erden
von sarrazînen werden,
wand unser êre manicvalt
diu kaeme denne in ir gewalt:
dâ von behüeten uns durch got.
ich râte daz ân allen spot,
daz wir den soldân abe zeln
unde wir den vranzeis erweln;
der ist ein lûter kristen
unde mac diz lânt gefristen
vor ungelouben alle stunt.
ez ist den kärlingaeren kunt,
daz er des lîbes ist ein degen.
sîn helfe in dicke hât gewegen
mit ellentrîcher stiure.
daz wart an sornagiure
wol unde offenlîche schîn:
den brâhte er mit der hende sîn
ze noeten maneger hande.
ouch hât er hie ze lânde
ûf dirre starken ritterschaft
alsô bewaeret sîne kraft,
daz ich ân allen zwîvel weiz,
daz aller wîten lânde kreiz
sô guoten rîter nie gewan
noch alsô wünneclichen man,
als dirre junger degen ist.
in hât der süeze reine krist
mit alsô vürstelicher tugent
geblüemet gar in sîner jugent,
daz niender lebt nû sîn gelîch.
er ist an hôher gülte rîch
unde ouch von küneges adel komen.
wâ lebt ein man als ûz genomen
unde alsô keiserlichen var
als er ist gar unde gar
an êren unde an lîbe?
mîn vrouwe sol ze wîbe
sich geben im, daz râte ich wol.
ob ez diz lânt berihten sol,
sô mac uns allen wol geschehen.
ûf mînen eit hân ich verjehen
daz beste, des ich mich verstân.
wizz iemen anders ûf dem plân
bezzers iht, der spreche daz.
ist mir diu keiserîn gehaz
durch daz ich hân die wârheit
durnehticlichen hie geseit,
sô hân ich si geredet doch
unde wil si sprechen vür baz noch
die wîle daz ich leben sol,
ich tuo dran übel oder wol .>
Diu schoene wart der rede vrô.
mit rôtem munde sprach si dô
gezogenlîche wider in
 <weizgot, her arnolt, ich enbin
iu gehaz darumbe niht,
daz iwer munt der wârheit giht,
wand ich daz endelîche weiz,
daz iwer herze nie gefleiz
der valschen urteile sich.
ist an dem rîter lobelich
allez, daz ir hânt geseit,
sô lît erweltiu saelekeit
an sîner jugent wandels vrî.
daz aber er sô schoene sî,
sô man iuch dâ hoeret jehen,
des enhân ich niht gesehen
noch enwart sîn nie gewar,
wande ich in gewaefens bar
nie gesach ze keiner stunt.
mir ist sîn manheit worden kunt:
der hân ich beschouwet vil.
dâ von ich gerne muoten wil,
ob an im sî daz wunder,
daz ir uns hânt besunder
geseit von sîner hôhen tugent,
daz ir mich lâzent mîne jugent
mit im verslîzen unde mîn leben,
sô daz er werde mir gegeben
ze hêrren unde ze manne
unde er mich triute danne
beide stille unde offenbâr.
ist aber ez niht allez wâr,
daz ir mir hânt von im geseit,
sô tuot durch iwer saelekeit
unde gebent mir sîn niht.
lât in von mîner angesiht
wider heim ze lânde varn.
geruochent alle hie bewarn
mîn êre unde iwer dinc alsô,
daz wir samet werden vrô
unde unser heil belîbe ganz.
vil werder künec cursanz,
wie swîgent ir sô stille?
nû stât doch iwer wille
ûf die wârheit alle zît,
wan ir vor allem valsche sît
geliutert unde wol bewart.
ich hôrte iuch alle dise vart
ûf der ritterschefte sagen,
daz der wîze schilt bejagen
künde alhie den besten prîs
unde daz er haete in alle wîs
ervohten ganze werdekeit.
des wart unmâzen vil geseit
von iu, vil werder künec, dô.
wie sît ir nû geswigen sô,
daz ir sprechet niht ein wort?
lât ir durch keiner milte hort
daz reht belîben under wegen,
sô muoz ouch iemer sîn gelegen
iwer küneclicher prîs.
ir sît gehoenet alle wîs,
ob ir, getriwer jungelinc,
verswîgent hie durch keiniu dinc
die wârheit lûter unde ganz .>
 <waz sol ich reden>, sprach cursanz,
 <von lûterlicher wârheit?
Arnolt hât si gar geseit,
dâ von sô muoz ich stille dagen.
ob ich in hôrte unrehte sagen,
sô swig ich sô lânge niht.
swaz man partonopiere giht
durchliuhtiger werdekeit,
der ist noch mê an in geleit
dann iemer ûf der erde
von im gesaget werde.
Ob schônheit hilfet unde tugent
keinen man in sîner jugent,
sô weiz ich wol, daz er gesiget
unde er an êren obe geliget
allen künegen rîche.
doch sint hie sumelîche,
die nû die wârheit solden sagen
unde alze stille wellent dagen:
dâ von râte ich, vrouwe guot,
daz ir den soldân hôchgemuot
unde den grâven lobelich
entwâfen heizent beide sich,
durch daz man si beschouwe
unde man erkenne, vrouwe,
ir beider klârheit über al.
sô lât hie ûf einen sal
die werden künege vür iuch komen,
die dar zuo sint ûz genomen,
daz si daz urteil sülen geben.
ûf sîn êre unde ûf sîn leben
vrâgent iegelichen sâ
besunder unde aleine dâ,
wer under disen beiden
von wandel sî gescheiden,
sô daz er müge der bezzer sîn.
hier an sô wirt iu drâte schîn
von in zwein diu wârheit.
ein man daz dinc verholne seit,
daz er verswîget offenbâr.
swer nû die rehten schulde wâr
vor den liuten hie verdaget,
der sprîchet si dort unde saget,
swenne er, vrouwe hôchgeborn,
heinlîche von iu wirt versworn,
daz er bî sînem eide zele,
wen man ûz in ze rehte erwele .>
Der rât die vrouwen dûhte guot
unde manegen rîter hôchgemuot,
der hübesch was unde wol getân.
den grâven unde den soldân
hiez man sich balde scheiden
von ir wâpenkleiden
unde an si legen reht gewant.
diz tâten gerne dâ zehant
die klâren unde die wîsen.
si legten hin daz îsen
geveget wol von liehter art.
der soldân von den sînen wart
nâch vollem wunsche dâ bereit.
si brâhten im daz beste kleit,
daz künec oder keiser ie
getruog ûf ertrîche hie,
von golde unde von gesteine.
sîn her daz wart gemeine
unmüezec mit im an der zît,
durch daz er würde in widerstrît
von in gezieret schône
unde nâch der minne lône
bekleidet dâ ze wunsche gar.
nû wart er alsô minnevar
unde ouch alsô wünneclich
von der gezierde lobelich,
daz maneger dâ begunde jehen,
kein rîter würde nie gesehen
sô schoene ûf aller erden.
sus gienc er vür die werden
Meliûren ûf ir sal.
dô wart beschouwet über al
der sarrazîn von manegem man.
si stuonden wol ein ander an,
der rîter unde daz tiure kleit.
sîn lîp in ganzer schônheit
nâch wunsche sô durchliuhtic schein,
daz vil nâch wâren über ein
die künege mit ein ander komen,
daz sin wolten hân genomen
ze hêrren dâ besunder
durch daz rîche wunder,
daz an im von klârheit was.
sus wart er in dem palas
beschouwet als ein wildez tier.
ouch wart zehant partonopier
bekleit, als ez dô mohte sîn.
sîn vriunt, der werde gaudîn,
vil triwen im erscheinte,
wand er von zorne weinte,
darumbe daz der soldân
sô manegen dûhte wol getân
unde er gerüemet wart sô vil.
vür wâr ich iu daz sagen wil,
daz im der hübesche reine
ein lûter hemde kleine
leite unde ouch zwô hosen an,
wan der vil hôchgeborne man
niht haete mê bî dirre vrist.
sîn wâpengürtel, wizze krist,
mit golde unde mit gesteine
gespenget harte reine,
wart umb in ouch dâ geleit.
diz wâren alliu sîniu kleit,
dâ mite er was gegestet:
sîn houbetloch verbestet
mit eime vaden sîdîn.
gar liehten unde blânken schîn
gap sîn lûter kele dâ.
si was ein lützel eteswâ
râmec unde harnaschvar:
daz ab ir doch niender war
an ir glânze, dunket mich.
gezieret alsô wünneclich
was der wünnebaere,
als ob er niht enwaere
von dem îsen worden sal.
die wîzen vlecken über al,
die dâ glizzen durch den râm,
die wâren als ein liehter krâm,
daz an im wol gemerket wart,
daz diu kele niht von art
gesälwet unde gebriunet schein.
reht als ein altez helfenbein
wîz unde sleht was im der nac.
man sach den ôsterlichen tac
ûz den ougen sîn enbrehen.
sîn klâr antlitze wart gesehen
mit spilnder wünne erfrischet.
gevloezet unde gemischet
sîn varwe stuont genoete
mit wîze unde ouch mit roete
reht als ein hiefenbluome.
eines keisers muome
beschouwet möhte in gerne hân.
sô vlaetec noch sô wol getân
wart nie mannes bilde erkant.
den wunsch truog er in sîner hant
durchliuteclicher schônheit.
den hete got an in geleit
sunder mâze unde âne zil,
wan sîner klârheit was sô vil,
daz niht wandels lac dar an.
swaz ie wandels iht gewan,
daz was im allez vremde.
er kam in sîme hemde
vür meliûren, hôrte ich sagen.
haet er gewant an im getragen,
daz sîner schoene unmâzen vîn
gemaeze waere dô gesîn,
wer möhte danne sînen glânz
erliten hân? er truoc den kranz
der êren ob in allen.
er muoste wol gevallen
der vrouwen unde der ritterschaft
durch sîn antlitze wünnehaft,
daz in der saelden ouwe
bluot als ein rôse in touwe.
Der soldân hete schoene vil:
diu dûhte gar ein kindes spil,
dô man den grâven het ersehen.
si muosten im des lobes jehen
vür den klâren sarrazîn.
durch sînen wünneclichen schîn
vil maneger dâ begunde
erklupfen an der stunde,
der in ze wunder âne sach.
ein grôz geriune dô geschach
von sîner klârheit in dem sal.
si sprâchen tougen über al
 <wir haeten hiute wol gesworn,
daz der soldân hôchgeborn
schoen unde wünnebaere
ob allen künegen waere:
ûz dem wâne sîn wir komen.
der grâve hât an sich genomen
die zuoversiht vil garwe,
wan er ist an der varwe
ein engel unde ein mensche niht.
swaz man ûf erden manne siht,
der schoene ist wider im ein schimel.
in hât der liehte glânze himel
zeime spiegel ûz gesant.
haet er an im ein rîch gewant,
sô laege an sîme bilde
von schoene ein wunder wilde,
daz man sô reines niht gewan .>
sus wart der hôchgeborne man
gerüemet in dem palas.
Arnolt von malbriûne was
von sîner saelekeite vrô.
 <seht, ir hêrren>, sprach er dô:
 <mac diz ein kürlich rîter sîn,
den wol diu werde keiserîn
süle erwelen zeinem man?
nû schouwet in ze wunder an
durch sîne erwelte schônheit;
wande ich hân iu wâr geseit
unde lützel von im iu gelogen .>
 <jâ sîn wir an im unbetrogen>,
sprâchens al gemeine.
 <sô lûter noch sô reine
wart nie mannes bilde mê.
mîn vrouwe zeiner staeten ê
sol in nemen âne spot,
wan er ist wert, sô helfe uns got,
eins ûz erwelten wîbes,
diu saelden unde lîbes
nâch wunsche an ir ein wunder hât.
er ist vor aller missetât
gereinet als ein lûter golt .>
sus vuorte in mîn her arnolt
vür meliûren mit der hant.
 <enpfâhent hie den prisant>,
sprach der getriwe süeze.
 <daz iwer saelde müeze
mit vröuden unde mit êren
sich breiten unde mêren!>
Diu keiserinne meliûr
liez allez ungemüete sûr,
darumbe daz der junge helt
ir zeime hêrren ûz erwelt
unde zeime manne erteilet wart.
ir lîp nâch wünneclicher art
wart hôher vröuden rîche.
doch tete si diu gelîche,
als ez ir waere unmâzen leit,
daz si der jungelinc gemeit
zeime wîbe solde hân.
 <seht>, sprach si, < daz hât getân
von malbriûn her arnolt.
ich was dem soldâne holt:
den hât er mir genomen hie.
swaz mir kam ze schaden ie,
dar zuo was er gedanchaft.
ich wânde, daz diu ritterschaft
waere alsô gescheiden,
daz ich den werden heiden
mir hie haben solde
unde er sich toufen wolte
gerne durch den willen mîn .>
die rede treip diu keiserîn
niht wan durch zuht unde durch gelimpf.
iedoch erkante wol ir schimpf
von persîâ der soldân,
wand er begunde sich verstân,
daz er gehoenet waere gar.
darumbe er dô mit sîner schar
wider heim ze lânde vuor.
bî sînen goten er dô swuor
manegen angestlichen eit,
ê daz er lieze disiu leit
belîben ungerochen,
daz er dâ was versprochen,
ê wolte er drumbe tôt geligen.
daz im diu schoene wart verzigen,
daz müete in alsô sêre,
daz er lîp unde êre
dar ûf begunde setzen,
daz er daz rîche letzen
müeste an vröuden unde daz lânt,
dar inne er wart alsô geschant.
Diz wâgen diu gelieben zwei
ring unde lîhte alsam ein ei,
wan sie die gar verworhten
heiden lützel vorhten
unde der sarrazîne drô.
sêr unde herzenlichen vrô
wurden si dô beide.
mit eime rîchen kleide
Partonopier gezieret wart
unde ouch nâch keiserlicher art
gekroenet werdeclichen hie.
sîn meliûr des kûme lie
vor schamelicher blûcheit,
daz si den jungelinc gemeit
niht kuste vor den liuten.
ir herze kunde in triuten
mit lûterlicher staete gar.
des wart diu werelt wol gewar
an ir ougen blicke.
ir liehtiu varwe dicke
wart beide rôt unde bleich.
diu minne ir ingesigel streich
der klâren under ougen.
er was ir âne lougen
liep vor allen dingen.
der künec von kärlingen
hete sînen vriunt erkant,
Partonopieren, dô zehant;
dâ von wart er hôchgemuot.
daz im geschach êr unde guot
unde er wart ze keiser dô,
des wart er inneclichen vrô
unde al sîn massenîe.
diu reine wandels vrîe
nam zer ê den süezen dâ.
si gap ein patriarche sâ
zein ander unde ein bischof.
dâ von huop sich dâ michel hof
unde ein sô rîlich hôchgezît,
daz man weder ê noch sît
sô keiserlîche nie gewan.
dâ heten vrouwen unde man
wunne unde kurzewîle vil.
daz edel süeze seiten spil
lie man dâ lûte erklingen.
man hôrte dâ wol singen
unde dâ bî schône sprechen.
man sach dâ balde stechen,
bûhurdieren unde tanz.
diu liehten kleider unde glânz
man dâ schône liuhten sach.
vröud unde ritterlich gemach
enpfiengens al gemeine.
daz golt unde daz gesteine
dâ zierten zallen orten
die gürtel unde die borten,
die man ûf unde umbe truoc.
dâ was der ritterschefte gnuoc,
der man sol ze hove gern.
helfande, löuwen unde bern
zôch man durch kurzewîle vür.
swaz eht nâch edels herzen kür
geheizen vröude unde êre mac,
des wielt man alles unde pflac
nâch vollem wunsche in widerstrît
ze der vil schoenen hôchgezît.
Dâ lebten beide jung unde alt
in hôher wunne manicvalt
ân alle missewende.
unde dô der hof ein ende
mit ganzen êren dâ genam,
dô gap der keiser lobesam
den gernden milteclichen solt.
pfert, kleider, silber unde golt
hiez er in allen teilen mite,
die nâch hübscher liute site
den hof durch helfe suochten.
die sîner gâbe ruochten,
die wurden guotes rîche.
die vürsten algelîche
vuoren hein ze lânde sâ.
Partonopier beleip aldâ
bî sîner meliûre.
si wurden âne tûre
beide rîcher wunne vol.
sô sanfte unde alsô rehte wol
wart nie gelieben als in was.
swaz ich von triwen ie gelas,
daz ist vil gar ein kunterfeit
biz an die triwen staetekeit,
die si truogen under in.
ir trûren allez was dâ hin,
des si dâ vor gepflâgen ie.
Partonopier der lebte hie
in keiserlicher werdekeit.
liut unde lânt was im bereit
ze dienestlichen sachen.
er kunde wol gemachen,
daz man im holdez herze truoc.
er hete süezer wunne gnuoc
mit der vil schoenen vrouwen sîn.
doch wizzent, daz diu keiserîn
niht zoubers kunde mê dô pflegen:
die liste wâren dô gelegen,
der si mit ganzer staete wielt,
daz si partonopieren hielt
alsô, daz er si nie gesach,
biz im diu missetât geschach,
daz er sich von ir hulde schiet
unde in diu muoter sîn verriet,
als ich dâ vorne hân geseit.
si lebten bêde sunder leit
in ganzer wünne bî der vrist
ân allen zouberlichen list.
Nû kam ez bî der zît alsô,
daz der werde keiser dô
reit durch kurzewîle jagen,
unde ez sich haete alsô getragen,
daz ez im ze wunsche ergienc,
wand er nâch sînem muote vienc,
swaz er von wilde wolte.
unde als er wider solde
hin ûz dem walde rîten,
dô hôrte er an den zîten
eines mannes stimme,
diu gar von leides grimme
sô verre durch die boume schal
unde als erbärmeclichen hal,
daz partonopier dar abe
erschrac unde sich sîn ungehabe
harte sêre erbarmen liez.
die jäger unde die hunde er hiez
vor dem walde bîten,
unde kêrte er bî den zîten
ûf eime pfade niht ze breit.
durch wildez ungeverte er reit,
biz in der dôn gewîste dar,
dâ sîn ouge wart gewar
des mannes, der die stimme rief.
sîn trûren was unmâzen tief
unde inneclich sîn ungemach.
nû daz der edel in gesach,
in einen bosch er sich dô barc,
biz er sîn ungemüete starc
vernaeme unde alle sîne klage.
geloubet mir waz ich iu sage:
er lie sô jâmerlich geschrei,
sam der grimme tôt enzwei
sîn herze wolte brechen.
mit wîzen unde mit vrechen
henden roufte er ûz sîn hâr.
von sînem antlitze klâr
vel unde vleisch er zarte.
sîn kleit er niht ensparte,
wand erz von sîner hiute reiz.
er lie manegen trahen heiz
ûz liehten ougen wallen.
vür got begunde er vallen
vil ofte nider unde lac.
unde als er danne des gepflac,
sô spranc er wider ûf iesâ
noch weste wie gebâren dâ
vor jâmer, daz sîn herze twanc.
ze jungest dô unde über lânc
begunde er schelten einen
unde in mit rede meinen,
der von niht ûf guot was komen
unde sich dâ bî haet an genomen,
daz er gelîchsen kunde
den hêrren mit dem munde,
als gnuoge, die von swacher art
sint komen in die hôchvart,
daz si ze hove haben gewalt.
der selben einen dô beschalt
dirre klagebernde man.
mit disen worten huop er an
vil zorneclichen unde sprach
 <pfî dich, vil armez künne swach,
von dem die smaehen komen sint,
gelîchsenaere, bûren kint,
ich muoz dîn leben strâfen.
dîn zunge ist als ein wâfen,
daz guoten man versêret
unde werde liute kêret
ze schedelichem valle.
du bist ein nîtgalle
unde ein zornblâter.
kein viper noch kein nâter
wart nie sô mortlich sam dîn munt.
du maht wol sîn ein vaeric hunt,
der ungewarnet bîzet.
swaz guldîn an dir glîzet,
daz ist ein blîes bouge.
des basilisken ouge
zel ich zuo dir, boese wiht,
der mit sîner angesiht
ermürden kan daz unde diz.
du giftic mol, du slângen biz
in einer kiuschen mägede brust,
du valsch vor aller unkust,
du sünde ob allem meine,
gelîchsenaere unreine,
dîn losen manegen hât geschant.
du stichest als der tarant
unde der egedehsen zagel.
du bist noch wirser danne ein hagel
in ougest unde des merzen regen.
wie kan dîn valschiu lêre pflegen
rîcher vürsten hôchgemuot,
als der wolf der schâfe tuot
in eime trüeben nebele.
du treist in dîme gebele
die schalkeit eines diebes.
dir wart nie niht sô liebes,
daz du liezest ungeniten.
dîn zunge manegen hât versniten
durch der miete willen.
du gift des kokodrillen,
du spinne in einem buosen,
du saf ob aller gruosen,
diu bitter heizet über lût,
du schirlinc unde du bilsenkrût,
dâ von daz hirne wüeten muoz,
du tracken sweiz unde kroten vuoz,
du löuwen zan, du serpant,
du meines bunt, du mordes hant,
du tiuvel ûz der helle
unde allez ungevelle,
an dem lît arkheit mit genuht,
ich meine dich, gebûren vruht,
diu von nihte erhoehet wirt
unde allez übel danne birt
den guoten unde den werden.
in lüften noch ûf erden,
in wazzer noch in viure
wart nie ein krêâtiure
sô gar unreine, wizze krist,
sam dîn verworhtez leben ist,
daz ûf sîme rucke treit
verborgen alle unsaelekeit
unde der schanden überhort .>
diu griwelichen scheltwort
treip der klagebaere.
von herzenlicher swaere
truoc er in im einen soum.
er hete sich an einen boum
geleinet unde stuont alsô
vil harte riweclichen dô.
Partonopier nû daz er in
von jâmer solhen ungewin
sach trîben sêre unde üeben,
dô haete er in von trüeben
sorgen harte gerne erlôst.
durch daz er im dâ gaebe trôst,
sô kêrte er ûz der stûden her,
dâ vil tougenlichen er
hete sich geborgen in.
der riwesaere unde als er in
begunde sehen an der stete,
weizgot dô warp er unde tete
als ein helt küen unde wert:
durch wer sô greif er an daz swert
unde wolte ez ûz gezücket hân.
dô bat in stille lâzen stân
der junge rîter ûz erwelt.
er sprach < vil tugende rîcher helt,
vermezzen unde getriwer,
lât in der scheiden iwer
edel swert vil ûz genomen.
ich bin durch übel niht her komen,
ich wil iuch troesten, ob ich kan.
iu schînet michel jâmer an,
daz wolte ich gerne stillen.
durch aller tugende willen
sô lât mich wizzen unde verstân,
waz hânt die bûren iu getân
unde der armen liute kint,
die sus von iu gescholten sint?
warumbe sît ir in gehaz?
unde weiz ich doch benamen daz
ân allen zwîvellichen spot,
daz arme liute minnet got:
daz wirt dar an vil wol schîn,
daz al die zwelfboten sîn
unde ander sîne knehte
an guote unde an geslehte
swach unde nider wâren.
wie siht man iuch gebâren
wider arme liute sô?>
der rede ein antwürte dô
bôt der jâmerbaere man.
 <hêrre>, sprach er, < ich enkan
iu gesagen anders niht,
wan swâ man nider liute siht
gewinnen guot ûf erden,
dâ nîdent si die werden,
die hôch unde edel sint von art:
wan sô grimmes niht enwart,
sô der von nihte erhoehet wirt.
ein wazzer lützel schaden birt,
daz von alter ie was grôz,
unde schadet vil der beche vlôz,
die von nâtûre kleine sint
unde die der regen unde der wint
hânt gemêret danne.
si tuont gelîch dem manne,
der von nihte erhoehet ist.
ir sprechent, daz der süeze krist
arm unde nider liute
vür die rîchen triute
beide stille unde offenbâr.
daz ist ouch endelichen wâr;
er minnet die vür allez guot,
die willeclîche ir armuot
wellent durch in lîden.
swer aber niht wil mîden
hôchverteclîche sinne
bî sînem ungewinne,
den wil er hazzen iemer,
wand er besitzet niemer
den himelischen palas.
swaz gotes zwelfboten was,
die wielten lützel guotes:
si wâren aber muotes
gar edel unde rîche.
zuo den ich niht gelîche
den armen tugentlôsen,
der smeichen unde kôsen
üebet durch gelîchsen
unde dâ mite rîchsen
beginnet an dem guote.
der ist an sînem muote
ein giftic slânge wilde
unde treit des tumben bilde
an sînem antlitze enbor.
Mareis ein grâve hiez hie vor,
den ich mit ougen selbe sach,
der was an der gebürte swach
unde erwarp dô rîchen hort.
des kunde er mein unde mort
mit grôzen untriwen
an den vil werden briwen,
die von geslehte wâren hôch,
wand er mit valsche in abe zôch
ir güete unde al ir stiure.
dem künege sornagiure,
der in erhoehet haete,
wolt er mit meintaete
prîs unde êre hân benomen.
ich bin des ûf ein ende komen,
daz nie wart sô übels niht,
sô der nider boese wiht,
der mit valschem muote
gesament hât daz guote .>
Nû daz der klagebaere
geseite disiu maere
unde er alsô began verjehen,
daz er mareisen wol gesehen
unde sornagiuren haete,
dô sach in der vil staete
Partonopier genôter an,
wande in sêre des began
dunken an dem maere,
daz er benamen waere
Anshelm sîn getriwer kneht,
der daz kristenlîche reht
unde den touf durch in erkôs,
ich meine den, der in verlôs,
dô der hôchgeborne
mit jâmer unde mit zorne
von im zuo dem walde reit,
als iu dâ vorne wart geseit
unde als ir hânt vernomen ê.
waz touc hie lângiu rede mê?
der niwe keiser ûz erwelt
besach den jâmerhaften helt
sô lânge dâ nâch sîner ger,
biz er gedâhte, ez waere der
ân allen zwîvellichen wân,
von dem ich iu gesaget hân,
daz er getoufet hete sich.
den werden rîter lobelich
begunde er hân vür sînen kneht.
er hete ouch endelichen reht:
ez was der saelige anshelm.
darumbe er lûter stimme gelm
lie von sînem munde;
dâ mite er in begunde
sô rehte schône grüezen,
daz man nie keinen süezen
kneht gesâlûierte baz.
 <anshelm, unde bistu daz?>
sprach der keiser ûz genomen.
 <sô wis mir gote willekomen
tûsent werbe unde dannoch mê.
sorg unde grimmez herzen sêr
muoz an mir iemer sîn gelegen,
sît ich dich, getriwer degen,
geschouwet hân unde vunden .>
hie mite unde an den stunden
kêrte er ab dem pferde hin
unde umbevienc mit armen in
schôn unde minneclîche alsus.
er gap im manegen vriundes kus
an ougen unde an hende.
diu sorge nam ein ende
an in beiden ze der vrist.
wan si vor liebe, wizze krist,
gar minneclichen weinten.
vil wol si dâ bescheinten,
daz si gerne sâhen
ein ander, wan si jâhen
der süezen ougen weide
vil hôher wunne beide.
Ir sorgen sprach diu vröude mat.
den kneht der edel hêrre bat
durch got, daz er im sagete,
waz er sô trûric klagete
unde wen er schülte in zorne.
dô sprach der ûz erkorne,
daz er in die rede sparn
lieze, biz er heim gevarn
ze sîme hûse waere:
sô wolte er im diu maere
entsliezen vor den liuten.
solt er si nû bediuten,
sô würden si ze lânge ein teil.
sus kêrten vrôlîch unde geil
si bêde von dem walde
unde îlten heime balde
zuo der keiserinne,
diu wol nâch hôher minne
enpfie den tugende rîchen gast,
dem ûf der erden niht gebrast,
wande er was gar vollekomen.
diu schoene hete wol vernomen
von partonopiere,
daz anshelm der viere
waere an triwen ûz erkorn
unde ouch von küneges vruht geborn,
dâ von diu reine guote
mit willeclichem muote
daz aller beste im gerne tete.
zehant unde an der selben stete
huop er ûf unde seite
von maneger arbeite,
die der getriwe haete
gedolt durch sîne staete,
sît daz er von im schiet.
Gaudîn unde alliu hovediet
buten herze unde ôren dar:
si nâmen sîner maere war
unde ouch der liehten schônheit,
der wunder was an in geleit.
Sus vienc er an die rede sîn.
er sprach < getriwer hêrre mîn,
dô sich diu zît getruoc dar zuo,
daz ir an jenem morgen vruo
verholne von mir kêrtent
unde ir mîn herze sêrtent
mit leider hineverte,
dô wart mîn trûren herte
unde al mîn sorgen bitter.
ich suochte iuch, edeler rîter,
ûf unde nider bî dem mer.
dô sach ich, daz ein michel her
von liuten in daz wazzer viel
unde daz under gienc der kiel,
der in bereit zer verte was.
kein dinc dar inne mê genas
daz ie lebende wart gesunt,
wan ein schoener jagehunt.
dô mich des ouge hete erkant,
dô wolte er zuo mir an daz lânt
sîn geswummen gerne sider.
nû sluogen in sô vaste wider
die wilden ünde bî der vrist,
daz er niht mohte, wizze krist,
zuo mir geswimmen her ze stade.
sus ranc er in des wâges bade
mit vil manicvalter nôt.
er was nâch gelegen tôt
von kumberlicher arbeit.
unde dô mîn ouge sîniu leit
ersach unde al sîn ungehabe,
dô zôch ich mîniu kleider abe
unde lie mich nider in den sê.
mit swimmen tete ich mir sô wê,
biz ich begreif ze jungest in
unde in ze lânde vuorte hin
mit henden unde mit armen.
unde als ich mich erbarmen
liez alsô daz im was
unde ich im half, daz er genas,
dô lief er zuo mir unde spranc.
an mich streich er unde twanc
den zagel unde daz houbet sâ,
unde wolte niender von mir dâ
komen einen halben vuoz.
vür wâr ich daz sagen muoz,
er wart von mir geheizen swam,
durch daz er in dem wazzer kam
engegen mir geswummen.
ich sage des guoten summen,
dar ûf er leite sînen vlîz.
er was benamen alsô wîz,
daz nie kein swan wart alsô blânc.
sô balde lief er unde spranc,
daz kein wilt vor im genas.
gar michel unde kreftic was
der selbe wunneclîche hunt.
sîn tougen wirt iu von mir kunt:
er was nâch wunsche vollekomen.
ich hete in schiere an mich genomen
nâch sînem ungevelle.
sus wart er mîn geselle
unde ich zehant der sîne dâ.
wir vuoren mit ein ander sâ
bî dem mer ûf unde nider.
ein ander schif daz vant ich sider,
dâ wâren koufliut inne:
die vuoren nâch gewinne
her unde hin, dar unde dan.
die rief ich vlêhelichen an,
daz si mich naemen in den kiel.
zehant ich in sô wol geviel
unde mîn hunt schoen unde vîn,
daz si balde mich dar în
enpfiengen ze der selben zît.
si brâhten mich ze rôme sît
durch prisant einem keiser,
der niht an êren heiser
lebte werdeclichen dâ.
des ingesinde wart ich sâ,
wand er mich lieplîche enpfienc
unde die tugent sîn begienc
an mir durch milteclîchiu dinc.
nû was ein vlaetic jungelinc
aldâ ze hove bî den tagen:
den sach man rîchiu kleider tragen
unde alsô hêrrenlîche gân,
daz ich in dâ wolte hân
vür eines küneges kint vürwâr.
süez unde guot was sîn gebâr,
mit dem sô trouc er als der alp.
ein engel schein er ûzerhalp
unde innen gar des tiuvels barn.
nieman kunde sich bewarn
vor sîner boesen trügeheit.
ûf parât unde ûf gunterfeit
was er alle zît verdâht.
in hete ûf hôhe gülte brâht
sîn smeichen unde sîn kôsen.
gelîchsen unde lôsen
kunde er mit dem keiser wol.
der hof was sînes künnes vol,
daz er mit valsche brâhte vür.
die vürsten rîch von hôher kür
mit kluterîe er dâ verriet,
sô daz er si von gelte schiet
unde leite ez sînen vriunden an.
ich wânde, er waere ein edel man:
dô was er ein gebûre gar,
der boeste, den ie wîp gebar
hie ûf ertrîche.
nie keiner sîn gelîche
vor êren alsô wart behuot.
sîn vater durch sîn armuot
het in daz münster in geleit
dâ vor in sîner kintheit,
unde hete in alten stunden
in der keiser vunden:
von dem wart er alsô erzogen.
er hete im alsô vil gelogen
mit rede unde mit gebaerde,
daz er die bewaerde
wolt an im einer tûben hân.
dô was der wille sîn getân
alsam ein slânge bitter.
die pfaffen unde die rîter,
die dâ ze hove wâren,
die hete er bî den jâren
mit valsche gar verdrücket
unde über si gerücket
sich selben alze sêre.
gar michel was sîn êre,
die er haete in sîner pfliht.
der selbe triwelôse wiht
was hezzic unde nîdic.
vor den liuten lîdic
wolte er sîn mit zühten,
unde kunde nâch in vrühten
mort unde engestlichen mein.
sîn hôchgewalt sô michel schein,
daz er des rîches alles pflac
unde des keisers êre lac
an sîme râte zaller zît.
durch daz er in dem hove wît
haete alsô gehoehet sich,
sô bevalch der keiser mich
in sîne staeteclîche pflege,
alsô daz er mir alle wege
büte dâ geselleschaft
unde mir mit aller sîner kraft
schüef edel unde rîch gemach.
diz wart getân unde diz geschach,
daz er mîn solde pflegen sâ.
nû was ein juncfrouwe dâ,
schoen unde wunnebaere,
diu dem keiser maere
vil harte nâhe sippe was.
si lûhte sam ein spiegelglas
an lîbes êren unde an zuht.
diu selbe sûberlîche vruht
was iglâ genennet.
si wart nâch mir enbrennet,
daz ir muot ûf minne wiel,
wande ich ir alsô geviel,
daz si wânde sterben,
ob si niht möhte erwerben
ze vriunde unde ouch ze trûte mich.
doch hal si dirre maere sich
vor mir sô rehte lânge zît,
daz der vil süezen minne strît
gesiget an ir mit gewalt
unde er si machte dar ûf balt,
daz si mir tete ir jâmer kunt,
wie si biz ûf des herzen grunt
nâch mir enzündet waere.
mich bat diu wunnebaere,
daz ich ir willen taete.
dô was eht ich sô staete,
daz ich ir minne dâ versprach,
wan ich mîn êre ungerne brach
an mîme hêrren tugenthaft.
vorht unde ganzer triwen kraft
verbuten mir daz an den lîp,
daz si würde niht mîn wîp.
Iedoch gelobte ich ir, daz ich,
swenn ez gefüegen möhte sich,
gerne ir willen taete
unde ich mit ganzer staete
ir bieten wolte liebes vil.
ich machte ir alsô manic zil,
des mich staete niht erliez,
daz mich diu schoene drumbe hiez
der vergezzenlîche anshelm.
mich hete ir rôten mundes gelm
unde ir liehten ougen blic
vil nâch geworfen in den stric,
daz ich erfüllen wolte ir muot.
haet ich der triwen niht gehuot,
mîn wille waere an ir getân.
ich kunde ir vor mit listen gân
schôn unde kündeclichen dô.
nû kam ez zeiner zît alsô,
daz ich von geschihte kam
dâ diu maget lobesam
lac an ir bette in eime sal.
die rîter wâren über al
unde der keiser ûz genomen
des mâles ze dem münster komen
mit einer grôzen presse:
si wolten hoeren messe,
unde stuont der palas eine,
in dem diu vrouwe reine
dannoch an ir bette lac.
ez was alrêrst dô worden tac,
dâ von mir übel dâ geschach,
wand ich ir in dem sal niht sach,
sô vinster was dar inne gar.
iedoch sô wart si mîn gewar
unde erhôrte mînen ganc:
dâ von diu minneclîche spranc
ab dem bette engegen mir.
mit willecliches herzen gir
si wolte vâhen mich zehant.
ich brach mich gâhes unde want
ûz ir armen snêwîz.
ze vlühte kêrte ich mînen vlîz
unde îlte von ir schiere sâ.
nû was ein grimmer lewe dâ
an eine sûl gebunden:
der hete bî den stunden
diu bant zebrochen über al
unde kêrte nâch mir durch den sal,
durch daz er mich gevienge
unde an mir begienge
den willen sîn geswinde.
des hoves ingesinde
was algemeine sînen wec,
noch was dâ nieman alsô quec,
der mir ze helfe kaeme dar.
des wart mîn herze vröuden bar,
wan ich in grôze vorhte kam.
mîn lieber hunt, geheizen swam,
dô der gesach mîn angest tief,
an den lewen er dô lief,
den er sô krefteclichen beiz
in die kelen goteweiz,
daz er tôt vor im gelac.
dâ von ich des wol jehen mac,
daz nie wart als edel hunt
gesehen bî deheiner stunt.
Nû daz der keiser lobesam
des grimmen lewen tôt vernam,
dô viel er in sô strengen zorn,
daz er den hunt vil ûz erkorn
hiez werfen einen vels ze tal.
er nam sô schedelichen val,
daz er vil nâch erstorben was.
doch half ich im, daz er genas
unde kam ze lîbe sider.
ich truoc in ûf daz hûs hin wider:
dâ schuof ich im guot gemach,
wan mir sô leide nie geschach,
daz er alsô gewirset wart.
durch sîner hôhen triwen art
generte ich in von sîner suht.
nû was mir diu reine vruht
Iglâ dar under alsô holt,
daz si durch keiner vröuden solt
ir minne wolte lâzen abe.
ze herzenlicher ungehabe
wart si von mîner schulde brâht.
diu schoene was dar ûf verdâht,
wie si vröudenhaft belibe
unde die nôt von ir vertribe,
diu si niht geruowen liez.
ze jungest diu vil reine hiez
den argen triwelôsen wiht,
der mich dâ hete in sîner pfliht,
dêr mich des erbaete,
daz ich ir willen taete:
si wolte im lîhen unde geben
die wîle daz er solde leben.
Nû jach der morttaete,
daz er mit ganzer staete
ir botschaft werben wolte,
unde daz er danne solde
ir tuon mîn antwürte kunt.
dô gienc er wider sâ zestunt
zuo der süezen unde sprach,
daz er mich vünde an êren swach
unde alsô tugende lôsen,
daz ich niht wolte kôsen
wider in ein wörtelîn;
ez würd an mir vil wol schîn,
daz ich waere ein boese wiht;
si solde ir hôhe zuoversiht
von mir kêren an der zît
unde in selben âne strît
minnen gar mit staete.
unde ob si des niht taete,
daz si würde noch sîn wîp,
ez gienge ir weizgot an den lîp,
er wolte deme keiser sagen,
daz si mir holden muot getragen
haete unde ich ir waere bî
gelegen aller sorgen vrî.
Mit dirre vîentlichen drô
wolt er die juncfrouwen dô
vil schiere des betwungen hân,
daz si den willen sîn getân
haete durch der minne solt.
dô was diu liebe mir sô holt
unde ir êren, wizze krist,
daz si wolte bî der vrist
den lîp verlieren unde daz leben,
ê daz si müeste ir minne geben
eime als triwelôsen man.
dâ von sîn herze in valsche erbran
unde in hazze sam ein gluot.
vür den keiser hôchgemuot
gienc er unde seite im sâ,
daz ich der minneclichen dâ
gelegen haete nâhen bî.
des wart der keiser wünne vrî
unde alsô zornbaere,
daz er mir was gewaere
unde alsô vîentlichen gram,
daz er mir sîne hulde nam
unde er mir gruozes niht enbôt.
möht er des mâles mînen tôt
gefüeget mit gelimpfe hân,
daz haete er gerne gnuoc getân:
dâ von sô wart ich sêre unfrô.
vil harte mich daz müete dô,
daz er wider mich niht sprach
unde er mich twerhes âne sach,
swenn er mich grüezen solde,
wan ich des waenen wolte,
daz er waere mir gehaz
durch anders niht wan umbe daz,
daz mîn hunt schoen unde starc
erbeiz den sînen lewen arc.
daz ich verrâten waere
von dem glîchsenaere,
dâ weste ich umbe kleine dô.
bî der zît ergienc ez sô,
daz in den hof ein bote kam
vür den keiser lobesam
unde im dâ seite maere,
daz ein insel waere
dâ bî gelegen in dem mer,
ûz der strîche ân alle wer
in daz lânt ein michel ber,
der schüefe dâ nâch sîner ger
der werlte schedelîche nôt.
vih unde liute waeren tôt
von sîner grimmekeite,
dâ mite er balde leite
den kreiz des mâles wüeste,
wan verderben müeste
swer mit im wolte strîten.
ez würde in keinen zîten
sô rehte grimmez tier erkant,
sô dirre wilde vâlânt,
der liutes haete vil verlorn.
diu rede wart dem keiser zorn,
wande im was diz maere leit
durch des lândes arbeit,
daz mit verlüste wart beladen.
er haete gerne sînen schaden
mit der helfe sîn gewant.
nû seite ich wider in zehant,
liez er mich sîne hulde hân,
ich wolte strîtes dâ bestân
den wilden beren niht ze laz.
unde dô der glîchsenaere daz
erkante, seht, dô was er vrô.
den werden keiser nam er dô
besunder von den liuten hin.
verholne sprach er wider in,
ob er rechen wolte sich,
daz er mit strîte lieze mich
daz angestlîche tier bestân:
sô würde mir der tôt getân
von sîner grimmeclichen kraft.
diu lêre guot unde endehaft
den keiser dûhte bî den tagen,
unde hiez mir daz schiere sagen,
slüeg ich den angestlichen bern,
er wolte hulde mich gewern.
Der dinge wart mîn herze vrô.
zuo der verte wart ich dô
bereit mit mîme hunde.
kein wâfen an der stunde
het ich ze wer begriffen
wan ein wol gesliffen
bîle lûter stähelîn
unde einen bogen hürnîn:
dâ mite kêrte ich mînen wec.
mîn hunt vil edel unde quec
lief mir getriwelîche nâch.
mir wart in die riviere gâch,
von der man seite maere,
daz drinne wonhaft waere
der ungehiure vâlânt.
den selben kreiz ich wüeste vant
beide an liuten unde an vihe.
von wâren schulden ich des gihe,
daz ich kein mensche mohte ersehen,
daz mir künde dâ verjehen,
wâ daz egebaere
tier des mâles waere.
Sus vuor ich dâ hin unde her
suochend allez, wâ der ber
haet in der wilde sîn genist.
ich wolte in slahen bî der vrist
durch sîniu mortlîchiu werc.
nû vant ich einen hôhen berc
vil harte nâhen bî dem mer.
ûf den gienc ich mit mîner wer
durch warten unde schouwen,
ob iender in den ouwen
der ber des mâles waere.
nû was ein insel maere
gelegen in dem wâge wît,
dar inne wonte er bî der zît
unde hete drinne sîn behalt.
von hungernoete manicvalt
was im ûzer mâzen wê,
wande er vant niht spîse mê,
diu sîn narunge waere.
liut unde vihes laere
gemachet hete er disen kreiz.
des tete der hunger im sô heiz,
daz ich in schrîen hôrte sâ.
ouch hete er mich ersehen dâ
vil schiere, dâ von wart er vrô.
her ûz dem werde kam er dô
geswummen an des berges vuoz.
vür wâr ich iu daz sagen muoz,
er was gar michel unde vrech,
dâ bî swarz alsam ein bech
an hâren unde an hiute.
er vraz ors unde liute
unde allez, daz er lebende vant.
der ungehiure vâlânt
kam zorneclîche brimmende,
grisgrammend unde limmende
ûz dem werde nazzer.
er schutte ab im daz wazzer
unde îlte gên mir an den berc,
durch daz er mortlîchiu werc
an mir dâ würken solde.
zerschrenzen er mich wolte
ze kleinen stücken manicvalt.
sô rehte griwelich gestalt
was der gar verworhte,
daz ich in sêre vorhte
unde ich mit dem hunde mîn
nie wolte dar bekomen sîn.
iedoch sô bôt ich mich ze wer.
unde als ich ûz dem wilden mer
den starken unde den grimmen
sach den berc ûf klimmen,
dô lief ich im engegen dar.
unde dô mîn hunt des wart gewar,
daz er wolte her ûf mich,
dô lief er gellend umbe sich
unde wolte mîn dâ hüeten.
darumbe in zorne wüeten
began der angestlîche ber.
nû daz er an mich wolte her,
dô was bereit der starke hunt:
ûf in sô spranc er sâ ze stunt
unde ergreif in obene.
der küene wol ze lobene
ûf im gewalteclichen lac.
durch nûwen unde durch den nac
beiz er in unde zôch in wider
ab dem hôhen berge nider.
der ber niht volleclichen doch
geklummen was ze berge noch
die halden unde die lîten:
daz wart im an den zîten
ein vil schedelicher slac.
der hunt in hinden überwac,
der in zôch alsô ze tal,
daz si nâmen einen val
hie mit ein ander beide.
vil gar ân underscheide
kâmens in den wilden sê.
dô wart in herzenlichen wê
von strîtes noeten under in.
der eine her, der ander hin
zôch sêr unde vaste.
von des hundes laste
mohte sich der grôze ber
niht erloesen dâ, want er
die zene haete in im behaft,
sô daz er niht mit sîner kraft
von im gescheiden kunde.
doch wante er bî der stunde
sich von im ein lützel hin
unde umbegreif mit armen in.
seht, die begunde er brûchen
unde wolte in under tûchen
unde in dem wâge ertrenken,
wand er begunde in swenken
hin unde her, dar unde dan.
darumbe er jâmerlichen an
mich ofte unde dicke blicte,
daz er mir ûf erquicte
daz wazzer ûz dem herzen.
ich weinte sînen smerzen
unde îlte von dem berge wider.
in den sê viel ich dâ nider
mit mînem willen unde swam,
biz ich nâhe in beiden kam.
Sus wolte ich mîme hunde
mit helfe bî der stunde
stillen al sîn ungemach.
unde dô der bere mich ersach
komen, seht, dô liez er in
unde îlte balde zuo mir hin,
als er dô mohte bî der stunt.
iedoch enliez in niht der hunt
an mich rehte komen hie,
wande er zôch in wider ie,
swenne er mir genâhte.
hie mite ich balde gâhte
zuo zim ûf den schaden sîn:
der zinke von dem bîle mîn
schuof sîn bitter ungemach,
wan den sluoc ich unde stach
in sînen veigen lîp iesâ.
von mir wart er geschrenzet dâ
sô rehte sêre bî der zît,
daz im ûz der wunden wît
gienc beide verch unde smalz
unde daz des sûren meres salz
unde daz wazzer gienc dar în.
dô wart vil grôz der smerze sîn
unde ouch sîn ungemüete hôch.
daz wâfen ich her wider zôch,
dâ mit ich in aber traf
in den kopf, daz im der saf
dar ûz des rôten bluotes wiel:
darumbe er sînen wîten giel
entslôz vil schiere ân underbint.
man hôrte in brüelen als ein rint
von sîner angestlichen nôt.
dar nâch lac er schiere tôt
unde erstarp dô sâ zehant.
unde dô mîn hunt daz hete erkant,
dô liez er in unde gienc ich dar.
mit noeten kûmeclichen gar
brâht ich in ûf des lândes griez.
den hunt ich sîn dâ hüeten liez
unde îlte ich zuo den liuten hin.
die bat ich, daz si vuorten in
ze rôme, wande er waere tôt.
sus tâten si daz ich gebôt,
wan si der maere wurden vrô.
vier wägene si gewunnen dô,
dar ûf der vâlânt wart geleit.
in vier stücke man in sneit,
der man iegelichen wagen
ze rôme liez ie einez tragen.
Nû dô der glîchsenaere
vernam diu leiden maere,
daz ich unde mîn getriwer hunt
wider kâmen wol gesunt
unde uns beiden niht enwar,
dô wart er aller vröuden bar,
wand ez im an sîn herze gienc.
der keiser mich vil wol enpfienc,
dar zuo bat er mich tiure sâ,
daz ich im vergaebe dâ,
daz er gar âne schult mîn leben
dem tôde wolte hân gegeben,
wand ez in het geriwen sît,
daz er mich haete bî der zît
ûf mînen schaden ûz gesant.
durch einen vremden prisant
zerteilet wart der grôze ber
unde in daz lânt hin unde her
gesendet manegem hôhen man.
daz houbet wart gesehen an
durch ein unbilde bî der stunt.
si nam daz wunder, daz der hunt
wart alsô getürstec ie,
daz er betwanc den beren hie,
der alsô michel was gesehen.
uns beiden lobes wart gejehen
unde dâ bî ganzer wirde gnuoc.
mîns hêrren gunst ich aber truoc,
der liez mich hân die hulde sîn.
Iglâ diu süeze vrouwe mîn,
diu bran ie rehte drunder
nâch mir alsam ein zunder,
daz in dem heizen viure lît.
der lieben wart ich alle zît
ie werder unde ie trûter vil.
sunder mâze unde âne zil
truoc si mir holdez herze.
sô bitter wart ir smerze,
daz ir ûz den ougen
verborgen unde tougen
vil manic heizer trahen wiel.
ze vüezen si mir dicke viel,
daz ich ir willen taete
unde ir gnâde haete
durch alle mîne saelekeit.
swie vil si mich des an gestreit
mit herzenlicher riwe,
doch wolte ich sô getriwe
dem keiser unde den êren wesen,
daz ich die maget ûz erlesen
gewerte ir süezen bete niht.
dâ von mir niemer mê geschiht
diu state, daz ich müge an ir
volenden mînes herzen gir.
Swie gerne ich daz nû taete
des mich diu reine baete,
sô möht ez nû niht gesîn.
darumbe sol daz herze mîn
an vröuden sterben iemer.
ich enwirde niemer
durch die verlust mir selben holt,
daz ich ir tiuren minne solt
als üppeclichen von mir lie.
swenn ich gedenke rehte, wie
diu süeze nâch mir weinte
unde waz si klage erscheinte,
mîn herze möhte wol enzwei
von leide springen als ein ei,
dem daz viur ze heize tuot.
ich truoc ir alsô holden muot
sam diu reine guote mir,
unde enwolte ir herzen gir
leider niht erfüllen doch.
dâ von sô bin ich riwic noch
unde enwart sît vrôlich nie.
owê mir armen, daz ich ie
des hêrren mîn geschônte,
der mir sît swache lônte
unde mir untriwe erscheinte!
daz mich diu liebe meinte
sêr unde minneclichen gar,
des wart diu keiserîn gewar
an ir gebaerden an der zît.
dâ von diu werde vrouwe sît
begunde si der maere
vrâgen, waz ir waere.
Des treip si mit ir alsô vil
 (vür wâr ich iu daz sagen wil),
biz si mit worten überwant
die reinen, daz si tete bekant
ir herzenlichez trûren ir
unde ir seite, daz si mir
trüeg alsô lûter sinne,
daz si nâch mîner minne
wânde ersterben an der stat.
ze vüezen viel sir unde bat,
daz si begienge ir hôhen tugent
unde ir hülfe, daz ir jugent
von leide würde enbunden,
sô daz si bî den stunden
mich genôte baete,
daz ich ir willen taete
unde entslüzze ir sorgen bant.
nû daz gelobte ir al zehant
diu werde keiserinne guot,
wan si was hübesch unde vruot,
sûber staete unde reine.
diu süeze wandels eine
gienc zuo dem keiser al zehant,
der von ir tiure wart gemant,
daz er belibe ân allen zorn:
ich unde sîn niftel hôchgeborn
waeren gar ein ander holt.
er solde uns silber unde golt
ze rehter hiustiure geben
unde mit ein ander lâzen leben
staeteclichen unde zer ê;
dâ von belibe er iemer mê
werdekeite unde êren vol.
ouch haet ich verschuldet wol,
daz er mir solde danken sô.
der keiser tugentlîchen dô
sprach, daz er uns beide
mit liebe sunder leide
bî ein ander lieze
unde er uns geben hieze
stiure maneger hande.
sît unser herze brande
gelîch dem dürren kiene
unde uns zein ander spiene
der strengen minne klamere,
weizgot, sô wolte er kamere
uns geben unde spîse
in eigenlicher wîse,
durch daz wir iemer âne haz
beliben samet deste baz.
Alsus getâne stiure guot
wolt uns der keiser hôchgemuot
hân gegeben an der zît.
des wart er wendec aber sît,
wan pfâres der vertâne,
der boese triwen âne,
der valsche wandelbaere,
dô der vernam diu maere,
daz uns mîn hêrre wolte sâ
stiuren alsô hôhe dâ,
dô seite er im starken mein
von sîme wîbe unde von uns zwein,
daz er uns wart von herzen gram
unde aber in den zwîvel kam,
daz er ein wort niht zuo mir sprach
unde er mich twerhes âne sach
beid offen unde tougen.
daz viur im ûz den ougen
von zorne bî den zîten bran.
benamen ich sach im wol an,
daz er mir sêre was gehaz.
iedoch enweste ich, umbe waz
sô vaste mich sîn herze nite.
er hete vîentlîche site
wider mich, daz ich wol sach.
in den zîten ez geschach,
daz dem vil hôhen keiser wert
brâhte ein smit zwei schoeniu swert
ze krâme unde zeime solde.
der einez er dô wolde
beschouwen unde kiesen gar.
er zôch ez ûz der scheiden bar
unde sach ez vlîzeclichen an.
sîn herze ûf mich in zorne bran,
wand ich unde mîn getriwer hunt
wir stuonden vor im an der stunt,
dô man diu swert im haete brâht.
dâ von was aber dô verdâht
Pfâres ûf eine meintât.
valsch unde marterlichen rât
den rûnte er sîme hêrren zuo
mir armen leider alze vruo.
Der arge sunder lougen
began dem keiser tougen
dar in sîn ôre sprechen,
ob er sich wolte rechen
der vreislichen swaere,
daz im sîn niftel waere
von mir gehoenet an der stunt:
er jach, er solde durch den hunt,
der mich erhoehet haete dâ,
stechen mit dem swerte sâ,
daz er haete in sîner hant:
sô würde ich jâmers vil ermant,
wan mir enkünde niemer mê
sô leide noch sô rehte wê
geschehen an deheiner tât.
den argen vîentlichen rât
sînem hêrren er dô riet,
dâ mite er in von lobe schiet
unde ûz keiserlicher art,
wande er ein gebûre wart
von sîner valschen lêre hie.
durch sînen rât er dô begie
vil grôzer dörperîe starc.
geloubent, daz er tûsent marc
niht wolte vor genomen hân,
daz er haete dô getân
von im selben an der stete,
daz er nû durch die lêre tete
des ungetriwen argen zagen.
nû lât iu künden unde klagen,
wie boeslîch er sich an mir rach:
durch den erwelten hunt er stach
daz swert, daz er hielt in der hant,
daz im der veige stich erwant
an dem gehilze unde er gelac
vor mir tôt . dâ von erschrac
mîn herze in mînem lîbe alsô,
daz ich vil nâch erstorben dô
was von leide bî der stunt.
ich viel dâ nider ûf den hunt
reht als ein halptôter man.
er sach mich jâmerclichen an
mit ougen unde mit herzen.
ich weinte sînen smerzen
mit inneclicher andâht.
dar nâch wart ich kûme brâht
ze kreften unde ze sprâche wider.
mir hulfen ûf die liute sider,
die mir an den stunden
der swaere mîn erbunden.
Nû man mich wider ûf genam,
dô viel ich weizgot unde kam
in den zorn an dirre stete,
daz ich alsam ein tôre tete
unde ich zuo mîme hêrren sprach,
diu râche sîn waer alze swach;
haet ich im leides iht getân,
daz möhte er wol gerochen hân
vil anders bî der stunde
dann er an mînem hunde
gar gehoenet haete sich.
ich jach, er haete drîstunt mich
gehazzet âne widersagen.
nû wolte er wizzen bî den tagen
vür ein offen maere,
daz ich sîn vîent waere
unde ich im schaden taete,
swenn ich die state haete
unde ez mit vuoge möhte sîn.
sus kêrte ich mit dem hunde mîn,
ich nam in tôt in mîne pfliht
unde ensûmte mich dô niht,
ich îlte balde zeime grabe:
mit klägelicher ungehabe
begruop ich in dar inne.
mîn herze unde mîne sinne
wurden jâmerunge wol.
vür wâr ich daz reden sol:
durch sîne hôhe triwe
in jâmer unde in riwe
versinket noch daz herze mîn,
swenn ich gedenke rehte sîn.
Nû daz ich in alsô begruop
unde ich von dannen mich erhuop,
dô kâmen knehte sâ zehant,
die der keiser dar gesant
hete ûf mînen ungewin.
reht als ez was geboten in,
sus wart ich an den stunden
gevangen unde gebunden,
wan ir was wider mich ein her.
ein insel diu lît in dem mer,
dar wart ich gefüeret sâ
unde zeime kärkaere dâ
geworfen harte vreissam.
swer in den selben turn dâ kam,
der muoste wesen iemer
dar inne, wande er niemer
mohte werden drûz erlôst:
sunder helfe unde âne trôst
solt er verderben drinne.
wan daz diu keiserinne
mir tete ir hôhe tugent schîn,
sô müeste ich êweclichen sîn
gevangen in der swaere.
diu reine wünnebaere
unde diu vil saeldenrîche
diu schuof dâ tougenlîche,
daz man mich ûz dem turne liez.
schatz unde guot si den verhiez,
die mîn dô pflâgen an der zît,
daz si mich âne schaden sît
ûf mîne strâze liezen varn.
got der müeze ir lîp bewarn,
diu mich tete der sorgen vrî.
der keiser waenet, daz ich sî
noch gevangen an der stat,
wan si mich heinlîche bat
von dannen vüeren mit ir ger.
seht, alsô bin ich komen her
lîbes halben wol gesunt;
doch lît mîn sendez herze wunt
vil gar nâch mîner vrouwen,
der minne mich verhouwen
hât biz ûf den lebetagen.
ich muoz ir holdez herze tragen
mit staete unz ûf mîn ende doch.
daz ich ir minne darbe noch
unde daz mîn lieber hunt verdarp,
daz schuof mit willen unde warp
Pfâres der ungetriwe,
der mich in leides riwe
mit sîme valsche brâhte
unde in der sorgen âhte
leite mich durch sînen haz:
dâ von sag ich iu, hêrre, daz,
daz die gebûre unertic
iu sîn gar widerwertic
unde ir si hazzet iemer
noch ir künne niemer
ze guote bringent mit genuht.
wan swâ der swachen liute vruht
erhoehet wirt ûf erden,
sô hazzent si die werden,
die von adel sint geborn.
herr unde vriunt vil ûz erkorn,
nû hân ich iu mîn arbeit
unde die sache vür geleit,
wie pfâres mich ûz vröuden schiet
unde âne schulde mich verriet .>
Sus hete sîniu maere
Anshelm der triwebaere
mit worten ûf ein ende brâht.
des wart gesprochen unde gedâht
vil ofte bî den stunden,
er haete nôt erfunden
unde âventiure gnuoc ersehen.
Partonopier begunde jehen,
daz niemer swachez künne
daz gelt von im gewünne,
dâ mite ez würde erhoehet gar.
des wart er von der hoveschar
geprîset harte sêre.
Anshelme zuht unde êre
wart erboten an der zît.
sîn hêrre machte in rîter sît
in ganzer werdekeite.
ros, kleider unde gereite
unde swaz ein rîter haben sol
ze sîner swertleite wol,
daz gap im der vil guote
mit willeclichem muote,
wand er was sîner künfte vrô.
Anshelm der süeze kêrte dô
beide leben unde kraft
ûf turnei unde ûf ritterschaft,
des sîn herze ruochte.
hof unde vröude er suochte,
sam der nâch hôhem prîse vert,
durch daz im würde lop beschert,
des tugende rîchez herze gert.
er was partonopiere wert
unde ouch der keiserinne guot.
daz kunde sîn getriwer muot
verschulden umb si beide wol.
sîn herze ûf êre sam ein kol
bran unde als ein zunder.
nû was eht dar under
der soldân allez trahtende
unde angestlichen ahtende,
wâmite er des begunde,
daz er gerechen kunde
die schamelichen schande,
daz im aldâ ze lânde
der keiserinne wart verzigen.
in trûren was sîn muot gesigen
unde sînes herzen ger.
er wolte sterben, ê daz er
liez ungerochen disiu dinc.
dâ von der werde jungelinc
an sich gewan ein wunder hers.
swaz hôher künege jenent mers
iender im gesezzen was,
die nam er zuo zim unde las
zein ander alle sîne kraft.
mit der vil starken ritterschaft
kam er geschiffet über sê.
ze mabriûl ( waz sol des mê?)
dâ stiezen ûz die kiele sîn.
die werden rîchen sarrazîn
die sluogen ûf daz wîte velt
ir pavelûn unde ir gezelt,
der man dar ûf ein wunder spien.
bedecket wart heid unde grien
mit liuten an der wîle.
al umbe sich zwelf mîle
wart daz her gespreitet
unde allenthalp gebreitet
umb arnoldes veste.
die ungetouften geste
wolten sus besitzen
den helt von hôhen witzen
ze mabriûl in sîner stift.
dâ von des tôdes hantgift
manegem wart gegeben sît.
nû daz diu maere bî der zît
Partonopiere kâmen,
daz ûf der heide sâmen
der soldân haete sich geleit
unde im sîn wille wart geseit,
warumbe er in daz lânt was komen,
dô gienc der keiser ûz genomen
ze râte bî der stunde,
wâmite er im dô kunde
gewalticlichen widerstân.
ein bote schiere wart getân
von mabriûl arnolde.
der wîse vriuntholde
kam dô williclichen gar.
vünf süne brâhte er mit im dar,
der namen ich bediute alsus.
der eine hiez supplicius
unde der ander walther:
die wâren beide an hôher wer
küene unde ellentrîch erkant;
Marsûn der dritte was genant,
der vierde der hiez aldamas,
der vünfte alius genennet was.
Diz wâren arnoldes kint,
der namen iu genennet sint,
daz ir si wizzent deste baz.
ir edel herze nie vergaz
vil hôher êren ûz genomen.
si wâren alle vollekomen
an manheit unde an witzen.
Partonopier gienc sitzen
zuo sînen vürsten an den rât.
sîn muot ûf ellentrîche tât
vil sêre was erbrunnen.
schôn unde wol versunnen
sprach er zuo zin allen
 <diz lânt daz ist gevallen
michel nôt unde angest an.
nû sît ir mîne dienestman
unde sol ich iwer hêrre sîn.
daz rede ich ûf die triwe mîn
iu ze keiner smâcheit:
ich sprîche ez niwan durch den eit,
daz ir mir hulde hânt gesworn
unde daz ich bin dar zuo erkorn,
daz iu mîn helfe muoz gestân.
ir sult mir wesen undertân
unde erdenket eteswie,
daz wir mit ein ander hie
daz lânt behüeten unde daz leben.
sît daz ir mîne râtgeben
sît über lîp unde über guot,
vil werden rîter hôchgemuot,
sô bietent mir die lêre,
daz ich behabe mîn êre
unde ir iwer gelt bewarnt,
dar ûf die leiden vînde varnt
mit gewalteclicher hant.
si wellent mir unde iu diz lânt
mit unreht an gewinnen.
nû sult ir iuch versinnen
des râtes, der uns wol gezeme,
sô daz er mir unde iu beneme
mit der vil starken helfe sîn
sorg unde schedelichen pîn .>
Nû sô er disiu wort gesprach,
ein michel swîgen dâ geschach
von der vil werden ritterschaft.
doch wart ze jungest redehaft
von mabriûl her arnolt,
wand er ûf hôher witze solt
gesetzet hete sînen sin.
 <hêrre>, sprach er < swenne ich bin
ze ritternôt geleitet
unde über mich gebreitet
wirt vil hôher sorgen büne,
sô bite ich helfe mîne süne,
die nû mit mir sint komen her.
in noeten ich ir lêre ger;
unde als ir iegelicher hât
entslozzen sînes herzen rât
unde sînen willen mir gesaget,
swaz mir danne wol behaget,
daz merke ich dâ besunder.
ist aber, daz dar under
ir keines lêre dunket mich
weder guot noch lobelich,
sô lâze ich abe ir aller sin
unde kêre ich in mîn herze hin:
dâ vinde ich etelichen rât,
der mir ze helfe lîhte stât,
als er mir eteswenne stuont.
daz selbe wil ich daz ir tuont,
vil werder keiser ûz erwelt.
ir hânt hie manegen wîsen helt,
des rât vernement ûf ein ort.
unde als ir iegeliches wort
gehoerent hie besunder,
sô merkent ir dar under,
daz iu ze helfe wol behage.
ist aber, daz ir keiner sage,
daz iu ze râte nütze sî,
vil reiner vürste wandels vrî,
der uns ze hêrren ist gezelt,
sô tuont ir selbe swaz ir welt .>
Diz lobtens al gelîche.
Gaudîn der tugende rîche
des râtes dâ begunde.
er sprach ûz wîsem munde
bescheidenlichen al zehant
 <diz rîche unde diz erwelte lânt
in kumber sint gevallen
sô gâhes, daz uns allen
verswigen was der vînde komen.
wir hân ir reise alrêrst vernomen:
des sî wir ungewarnet doch
unde haben niht der state noch,
daz wir bî disen zîten
ze velde mügen strîten
an die vertânen geste.
dâ von sol man die veste
mit liuten unde mit spîse
berâten in der wîse,
daz man vor sturme si behabe.
diu boesen kastel brechen abe,
diu ze hôher wer niht tügen;
unde swelhiu sich enthalten mügen
unde ze strîte nütze sîn,
diu sterken unde kêren drîn,
durch daz wir si behüeten gar.
niht lâzen hie der vînde schar
die bürge uns an gewinnen,
die wir mit keinen sinnen
behalten mügen unde erwern.
daz wir selbe si verhern
unde erstoeren drâte,
daz lêre ich unde râte,
wand ez uns laesterbaere
unde ein grôz schade waere,
daz uns die vremden geste
zebraechen boese veste
unde uns dar inne erslüegen.
man sol ez alsô vüegen,
daz wir durch strîtes widergelt
niht kêren zuo zin ûf daz velt,
ê wir uns baz gewarnen.
wir müesten ez hie garnen,
bestüenden wir mit kleiner wer
der heiden ungefüegez her,
daz alsô rehte kreftec ist.
swâ man daz urliug alle vrist
gar bescheidenlîche niht
vor bedenket unde besiht,
dâ mac grôziu verlust geschehen.
betrahten sul wir unde sehen
beide schaden unde vromen,
ê wir mit in ze strîte komen .>
Die lêre dâ ze sîner nôt
Gaudîn partonopiere bôt,
wand er was im triulîche holt.
von mabriûl her arnolt
begunde sînen wîsen
rât dô sêre prîsen,
des er dâ volgen wolte.
er sprach, daz man in solde
vil gerne staete lâzen.
unde swaz dâ vürsten sâzen,
die dûhte guot diu lêre sîn,
wan daz diu werde keiserîn
im der volge niht enjach.
diu wîse kündeclichen sprach
 <vernement alle mînen muot.
mich dunket nutzbaer unde guot,
ê daz urliug âne gê,
daz wir teidinc suochen ê.
mit boten an den soldân.
daz wirt ûf solhiu dinc getân,
daz wir uns gewarnen baz,
unde niht darumbe, daz der haz
gestillet werde unde ouch der strît,
wan ze dem mâle unde an der zît,
sô wir mit in teidinge pflegen,
sô setzen wir uns unde wegen
mit urliug ûf die geste.
wir vüllen unser veste
mit korne unde ouch mit wîne,
unde swaz die sarrazîne
geraetes brâhten über mer,
daz mügen si mit hôher zer
die wîle gar verswenden,
sô wir die boten senden
dar unde dan, her unde hin,
die beide zwischen uns unde in
die teidinc werben müezen.
mit linden unde mit süezen
worten slahen ûf den strît,
biz daz wir in die veste wît
genemen swaz wir guotes hân.
unde sô daz denne sî getân,
daz wir alsô gefloehen,
sô sterken unde zoehen
unser teidinc vaster.
in schaden unde in laster
versenket wirt der vînde her,
sô wir bereiten uns ze wer
unde ergrîfen unser dinc.
wan sô des lândes umberinc
in deheine vruht gebirt
unde ir guot gebrûchet wirt
daz si brâhten über sê,
sô wirt von hunger in sô wê,
daz si gâhen ûf die vluht
od aber dâ sterben mit genuht,
sô si ze strîte kêrent hin.
mit kündekeite sul wir in
einen vride erwerben abe,
biz si verzeren alle ir habe
unde unser volc zein ander kome.
daz wirt uns ein sô rîcher vrome,
daz wir in allen an gesigen
unde in mit kreften obe ligen .>
Die vürsten albesunder
nam des râtes wunder,
den diu keiserinne tete.
si jâhen des, daz an der stete
nieman gesprochen haete baz.
ouch wizzent âne zwîvel daz,
ir wart gevolget al zehant.
die boten schiere dô gesant
zuo dem soldâne wurden hin,
die beidiu zwischen im unde in
die teidinc vüeren solden
unde einen vride wolten
erwerben kündeclîche.
Anshelm der tugende rîche
wart zeime boten ûz erlesen:
wand er ein heiden was gewesen
unde die sprâche kunde,
sô wart er bî der stunde
gesendet an die sarrazîn.
der ander bote muoste sîn
Supplicius arnoldes kint.
si vuoren beide ân underbint
mit ein ander ûf die vart.
als ez in dô geboten wart,
sus kêrtens in der heiden her,
daz mit gewalteclicher wer
was über mer geleitet
unde in daz lânt gebreitet
alumbe sich zwelf mîle.
si kâmen in der wîle
geriten ûf daz wîte velt,
dâ manic wünneclich gezelt
von purper unde von sîden was
geslagen ûf daz grüene gras.
Si vunden manegen sarrazîn,
den ie vil tiure was gesîn
der touf unde ouch daz virmen.
nû sâhen si dâ schirmen
zwêne, als ich geschriben las.
Turkîs genant der eine was
unde hete an im dâ vriunde gnuoc.
der ander was ein knappe kluoc,
Alîs geheizen, hôrte ich sagen.
doch hete er mâge bî den tagen
lützel in der heiden her.
ir zweier schirmen unde ir wer
was nîtlich unde bitter.
die zwêne junge rîter
Supplicius unde anshelm,
die kêrten an des ringes melm,
dâ si beide vâhten
unde sich ze noeten brâhten
mit slegen an den stunden.
der vremde sluoc den kunden,
der gefriunt dâ sêre was,
daz er nider ûf daz gras
viel von ungelücke tôt.
des kam in angestlîche nôt
der gast küen unde staete,
der dô niht mâge haete,
wande im wart von noeten wê.
ein vürste, der hiez markabrê,
der ze valdûne hêrre was,
der kam vil schiere durch daz gras
hin ûf den werden jungen
mit sîner schar gedrungen:
er wolte werben sîn unheil.
der knappe was sîn sippeteil,
der dâ tôt lac ûf der wisen:
dâ von sô kêrte er balde ûf disen,
der in erslagen haete.
nû werte sich der staete,
als er dô beste kunde;
mit slegen an der stunde
gienc er in harte lânge vor,
die dâ wolten ûf sîn spor
kêren durch den schaden sîn.
er leit vil angestbaeren pîn
des mâles von gedrange;
sô gar unmâzen ange
wart getân dem armen,
daz er begunde erbarmen
Supplicium arnoldes barn,
der durch teidinc was gevarn
mit anshelme zuo dem her.
des wolte er bringen in ze wer
od aber schicken an die vluht.
milt unde erbermeclîche zuht
begienc an im der guote dâ.
von sînem snellen orse sâ
erbeizte er unde lêch im daz,
dar ûf der angestrîche saz
behendeclichen unde vlôch.
dem hêrren von geslehte hôch,
den man dâ nante markabrê,
dem tete des tôten schade wê,
wand er im nâhe sippe was;
des nam er an sich unde las
alliu sîniu wâpenkleit.
Alîse kêrte er unde reit
mit sîner ritterschefte nâch,
im wart ûf sînen schaden gâch.
unde dô der helt supplicius
gehalf dem angestrîchen sus,
daz er was enwec gerant,
dô gap der soldân im zehant
ein ander ors darumbe sâ,
daz er begangen hete dâ
die vrecheit an dem vlühtigen.
den werden unde den zühtigen
begunde er vrâgen maere,
waz sîn gewerp dâ waere
unde ouch des gesellen sîn.
diz wart dem hôhen sarrazîn
von anshelme schiere kunt.
mit zühten sprach er alzestunt
 <uns hât ze boten her gesant
mîn hêrre, der diz rîche lânt
hât in gewalte unde in der wer.
wir komen her in iwer her,
durch daz ir uns geruochet sagen,
warumbe ir sît bî disen tagen
gestrîchen ûf sîn eigen,
daz ir mit brande veigen
unde ouch mit rouben stoeren welt.
mîn hêrre, der getriwe helt,
der hât mit staetes herzen ger
enboten iu vil schône her,
hab er iu schaden iht getân,
des welle er iu ze buoze stân,
als iwer hof erteile noch.
in dunket ungefüege doch,
daz man iuch âne widersagen
in sîme lânde siht betagen,
in daz ir alsô sît geriten.
dâ von sô heizet er iuch biten,
daz ir dem zorne alhie gestemet
unde daz ir sîn unschulde nemet
nâch iwers hoves rehte,
unde daz er niht envehte
vergebene, er enwizze wie.
sô wil er iu ze krâme hie
beide silber unde golt
geben; durch den vil tiuren solt
geruochent kêren hinnen
unde lâzent ez nâch minnen
teidingen, werder soldân:
sô wil der keiser undertân
belîben in vil staeter pfliht,
daz doch darumbe niht geschiht,
daz er entsitzen welle
des schaden ungevelle,
der im von iu geschehen kan.
er hât sô manegen schoenen man
unde ist ouch selbe alsô gemuot,
daz er durch vorhte wênic tuot.
Ir hânt daz selbe wol gesehen,
ob ir der wârheit wellent jehen,
daz der vil hübesche reine
die vînde entsitzet kleine
unde daz er ûf die ritterschaft
hât beide manheit unde kraft.
dar an sô mügent ir verstân,
daz iu dis êre wirt getân,
die man iu bieten wil alsô,
vil mê durch liebe dan durch drô,
wan zwâre, ê daz der hêrre mîn
durch vorhte ein zage wolte sîn,
ê gienge er von dem lânde.
die tugent maneger hande
sult ir bedenken hiute.
sîn lânt unde sîne liute
die lâzent hie mit vride leben.
er wil iu rîchen prisant geben,
den nement, oder sîne unschult.
eintwederz ir enpfâhen sult
durch iwer tugent wît erkant .>
der rede antwürte bôt zehant
der werde soldân vollekomen.
er sprach < ir hânt daz wol vernomen,
daz man verr unde nâhen schrei
alsô den grôzen turnei,
der hie ze lânde ê ist geschehen:
swem des besten dâ gejehen
würde ân allen valschen wân,
daz er daz rîche solde hân
unde iwer vrouwen saelden vol.
nû weiz diu werelt alliu wol,
diu dâ zer ritterschefte was,
daz ich mit kreften an mich las
vil gar durchliuhteclichen prîs.
ich was der beste in alle wîs
ze beiden sîten ûf dem plân:
dâ von solt ich die süezen hân
unde alle ir keiserlîche habe.
nû wart si mir gesprochen abe
mit valschem urteile.
durch daz biute ich veile
mîn leben unde der êren solt.
von mabriûl her arnolt
unde ouch der künec cursanz
hânt mir die keiserinne glânz
genomen gar ûz mîner pfliht.
darumbe ich doch enlâze niht
mîne vorderunge an ir.
sît daz si mit unrehte mir
genomen ist von disen zwein,
sô bin ich komen über ein,
daz ich gewalticlîche
die lieben unde diz rîche
nû wider wil gewinnen.
ir vil reinen minnen
muoz ich teilhaft werden,
od ich wil ûf der erden
durch daz hôchgeborne wîp
verliesen leben unde lîp.
Ich weiz wol, daz diu guote
mit minneclichem muote
mich triutet unde meinet.
daz wart an ir bescheinet,
dô si wart enpfloehet mir
mit valscher urteile gir
unde ich mit jâmer von ir streich.
si wart durch mîne schulde bleich,
daz kôs ich an ir tougen.
ouch gienc ir ûz den ougen
vor leide manic trahen heiz.
dar an erkenne ich unde weiz,
daz si mir holdez herze treit.
ouch minne ich si mit staetekeit
ob allen vrouwen iemer.
der vriunt enwirde ich niemer,
die mir die lieben hânt entragen.
dâ von sult ir dem hêrren sagen,
der iuch hât zuo mir gesant,
well er behalten disiu lânt,
daz er mir gebe daz schoene wîp
unde der zweier manne lîp,
die mit valschen sinnen
mich schieden von ir minnen,
noch westen, waz si râchen.
daz urteil, daz si sprâchen
unde unrehte hânt gegeben,
daz garnet ir vertânez leben,
sô mir diu state an in geschiht.
si müezent beide in mîne pfliht
unde diu keiserinne wert,
ob man der suone von mir gert,
daz ich von hinnen kêre
unde niht die liute sêre
mit roube unde ouch mit brande.
die vürsten von dem lânde
die heizen mir die vrouwen geben
unde der ungetriwen leben,
die mir den schaden hânt getân:
sô wil ich in diz rîche lâzen
vür eigen iemer mêre,
sô daz ich hinnen kêre
mit dem erwelten wîbe,
wan ich getriwe ir lîbe,
an dem ich tugende vil vernime,
daz si mir holder sî dan im,
der si hât in sîner pflege.
die wil ich haben alle wege .>
Anshelm der rede antwürte bôt
mit lachendem munde rôt,
wan si dûhte in gar ein spot.
 <hêrre>, sprach er, < sam mir got,
uns waere ein kumberlichez dinc,
daz wir des lândes umberinc
behielten eigenlichen noch,
sô daz ir meliûren doch
von hinnen vüeren soltent.
unde ir verderben woltent
Cursanzen unde arnolden.
verzinsen unde versolden
müesten wir ze tiure alsô.
ê daz wir aber iwer drô
iemer lîden wolten,
wir taeten swaz wir solden
unde daz gefüege waere.
ez ist ein wildez maere
unde ein kumber alzesûr,
daz unser vrouwe meliûr
Partonopieren hât zer ê
unde iuch ir herze minnet mê
dann ez den ellentrîchen tuo.
leit unde sorge mac ir zuo
vliezen alle stunde wol,
ob si den lânge triuten sol,
den ir gemüete nîdet.
ei waz si kumbers lîdet,
sô der sich an ir bette leit,
dem si niht holdez herze treit;
wan swâ der vîent alle zît
bî dem menschen nâhe lît,
daz ist ein nôt ob aller klage,
dâ von daz herze sîne tage
belîbet ganzer wünne vrî.
hêrre, ob iu mîn vrouwe sî
günstec, als ir hânt verjehen,
daz lâzent ervaren unde besehen
an der vil reinen guoten.
wir wellen iu des muoten,
ob ez wider iu niht ist,
daz ir uns gebent eine vrist,
vier wochen sunder allen strît,
biz wir versuochen in der zît,
wie meliûren wille stê.
Partonopier hât si zer ê:
wil si den lâzen unde wil iuch nemen,
daz sol uns allen wol gezemen,
wand ez uns liep von herzen ist.
ê daz wir müezen alle vrist
von iu mit ungenâden leben,
ê sol man iu die schoenen geben,
ob sîn diu schoene iu volgen wil.
dâ von sô gebent uns ein zil
unde einen vridelichen tac,
dar inne man versuochen mac
ân alle missewende
ir willen ûf ein ende .>
Anshelm die rede tete durch schimpf
unde iedoch ûf den gelimpf,
daz man im gaebe vrides tac
unde alsô lângen ûfslac,
daz partonopier mit her
bereiten möhte sich ze wer
unde er gewarnet würde baz.
nû was der soldân alsô laz
an witzen unde an sinne
durch meliûren minne,
daz er niht kunde dâ verstân,
durch waz diu rede was getân
unde des vrides wart begert.
der heiden edel unde wert
was ergouchet als ein kint.
diu liebe machte in alsô blint,
daz er dô niht erkande
den schaden maneger hande,
der im zerstôrte sînen prîs.
einvalteclîche in gouches wîs
gelobte er einen staeten vride
bî dem swerte unde bî der wide
vier wochen sunder allen strît,
biz si versuochten in der zît
der vrouwen willen unde ir sin.
dâ von die boten kêrten hin
mit urloub âne vreise.
si wâren ûf die reise
niht ze traege noch ze vûl.
si vuoren gegen mabriûl,
dâ wolten si des nachtes sîn.
nû heten ez die sarrazîn
zeiner sîten dâ belegen,
daz si mit lângen umbewegen
muosten in die veste komen.
diu strâze was in gar benomen
zuo der bürge mit gewalt.
durch einen ungefüegen walt
gienc ein wec verholne:
den wolten si verstolne
kêren ûf die veste guot.
der hêrre tugende rîch gemuot,
Arnolt, der was hein gevarn,
durch daz er daz hûs bewarn
mit starker huote solde.
mit bûwe er sterken wolte
daz wünneclîche kastel,
dâ von die jungelinge snel
in wolten sunder lougen
gesehen dâ vil tougen.
Nû si verliezen diu gezelt
unde dô si kâmen ûf daz velt
vil harte verre dort hin dan,
dô sâhen si wol hundert man
den knappen strîteclichen jagen,
der in dem ringe hete erslagen
den jungelinc, des ich gewuoc.
daz edel ros in balde truoc,
daz im gegeben haete
Supplicius der staete
durch sîne werde tugent hôch.
geloubet, daz er sêre vlôch,
wan im tete diu vorhte wê.
doch wizzet, daz in markabrê
vil nâch erîlet haete.
unde dô der knappe staete
die zwêne rîter komen sach,
dô ruofte er zuo zin unde sprach
mit vorhten unde mit leide
 <ir werden hêrren beide,
durch got unde durch die kristenheit
bedenket hie mîn arbeit
unde erloesent mich von nôt,
durch daz ich lîde niht den tôt
von der vînde henden.
mich armen ellenden
geruochent nû beschirmen hie .>
diu rede in zwein sô nâhen gienc,
daz si begunden weinen.
die klâren unde die reinen
durch den knappen ungemeit
begiengen grôze tôrheit,
wan si bestuonden hundert man.
die kêrten si des mâles an
vil gar vermezzenlîche.
Anshelm der tugende rîche
tete allez, des ein helt bedarf.
daz ors er mit dem zoume warf
hin ûf den vürsten, als ich las,
der markabrê geheizen was:
er wart ûf in enbrennet.
des kam er zim gerennet
balder danne ein snellez wilt.
durch sînen vestenlichen schilt
stach er im der lânzen gêr
sô vaste, daz der vürste hêr
ab dem rosse kam alsus.
der junge helt supplicius
der valte ouch einen sarrazîn
dâ nider an der joste sîn,
der morchades geheizen was.
von in beiden ûf daz gras
wurden zwêne dâ geleit.
des wart der jungelinc gemeit,
dem si mit helfe stuonden bî.
dar nâch sô kêrtens alle drî
mit ein ander in den walt.
Markabrê der degen balt
reit in dar geswinde nâch.
vil lûte ruofte er < vâhâ vâch!
daz si niender hinnen komen .>
darumbe erschrâken niht die vromen,
si riten vür sich mit genuht.
diu ors si wurfen ûf der vluht
hin wider umbe dicke
mit der zoume stricke
unde ersluogen ir dâ vil,
der namen ich verswîgen wil,
wand ich ir zwâre niht enweiz.
dô wart der bitterlîche sweiz
vergozzen unde daz rôte bluot
von den gesellen hôchgemuot,
wan si stuonden alle drî
mit triwen gar ein ander bî.
Supplicius der kunde
vil wege bî der stunde,
die dâ giengen in den walt:
des etelicher tiure engalt,
der si dâ wolte erîlen.
si trâfen under wîlen
an der umbekêre
vil manegen harten sêre,
den si dâ nider leiten
unde danne sich entseiten
mit einem wanke wilde.
si vuoren daz gevilde
mit witzen unde mit listen.
die zwêne wâren kristen,
der dritte was ein heiden
unde doch sô wol bescheiden,
daz er ûz êre nie getrat.
ûf der vlühte er helfe bat
Mahameten sînen got.
daz was gar der zweier spot,
die mit im des mâles riten.
si jâhen, waz er den gebiten
möhte sîner stiure,
der in der helle viure
begraben müeste ân ende sîn.
dô sprach der hübesche sarrazîn
 <ich wil biten mahameten:
sô sult ir jêsum âne beten,
den longîn der rîter
mit einer lânzen bitter
stach durch sîne zeswen hêr.
swer under in gewaltes mê
in himel unde ûf erden habe,
der lege uns disen kumber abe
unde sende uns disen trôst.
würde ich von ir eime erlôst
ûz angestlichen swaeren,
waz möhte ich wâ si waeren?>
Die rede tribens under in
unde îlten ie genôte hin
vlühteclichen an der zît.
durch ein tal tief unde wît
kâmen si dô balde
geriten ûz dem walde,
wan si twanc der vorhte grûs.
si sâhen mabriûl daz hûs
vor in ûf dem velde,
daz ich mit lobe melde
vür ein kastel wunniclich.
Arnolt des mâles hete sich
gesetzet an die zinnen.
mit herzen unde mit sinnen
bedâhte der vil guote,
wie daz hûs mit huote
würd an der zît bewachet
unde alsô starc gemachet
daz man ez mit nihte erstrite.
nû sach der hêrre wol gesite
vlühtic komen dise drî
unde in harte nâhen bî
die vînde rîten ûf ir spor.
Supplicius der rante vor,
wande er lêrte si daz pfat.
dâ von erkante in an der stat
Arnolt sîn vater lobesam,
der im ze helfe schiere kam
mit aller sîner hoveschar.
in wâpenkleide lieht gevar
kêrte er ab der bürge sîn.
darumbe erschrac der sarrazîn,
der alîs was genennet,
der mit den zwein gerennet
kam sô vlühteclichen dar:
er wânde, daz ein ander schar
der vînde kaeme ûf in alsus.
dô sprach der helt supplicius,
daz er sîn angest lieze sâ,
der vater sîn der kaeme dâ
mit sînem ingesinde
unde wolte si geswinde
von sorgen loesen alle drî:
sîn helfe stüende in schiere bî
unde lieze in schaden niht geschehen,
wand er benamen lieze sehen
des mâles, daz er waere
ein helt küen unde maere.
Dô disiu rede ein zil genam,
Arnolt von mabriûl dô kam
gerant mit dem gesinde sîn.
unde als in die sarrazîn
zuo rîten sus gesâhen
unde er begunde nâhen
in sô balde engegenwert,
des wurfens umbe ir snelliu pfert
unde ir stüefen ors aldâ.
si kêrten an die vlühte sâ,
dar ûf wart in gemeine gâch.
den argen dô geswinde nâch
reit der saelige arnolt.
er hete liute zuo geholt,
die riten im dô nâhen bî,
daz si der vorhte wurden vrî
die dâ gejaget wâren ê.
der herzoge markabrê,
der ê nâch in vuor unde zôch,
der reit nû vor in unde vlôch
mit sîner ritterschaft enwec.
die kristen biderb unde quec
triben sus die heiden hin.
ir gnuoge wurden under in
erîlet ûf der verte,
die grimmen schaden herte
enpfiengen unde swaeren solt.
von mabriûl her arnolt
schuof in dâ bitter ungemach.
wan im vür schande was ein dach
gewesen ie der êren büne.
er unde sîne werden süne
vünve rîter wâren,
die vînde kunden vâren
unde si mit strîte meinen.
ir iegelicher einen
stach dâ nider ûf den plân.
ouch wart ez sêre wol getân
von anshelme bî der zît.
der heiden wart in widerstrît
vil erslagen unde verwunt.
unde swaz ir dâ beleip gesunt,
die kêrten vlühteclichen dan.
ir leiter unde ir houbetman,
der markabrê genennet was,
der îlte vor in durch daz gras
ûf einem orse unmâzen snel.
daz was geheizen môrel
unde hete an im als edel art,
daz nie ros kürlicher wart,
noch alsô rehte vrevel mê.
nû daz der vürste markabrê
mit den sînen âne wer
vil harte nâhen zuo dem her
des soldânes was gerant,
Arnoldes sun, walther genant,
sprach bescheidenlichen dô
 <wir sîn unwîse, daz wir sô
nâhen dar geriten sîn,
dâ die vertânen sarrazîn
hânt ir leger unde ir gesez.
nû lâzen dirre verte mez
belîben gâhes unde varn
hin wider von der heiden scharn,
der hie sô manic rotte lît.
wie möhten wir in allen strît
geben hie besunder?
von ritterschaft ein wunder
hât der soldân unverzagt.
wir hân den vînden nâch gejagt
ze verre unde alze lânge doch.
dâ von sô kêren wider noch,
ê daz unheil uns geschehe,
daz uns der heiden her gesehe
unde der ungetouften schar,
wan unser ist ze lützel gar
unde ir ze vil an dirre zît
dar zuo, daz wir in geben strît .>
Diz wâren waltheres wort,
der vil hôher künste hort
versigelt in dem herzen truoc.
er kunde von der schrifte gnuoc,
wan der hete er vil gelesen.
ze schuole was er ê gewesen
nâch eines pfaffen orden,
unde was doch leie worden
unde rîter, hoere ich sagen.
dâ von sô gap er in den tagen
sô rîche wîse lêre
unde riet die widerkêre,
dô niht waege was der strît.
dô wart sîn vaste bî der zît
geschimpfet von ir eime doch.
Alius sîn bruoder der sprach noch
 <ez wirt an dînem râte schîn,
daz du ze schuole bist gesîn
unde in strîte lützel kanst,
sît daz du werde rîter manst,
daz si vliehen sam die zagen,
ê daz man si beginne jagen,
unde daz si mit unêren
hin strîchen unde kêren
ûf die snellen widervart.
man hoeret dich nâch dîner art
hie reden unde klaffen.
waz solden denne pfaffen
râten anders dan die vluht,
wan si selten mit genuht
hânt erliten rehte nôt?
man sol verhouwen oder tôt
uns von den heiden ziehen,
ê wir von hinnen vliehen
unde alsô zegelîche varn .>
die rede treip arnoldes barn,
der alius genennet was.
Walther sîn bruoder an sich las
darumbe zorneclichen muot.
alsam ein edel rîter guot
sprach aber dô vil schiere
der hübesch unde viere
 <diu rede sunder lougen ist,
ich enhabe der buoche list
gelernet eteswenne.
swaz aber ich erkenne
der schuole unde ouch der schrifte noch,
sône wirde ich niemer doch
der êrste, der hie vliehen sol.
ez wirt an mir bewaeret wol,
daz ich die rede niht enhân
durch zegelichen muot getân
unde durch mîne sinne swach .>
Arnolt von mabriûle sprach
zuo sîme sune aliuse
 <jô prüefe ich unde kiuse,
daz du wênec dich verstâst,
sît daz du des gespottet hâst,
der beide kunst unde êre kan.
du redest als ein tumber man,
des witze sint vil gar enwiht.
ein junger rîter solde niht
sô vrevenlichen schimpfen.
ich muoz dir ungelimpfen,
daz dîn bescheidenheit ist kranc.
Walther mîn sun der habe danc,
daz er gelernet hât sô wol.
die schuole ich iemer prîsen sol,
dar în er wart gesetzet ie,
wand er uns hât gerâten hie
daz waegest unde daz beste gar.
wir sulen von der heiden schar
nû kêren balde hinnen,
ê daz wir hie gewinnen
beide schaden unde leit.
ez waere ein grôziu tumpheit
unde ein kintlîchiu wer,
bestüenden wir ein michel her
mit alsô kleiner ritterschaft.
swâ man hôhe magenkraft
bestên mit wênic liuten wil,
dâ muoz man hân gelückes vil,
ob man sol mit êren
hin von dem strîte kêren .>
Mit disen worten unde alsô
treip arnolt die sînen dô
vil gâhes ûf die widervart.
sîn ritterschaft dô wendec wart
unde al sîn volc gemeine;
niwan sîn sun aleine,
Walther, der îlte vür sich dan,
wand im der muot in zorne bran
durch sînes bruoder itewîz.
er wolte kêren sînen vlîz
ûf der vînde schaden hie,
durch daz man saehe, daz er nie
geriete zegelichen sin.
swie schiere daz sîn vater hin
wider kêrte unde al sîn diet,
aleine er von in allen schiet
unde îlte ûf sîner vînde spor.
er gâhte nâch, si vluhen vor.
Sus jagte er alterseine
die sarrazîn gemeine,
den zuo der vlühte wart vil gâch.
daz in die kristen alle nâch
riten, seht, daz was ir wân.
der tac der hete dô verlân
sîn wünneclichez schînen,
dâ von den sarrazînen
wart verborgen sêre
Arnoldes widerkêre
unde aller sîner liute schar.
doch schein der mâne wunnevar
sô lieht unde alsô wolkenlôs,
daz walther wol die vînde kôs
vor im ûf der heide wît.
ouch sâhen si wol an der zît
in komen alterseine.
doch wânden si gemeine,
daz nâch im riten liute mê.
ir houbetherre markabrê
was der hinderst under in.
nâch dem sô kêrte balde hin
Walther der junge süeze man.
lût unde dicke ruofte er an
den heiden, daz er kêrte
unde sîn lop an im mêrte
mit ritterlichem strîte.
swie vil er des geschrîte
zuo dem sarrazîne,
doch vlôch er unde die sîne,
wand im sîn muot verzagte.
nû daz er in gejagte
vil nâhen der gelegenheit,
dâ der soldân sich geleit
hete mit den sînen nider,
dô kêrte alrêrst der heiden wider,
wand er sich helfe dô versach,
der man vür strengez ungemach
in rehter noete wol bedarf.
daz ors vil drâte er umbewarf
unde îlte sich dô vaste wern.
an den vil küenen walthern
kam dô markabrê gerant,
der im begegent al zehant
unde an in kam geriuschet her.
die lânzen stach er unde daz sper
mit kreften ûf den herzogen,
daz er geswinde kam geflogen
dâ nider in ein tiefez mos.
Môrellen daz erwelte ros,
daz der ungetoufte reit,
als ich dâ vorne hân geseit,
daz nam der kristen âne wer.
nû wâren si der heiden her
sô nâhen bî der zîte komen,
daz die sarrazîn vernomen
heten wol ir zweier braht,
wan die des heres in der nacht
pflâgen mit ir huote gar,
die wurden schiere nû gewar
bî des mânen glaste,
daz von einem gaste
verlôs der kunde sînen prîs.
der werde künec appatrîs
nam sîn zem êrsten ahte.
er pflac der schiltwahte
mit tûsent mannen wol bereit
unde ersach daz wâpenkleit,
daz an im vuorte walther,
wan ez besunder in daz her
schein unmâzen lieht gevar.
sîn schilt der was von golde gar,
der schoenen glânz den ougen bôt
gemâlet von zinober rôt
was ein vrouwen ermel drîn.
dâ bî sô wart dem künege schîn,
daz ein getoufet rîter dar
was komen zuo der heiden schar
unde in dâ gerne schaden tete.
dâ von sô mante er an der stete
mit lûter stimme schalle
die tûsent rîter alle,
die mit im dâ wachten.
er hiez daz si sich machten
Walthere engegen balde hin.
 <wol ûf, ir hêrren>, sprach er zin,
 <ich hân der vînde kunft vernomen
unde ist ein rîter nâhen komen
durch spehen in mîn angesiht.
nû kêren zim, daz er uns niht
entfliehen müge von hinnen.
wir mügen hie gewinnen
prîs unde lop, des bin ich wer.
aleine ist er niht komen her,
swie man in doch besunder sehe.
umb anders niht wan daz er spehe
durch daz ist er gerennet vür.
an sînem wâpenkleide ich spür,
daz er ein vremder rîter ist.
ergrîfe ich in an dirre vrist,
ich swache an êren sînen prîs .>
sus reit der künec appatrîs
Walthere engegen schiere dan.
er unde sîne tûsent man
begunden im zuo gâhen.
unde dô sîn ougen sâhen,
daz alsô vil der vînde kam,
unde er des rehte war genam,
daz ir was sô grôz genuht,
dô kêrte er wider an die vluht,
noch wart dar ûf niht traege.
in dûhte gar unwaege,
daz er lânger iht dâ bite
unde er aleine an tûsent strite:
darumbe enhielt er dô niht mê.
der hôhe vürste markabrê
was von im gestochen abe.
den liez er dâ mit ungehabe
unde îlte balde sînen wec.
daz ros vil edel unde quec,
daz er mit êren dâ gewan,
daz vuorte er an der hende dan
durch ganzer sigenüfte prîs.
der werde künec appatrîs
kêrt ûf des jungelinges spor
unde reit den sînen allen vor
nâch dem erwelten manne hin.
nieman des mâles under in
kund im genâhen wan eht er.
dar unde dan, hin unde her
Walther von im dô kêrte.
der junge wol gelêrte
dem künege tete vil manegen wanc,
durch den sin unde den gedanc,
daz er im entrünne sâ.
wand im die stîge wâren dâ
unde die lântriviere kunt,
sô mohte er im dâ bî der stunt
deste baz entwîchen,
daz er in niht erstrîchen
mocht unde im niht ze nâhen kam.
an ein wazzer wunnesam
treip in der werde sarrazîn.
dâ reit der junge rîter în
küen unde wol bescheiden.
der hôchgeborne heiden
ûzen an dem stade erwant.
wand im der vurt niht was bekant,
sô getorste er in die vluot
niht komen, dâ der rîter guot
în getürsteclichen reit.
der ungetoufte heiden neit,
daz sich der werde kristen
vor im dô solde vristen,
unde er sich in daz wazzer liez.
dâ von begreif er sînen spiez,
den schôz er nâch im unde swanc
sô krefteclichen, daz er dranc
in sîn ors vil unbetrogen.
hinder deme satelbogen
oberhalp der goffen
wart ez von im dâ troffen
sô vaste unde alsô sêre,
daz ez niht lânger mêre
leben mohte wol gesunt,
wan ez begunde bî der stunt
dâ sinken in daz wazzer.
ab im dâ balde sazzer
behendeclichen unde schreit
ûf daz ander ors gemeit,
daz er vuorte an sîner hant.
Môrel daz selbe was genant,
als iu wart hie vorne schîn.
ouch hete dô der sarrazîn
gar ûz erwelt an der geburt
gelernet wol den rehten vurt:
des wart im in daz wazzer gâch.
er îlte walther aber nâch,
der vor im an der vlühte reit
noch sîn lânger niht enbeit.
Môrel sîn ors vil ûz erwelt
daz truoc den ellentrîchen helt
sô balde enwec, als ob ez vlüge.
daz in appatrîs bezüge,
dar ûf sô leite er sîne pfliht.
iedoch enhalf ez allez niht
swaz im der heiden nâch gezôch.
wan er vor im sô balde vlôch
daz er in bî der stunde
niht erîlen kunde
mit allen sînen listen.
dâ von hiez er den kristen
kêren minneclichen dô.
mit zühten sprach er zuo zim sô
 <erwindâ, tugende rîcher degen,
daz dir ze lône müeze wegen
vrouw minne wunnebaeren solt.
ob du reinen wîben holt
würdest ie mit staeter gir,
sô justiere engegen mir
unde nim die widerkêre
durch dîner vrouwen êre,
der du ze dienste sîst geborn .>
der junge rîter ûz erkorn
antwürte alsô dem künege bôt,
ûz lachendem munde rôt
sprach er mit schimpfe wider in
 <diu vrouwe reine, der ich bin
unde an der mîn leben stât,
geboten mir vil tiure hât,
daz ich des lîbes schône
unde daz ich nâch ir lône
mit hûsgemache ringe
noch niemer mich getwinge
durch si deheiner arbeit.
si wil, daz ich mit senftekeit
ir minne erarnen müeze .>
die rede treip der süeze
in schimpfe mit im an der stete.
geloubet, daz er sîn niht tete
durch einen zegelichen muot:
wan daz der werde rîter guot
der heiden überkraft entsaz,
sô wizzet âne zwîvel daz,
er haete dô bestanden
mit ellentrîchen handen
den künec appatrîsen.
wer möhte drumbe prîsen
den jungen rîter staete,
ob er gevohten haete
aleine an tûsent sarrazîn?
ez waere ein tumpheit grôz gesîn
unde der êre ein ungewin.
dâ von sô reit er allez hin
vlühticlichen an der zît,
biz in der künec aber sît
kêren bat in kurzer vrist.
er sprach < ob du von adel bist
komen, rîter ûz erwelt,
sô kêre, saelden rîcher helt,
durch alle dîne werdekeit.
gelücke müeze dir bereit
zallen strîten iemer sîn,
ob mir dîn ellen werde schîn
unde ob du ruochest mich bestân .>
der küene rîter wol getân,
Walther von mabriûl genant,
sprach aber wider in zehant
 <erwelter künec ûz erkorn,
waer ich von hôher art geborn,
als ir von hôhem adel sît,
sô gaebe ich iu benamen strît,
swie mirz darumbe ergienge noch.
nû bin ich niht als edel doch,
daz iu mîn kampf gemaeze sî;
wan daz an der gebürte vrî
mîn vater endelichen ist,
sô hât er anders, wizze krist,
hie keine starke hêrschaft.
sô sît ir, künec adelhaft,
gewaltec eines rîches
unde ist iu niht gelîches
an dem geslehte, daz ich hân.
dâ von getar ich niht bestân
iuch mit strîte noch ensol.
waer ich gezieret alsô wol
als ir mit hôher edelheit,
mîn kampf enwürde iu niht verseit .>
Der küene heiden appatrîs
gap alsam ein hêrre wîs
Walthere des antwürte.
er sprach < swer an gebürte
gefrîet ist unde êren gert,
der mac wol eime künege wert
unde eime keiser geben strît.
unde ob an im diu wirde lît,
daz er ritters namen hât,
sô wizzet, daz er wol bestât
mit êren iegelichen helt .>
 <jâ>, sprach der degen ûz erwelt,
von mabriûl arnoldes kint,
 <sît denne alsô diu maere sint,
daz ich billichen unde wol
mit einem künege vehten sol,
sô hân ich alze lânge zît
gesûmet mich, daz ich iu strît
niht gap mit willeclicher hant .>
hie mite er wider kam gerant
als ein helt, der lobes darf.
daz ors er gâhes umbewarf
unde îlte zuo dem sarrazîn.
der hete dô gerâmet sîn
mit einem grimmen stiche.
si kâmen hurtecliche
zein ander dô gesiuset.
man hoeret unde kiuset
wol an ir getaete,
daz si wâren staete
an êren als ein quâderflins.
si gâben herteclichen zins
ein ander mit den scheften.
die brâchen si mit kreften,
daz si ze sprîzen sich dâ bugen
unde daz die werden rîter vlugen
dâ nider ûf des plânes habe.
si stâchen beide ein ander abe
an der vil hurteclichen just.
durch den schilt al in die brust
Walther den werden künec traf,
daz im dar ûz bluot unde saf
begunde sîgen balde nider.
ouch hete er in gestochen nider
mit der lânzen stähelîn
an den helm, daz er sich în
bouc ûf sîn antlitze klâr
unde er gefleischet offenbâr
an sîme liehten bilde wart
sô vaste, daz er alle vart
muoste an im mâsen hân.
ab den orsen ûf den plân
wâren si dô bêde komen.
diu scharpfen swert wol ûz genomen
heten si gezücket
unde al zehant gerücket
vür sich die schilte lieht gemâl.
si drungen schiere sunder twâl
ûf ein ander âne vluht,
alsam diu grimme tobesuht
daz hirne bêden haete ergramt.
daz wilde viur vil ungezamt
daz sluogens ûz dem îsen.
ring unde spaene rîsen
begunden ûf daz grüene velt.
si gâben strîtes widergelt
beide ein ander ûf der wisen,
wan dirre den unde jener disen
brâhte in angestbaeren pîn.
der kristen unde der sarrazîn
teten ez gelîche wol.
si liten kumberlîche dol
unde einen kampf sô bitter,
daz man nie zwêne rîter
gesach ze keinen zîten
sô grimmeclichen strîten.
Si vâhten sêre ein ander an.
nû kâmen ouch die tûsent man
gerennet niht ze lîse,
die dô mit appatrîse
geriten wâren ûz dem her.
si wolten hüeten dâ mit wer,
daz er sîn leben iht verlür.
er was von in gerennet vür
durch strît, als ez im tohte,
wand ir deheiner mohte
daz ors ervolgen, daz in truoc;
des si gesûmet heten gnuoc
des mâles an der künfte sich.
unde dô der rîter lobelich
Walther si komen alle sach,
dô weste er wol, daz er ze swach
waere aleine ûf tûsent man.
darumbe er vallen dô began
dem heiden vür die vüeze.
 <gnâde, künec süeze>,
sprach er mit zühten wider in,
 <sît daz ich alters eine bin
unde iwer ist ein michel her,
sô helfent mir, daz ich gener
mîn leben unde daz ich genese,
darumbe, daz ich iemer wese
vür eigen iwer dienestman.
iuch hoerent dise rîter an,
vor den beschirmet, hêrre, mich .>
 <nû wol ûf, degen lobelich!>
sprach der werde künec dô,
 <niht rede, saelic vriunt, alsô,
daz du mîn diener wellest sîn.
jô muost du der geselle mîn
belîben ûf der erden.
sô tiuren noch sô werden
rîter ich erkante nie.
daz wil ich dir geloben hie
durch dînen ellentrîchen muot,
daz ich weder lîp noch guot
von dir gescheide niemer:
ich wil von herzen iemer
dich meinen unde minnen.
ich hilfe dir von hinnen,
daz man dir keinen schaden tuot.
sitz ûf dîn ors unmâzen guot,
daz ist gar edel unde quec.
Môrel treit dich dînen wec,
daz nieman hie gevolget im.
dar zuo, vil trût geselle, nim
drât unde schiere an dîne hant
mîn ors, daz verûn ist genant
unde île ûf dîne strâze.
niht schaden ich dir lâze
die rîter mîn, getriwer man,
wan ich mit rede si wol kan
enthalten ûf sô lânge vrist,
daz du geriten verre bist
unde ir keinen vürhtest mê .>
 <gnâde, erwelter künec hêr>,
sprach wider in der jungelinc,
 <ir tuot engegen mir daz dinc,
daz ich verschulden iemer sol.
ez wirt an iu bewaeret wol,
daz ir von adel komen sît.
darumbe ich alle mîne zît
gebunden iu ze dienste bin .>
sus saz er ûf unde îlte hin
vlühteclichen al zehant.
des küneges ors von ungerlânt
daz vuorte er an der hende sîn,
unde appatrîs der sarrazîn
beleip ze vuoz dâ stênde.
dar nâch sô kam er gênde
sîner ritterlichen schar
engegen alters eine dar
mit einer wunden alze tief.
 <ir hêrren!> sprach er unde rief,
 <wie habent ir sô lânge zît
gesûmet, daz ir mir niht sît
mit helferîchen handen
ze staten hie gestanden?
ir möhtent unde soltent,
sît ir niht vehten woltent,
beliben ouch dâ heime sîn .>
des gâben im die sarrazîn
antwürte dô gemeine:
si sprâchen < künec reine,
waz vrâget ir von strîte?
iu waere an dirre zîte
vil durfter, daz ir laeget
unde arzenîe pflaeget,
dan ir geruochent kampfes mê.
wâfen iemer unde owê,
wer hât iuch sus verhouwen?
sich lât an iu schouwen
vil harte schedelich verlust.
ir sît versêret in die brust:
von wem hânt ir den stich genomen?
nû dar, daz er niht müeze komen
von hinnen, der iuch hât versniten .>
sus kâmens alle dô geriten
nâch dem vil küenen walther,
unde appatrîs reit in daz her
aleine bî den stunden.
dâ bant er sîne wunden
mit jâmer unde mit smerzen.
ouch hete er in dem herzen
Waltheres michel angest dô.
durch in wart der getriwe unfrô,
wand er sîn vorhte sêre
an sîner widerkêre
von al der ritterschefte,
diu dâ mit hôher krefte
nâch im begunde rîten.
nû was ouch bî den zîten,
dô walther der vlühte pflac,
gegangen ûf der schoene tac
unde des liehten morgens schîn.
des truoc vil angestbaeren pîn
von mabriûl her arnolt.
er wânde, daz sîn sun geholt
den grimmen schaden haete,
daz der getriwe staete
erslagen waere bî der stunt.
an vröuden gar ze tôde wunt
kam er geriten an die vart,
dâ sô vil der vînde wart
des âbendes verschrôten.
er suochte bî den tôten
Walthern den getriwen.
von herzenlichen riwen
begunde er klage erscheinen.
man sach in harte weinen
unde üeben strengez ungemach.
sîn sun alius mit leide sprach
unde mit klägelicher nôt
 <ich haete wol den grimmen tôt
verdienet unde verschuldet.
wan ob mîn bruoder duldet
deheiner slahte kumber,
den hân ich gouch vil tumber
gemachet im, daz wizze got.
er hât den lîp durch mînen spot
unde durch mîne rede verlorn.
owê daz ich ie wart geborn!
wes hân ich armer in gezigen?
ich möhte gerne hân geswigen
durch daz er waere niht erslagen.
daz ich in zelte zeime zagen,
darumbe ist er verdorben sus .>
des antwurt im supplicius
erbarmeclichen unde rief
 <ich muoz in houbetsorgen tief
hiute unde iemer sîn begraben,
ob wir alsô verloren haben
den bruoder mîn vil ûz erwelt.
mîn herze sich von schulden quelt
mit jâmer unde mit riwe.
er was mir sô getriwe,
daz nie sîn helfe mich verlie.
owê nû hân ich leider hie
mich versûmet wider in,
daz ich in alters eine hin
lie kêren in den grimmen tôt.
daz ich mîn leben niht enbôt
mit im ûf der wâge zil,
daz ist ein dinc, darumbe ich wil
von herzen iemer weinen .>
sus hôrte man den reinen
Walthern klagen an der stete.
der bruoder iegelicher tete
vil angestbaerez trûren schîn:
daz er alsô daz ende sîn
solt an der zîte hân genomen,
des wâren si ze leide komen
unde ze sorgen schiere.
si weinten alle viere
den helt vermezzen unde snel.
ir löcke sam ein sîde gel
die zugens unde zarten
vor jâmer ûz der swarten.
Arnolt ir vater der begie
sô grimmeclîche marter hie,
daz man daz wunder nie gesach.
 <owê mir armen>, er dô sprach:
 <walther, wie hân ich dich verlorn!
du waere doch als ûz erkorn,
daz an dir lac erwelter prîs.
ez was nie junger man sô wîs
noch alsô wol gestalter.
ich was in mînem alter
durch dîne manheit vorhtesam,
wan swer daz ellen dîn vernam,
der muoste mich entsitzen.
mit kreften unde mit witzen
geblüemet was dîn reinez leben.
ob daz ein ende hât gegeben,
daz noch an eime zwîvel stât,
wie mac denn iemer werden rât
der gruntlôsen swaere mîn?
ân ende muoz mîn herze sîn
in leide ertrunken unde begraben,
soltu den lîp verloren haben .>
Die klage treip von mabriûl
Arnolt, der als ein marmelsûl
vest unde staete erkennet wart.
mit wîzer hant den grîsen bart
begunde er ûz dâ rupfen
unde in sîn herze knupfen
grôz jâmer unde swaeren sin.
er zarte sîniu kleider hin,
als ein wüetic man, der tobet.
nû daz der hêrre hôchgelobet
in dirre klage noete ranc
unde er hete den gedanc,
daz er erslagen waere,
Walther der tugentbaere
seht, dô kam er zuo gerant.
daz ors daz brâhte er an der hant,
daz im der künec appatrîs
durch ganzer werdekeite prîs
gap unde durch die manheit sîn.
unde als er wart dem vater schîn
unde in die bruoder sâhen komen,
ahî waz wunne dâ vernomen
unde ûz erwelter vröuden wart!
sîn kunft wart in sô rehte zart,
daz si vor liebe weinten,
unde im gruoz erscheinten
gar minneclichen an der stunt.
an hende, an ougen unde an munt
wart im gegeben manic kus.
daz er in wider kam alsus,
darumbe wart der süeze krist
gelobet sêre bî der vrist
mit herzen unde mit munde.
er seite in an der stunde
diu maere, als ir vernâmet ê,
daz der vürste markabrê
von im abe gestochen wart,
unde wie der künec von hôher art
Appatrîs in haete
mit sîner hende staete
bestanden eines strîtes grôz.
dâ bî verjach er unde entslôz,
daz er in ouch von sîner diet
ân aller hande swaere schiet
unde er im gap sîn ors vil guot.
den heiden edel unde vruot
begunde er loben unde sprach
 <swaz ich von künegen ie gesach,
der übergulde ist appatrîs.
er blüeget als ein rôsenrîs
an lobe in hôher wünne.
unde swer mir guotes günne,
der wünsche im heiles iemer,
wan ich enkönde niemer
verschulden noch verdienen gar
die tugent, der ich bin gewar
an sîner stiure worden.
er hât wol ritters orden
an mir gezieret, wande ich lebe
von sîner helferîchen gebe .>
Der dinge seitens alle
mit vröuden unde mit schalle
dem werden appatrîse danc:
si jâhen im des âne wanc,
daz er sô lûterbaere
vor allem valsche waere,
daz si keinen bresten
anders an im westen,
wan daz er niht den wâren
got in sînen jâren
durchliuhteclichen haete erkant.
der rede antwürte dô zehant
gap in alîs durch sînen spot;
er sprach < er üebet einen got,
der was im gewaere gnuoc.
ez waere an im ein ungefuoc,
ob er sich von im kêrte,
wand er sîn heil ie mêrte
unde im sô rîche saelde gap,
daz er der êren leitestap
unde der wirde banier treit.
die wîle er im die werdekeit
ze helfe unde ouch ze stiure gebe,
sô râte ich im wol, daz er lebe
willeclîche in sîme gebote
unde daz er diene keime gote,
der im niht vaste mêre
sîn lop unde al sîn êre .>
diu rede was ir aller schimpf.
durch gämelîche unde durch gelimpf
geschach si von alîse dô.
vil hôhes muotes unde vrô
ze mabriûl si kâmen wider.
dâ leiten si waltheren nider,
wan er het eine wunden.
diu wart im dô verbunden
unde ouch verheilet schône sît.
er hete bî der selben zît
vil gewunnen prîses.
die rîter appatrîses,
die dâ gejaget heten in,
die kêrten wider umbe hin,
dô der rîter lobesam
in sînes vater veste kam.
Reht under des, dô diz ergie,
daz er sich alsô nider lie
durch sînes wunden lîbes vromen,
dô was ouch appatrîs bekomen
hin wider zuo der heiden her,
daz der soldân über mer
gefüeret hete unde über sê.
der rîche vürste markabrê
begegent im eht ûf dem wege;
der hete balde in sîne pflege
zwei tûsent sarrazîn genomen.
mit den wolt er geriten komen
ze mabriûl, als ich ez las.
daz er gestochen nider was
von walthere an dirre zît,
daz wolt er mit sturme sît
an sîner veste rechen.
dâ von begunde sprechen
Appatrîs dô wider in
 <nû war stêt iwer reise hin,
vil werder vürste markabrê?
daz iwer dinc nâch heile ergê,
sô sehent, daz iu niht bekume
Walther der edel unde der vrume
unde daz er iu niht widerstrebe.
ich vürhte, er iu daz boese gebe
mit einem stiche sâ zehant,
sô daz ir gâhet ûf daz lânt
hin under daz erwelte ros.
er stiez iuch hînaht in daz mos,
in dem hât er ( waz sol des mê?)
getoufet iuch nâch sîner ê .>
Diu rede in schimpfewîs geschach.
der vürste markabrê dô sprach
 <ob walther hât getoufet mich
nâch sînem orden kristenlich,
sô hât er iu gefirmet
den schilt, der iu dâ schirmet
vor slegen unde vor stichen:
durch den ist iu gestrîchen
an die brust diu heilekeit,
diu von rehte doch geleit
an iwer houbet solde sîn.
mit einer lânzen stähelîn
streich er iu den krisen an.
geloubet, küneclicher man,
swaz mir von im geschehen ist,
daz wirt in einer kurzen vrist
gerochen, wan ich valle
vür mabriûl mit schalle,
noch entwîche niemer dan,
ê daz ich ez mit sturme kan
ervehten unde erstrîten .>
sus kêrte bî den zîten
der herzog ûf die strâze sîn.
er unde zwei tûsent sarrazîn,
niht ze trâge noch ze vûl,
kâmen gegen mabriûl
gerennet vil geswinde.
Arnoldes ingesinde
nû daz ir künfte wart gewar,
dô gienc diu werde hoveschar
ze râte bî den zîten,
ob si ze velde strîten
solden wider die geste
od aber in der veste
belîben unde die bewarn
vor der vil argen heiden scharn.
Ze jungest kâmens über ein,
die werden rîter âne mein,
daz sin der veste wolten
belîben unde die solden
beschirmen gar mit hôher wer.
 <nein!> sprach der wunde walther,
 <durch got des lâzet niht geschehen.
man sol uns ze velde sehen
mit blôzen swerten lieht gevar.
bereiten uns ze strîte gar
unde îlen an die brücken:
die weren unde zücken
der argen heidenschefte.
ze hôher mannes krefte
werd unser muot niht lazzer.
niht lâzen über wazzer
die vînde gar unmilte.
sô man ir liehten schilte
beschouwet uns in widerstrît,
dennoch entwîche wir enzît
in die veste wol vor in.
ouch senden einen boten hin
ze partonopiere,
der im daz künde schiere,
daz wir sîn bestanden.
ich weiz in sînen handen
wol daz ellen unde die kraft,
daz er mit sîner ritterschaft
von schiefdeire balde vert
unde uns mit sîner helfe nert
von strîtes ungelücke.
ê diu veste brücke
werde uns allen hie genomen,
ê mac er uns ze trôste komen
unde ist gelegen maneger tôt
durch vehten unde strîtes nôt .>
Des râtes wârens alle vrô.
si wurden vil gemeine dô
bereit ûf einen grimmen strît
unde îlten an die brücke sît,
diu bî der veste nâhen was.
Arnolt von mabriûle las
wol zweinzec man ûz sîner diet:
die selben er im ûz beschiet
ze helfe dâ besunder,
wand ir gnuoge drunder
wâren sîner mâge,
unde leiten ûf die wâge
beide guot unde lebetagen.
gewin den wolten si bejagen
oder kiesen die verlust.
si kunden wol daz armbrust
gebrûchen unde genützen.
die selben zweinzic schützen
nam der wirt von alter grîs.
sîn vrouwe diu hiez bêâtrîs,
die kuste er unde nam ir segen.
si bat got sîn vil tiure pflegen,
biz daz er wider kaeme.
der küene unde der genaeme
kêrte dô ze sînen sünen.
die heten breter unde bünen
ab der brücken dô genomen,
durch daz kein heiden möhte komen
dar über mit gewalte.
von mabriûl der alte
kam dar geswinde rîtende
unde vant die sîne strîtende
jensît dem wazzer sêre:
ê daz er sîne kêre
genaeme von der veste,
dô wart der vremden geste
vil erslagen unde verwunt,
wan si wâren bî der stunt
an die brücken dô geriten,
die mit in genôte striten,
dô der wirt gerennet kam.
nû daz den selben strît vernam
der rîter edel von geburt,
seht, dô begreif er einen vurt,
den kêrte er über jensît.
vil lûte wart von im geschrît
sîn zeichen < mabriûl> zehant.
sus kam er an den strît gerant
alsam ein degen ûz erwelt.
des lîbes ein vermezzen helt
kêrte wider in dort her,
der warf engegen im sîn sper
schier unde vrevenlichen ûf.
der selbe rîter der hiez lûf
unde was geborn von anîs.
der bart sîn was von alter grîs
unde dâ bî des hâres loc.
sîn decke unde ouch sîn wâpenroc
wâren beidiu wîz hermîn.
von rôten kelen was dar în
gesniten manec adelar.
er kam geriten vluges dar
von mabriûl arnolde engegen,
der in geswinde kunde legen
ab dem orse dô zehant.
er stach in nider ûf den sant
unde îlte vür baz in den strît.
des wart von sîner hende sît
den argen sarrazînen wê.
der küene vürste markabrê
Alîses dô begunde warn,
der im dort sîner swester barn
ersluoc, als ir ê hânt vernomen,
dô si zein ander wâren komen
durch schirmen in dem ringe.
dem werden jungelinge
der vürste leite lâge,
durch daz er sîner mâge
doch leben müeste rechen.
ûf in begunde er stechen
gar einen ungefüegen schaft
mit alsô rîcher magenkraft,
daz er in kleine sprîzen brach.
Alîs ouch dâ sîn sper zebrach
mit kreften ûf den herzogen.
dar nâch sô kâmen si geflogen
zesamene mit den swerten,
mit den si kampfes werten
ein ander strîteclichen gar.
si sluogen dar unde aber dar
ûf helme unde ûf die schilte.
si kunden beide unmilte
der stiche unde ouch der slege sîn.
ein wâpenkleit von lâsûr vîn
vuorte an im dô markabrê,
dâ strîche wîz alsam ein snê
giengen durch ein wênic breit,
ûf die mit vlîze wart geleit
vil heidenischer buochstaben.
die sach man eine varwe haben:
diu schein alsam ein rôse rôt.
Alîsen brâhte er dâ ze nôt,
wande er sluoc in ûf den kopf
sô vaste, daz im als ein topf
daz hirne al umbe unde umbe gienc
unde im daz houbet nider hienc
durch schedelichez ungemach.
Walther unde als er in gesach
in alsô grimmer noete dâ,
dô stuont er im ze helfe sâ
mit sîme scharpfen swerte blôz.
den heiden von gebürte grôz
liez er sich niht erbarmen:
daz swert mit beiden armen
begunde er zeime slage wegen.
er wolte in gerne tôt gelegen:
dô misseriet der selbe slac,
wande er ûf daz ors gewac
unde ûf ez dô wart gezogen.
er schriet im vor dem satelbogen
den kragen unde die brust enzwei,
dâ von der heiden lûte schrei,
daz man im braehte ein anderz dar.
diz wart getân dô schiere gar:
ein ander ors wart im geholt.
des nam dâ kumberlichen solt
Alîs unde angestbaeren pîn.
mê danne vierzic sarrazîn
kâmen zim gedrungen,
die den erwelten jungen
wurfen ab dem orse nider.
si vuorten in gevangen sider
bî dem wazzer hin ze tal.
dô nam der edel einen val
âmehteclichen ûf den sant,
wand im sô dicke dâ geswant
von grimmeclicher herzen nôt,
daz si dâ liezen in vür tôt
geligen alters eine.
ze jungest kam der reine
ze kreften unde ze muote wider.
dar unde dan, ûf unde nider
liez er sîn ougen wunneclich
nâch helfe warten umbe sich:
diu wart im schiere dô geholt.
von mabriûl her arnolt
unde astulôn sîn werder mâc
die brâhten im dar an den wâc
ein ors, dar ûf der guote saz.
dô markabrê gesehen daz
hete, daz er was gesunt,
dô rief der vürste sâ zestunt
 <waldûn> sîn zeichen unde reit
dâ mit im der getriwe streit
Arnolt von mabriûl genant.
zein ander kâmen si zehant
vermezzenlichen durch den klê.
des wart gestochen markabrê
von im ab dem orse nider.
dô wart im ûf geholfen sider
von den sarrazînen.
sîn ellen lie dâ schînen
von mabriûl her arnolt.
er hete schützen dar geholt,
der ich dâ vorne hân gedâht:
die heten bî der zîte brâht
vil manegen heiden in den tôt.
diu heide wart von bluote rôt
unde der grasegrüene klê.
wan daz der küene markabrê
den sînen bôt vil hôhen trôst,
si waeren von dem strîte erlôst
unde ûf die vluht gerennet.
sîn herze was enbrennet
ûf einen ellentrîchen sin.
dâ von hiez er ze strîte hin
sîn volc dô kêren an der stete.
daz selbe arnolt mit vlîze tete,
der ouch die sîne mante,
daz ûf den strît genante
ir herze unde ir gemüete gar.
 <ir hêrren>, sprach er, < îlent dar
in gotes namen an den strît!
daz an uns reht geloube lît,
daz hilfet uns noch hiute.
dis ungetoufte liute
müezen von iu tôt geligen.
daz reht lât uns in an gesigen:
dâ von belîbet unverzagt.
unde hiute wirt von uns bejagt
durchliuhteclicher êren solt .>
hie mite kam her arnolt
geriuschet an der vînde schar.
dar în sô vlaht er unde war
sich selben unde die sîne.
der valschen sarrazîne
sluoc er ze tôde ein wunder.
ouch tâten ez dar under
nâch vollem wunsche sîniu kint.
reht als der wilde sturmwint
die starken boume neiget,
sus wart von in geveiget
der ungetouften liute her.
dâ striten gar mit hôher wer
Supplicius unde anshelm.
si valten in des stoubes melm
vil heiden von turkîe.
Walther der wandels vrîe
der vînde bluotes vil vergôz,
daz von ir verhe nider vlôz
unde ûf ze berge danne rouch.
Alius unde alîs vahten ouch
nâch ritterlicher werdekeit.
swaz aber iemen dâ gestreit,
daz dûhte ein schade kleine
biz an die slahte aleine,
die von mabriûl der helt
begie: si wâren ungezelt
die liute, die sîn hant ersluoc.
mit bluote er jâmerlichen twuoc
den anger unde daz grüene velt.
doch gab im strîtes widergelt
ein junger heiden ûz erkorn,
der was von orient geborn
unde hiez sîn name galathîs.
ein herzog edel unde wîs
sîn vater von gebürte was.
durchliuhtec als ein spiegelglas
an êren schein sîn werdiu jugent.
er wolte dâ durch sîne tugent
prîs unde ganze wirde holn.
von appatrîse dar gestoln
haete sich der guote,
wand er von sippebluote
vil nâhen was der neve sîn.
der selbe klâre sarrazîn
was schoene, vrevel unde grôz:
darumbe in sêre des verdrôz,
daz arnolt sô manegen sluoc.
daz ors, daz in des mâles truoc,
daz twanc er mit den scharpfen sporn
hin an den rîter ûz erkorn
von mabriûl genennet.
er kam ûf in gerennet
noch balder danne ein windes brût.
er was ein zarter vrouwen trût,
des wolte er leisten ir gebot.
Amûr, der süezen minne got,
an sînem schilte swebte.
nâch wunsche, als ob er lebte,
was er mit liehter varwe dran
gemâlet als ein nacket man,
der vetech an gebunden wat.
noch roeter danne ein rôsenblat
was daz velt dar under,
unde schein dar ûz ein wunder
der liehten margarîten.
diu bein er ze den zîten
begunde strecken unde saz
reht in dem satel unde baz
dann er gesezzen waere vor.
den schaft den warf er ûf enbor
unde ergreif in aber sît.
er sluoc in ze der selben zît
under sînen zeswen arm.
dem orse wart von hitze warm,
wand ez mit sporen an den louf
wart getwungen, daz im trouf
ûz sînem verhe schûmes gnuoc.
sô hurteclichen ez in truoc
Arnolde engegen ûf den plân,
daz im dô wart ein stich getân
von galathîse ze der brust,
der im dô brâhte die verlust,
daz er unde ors bekâmen
dâ nider ûf den sâmen:
daz wart den sînen ungemach.
dô bêâtrîs sîn vrouwe sach
ab der mûre sînen val,
dâ von ir herze ûf trûren swal
unde aller vröuden muot verswuor
si selbe reit schier unde vuor
ze schiefdeire bî der stunt.
Partonopiere tete si kunt
mit jâmer disiu maere,
daz hie geschehen waere
unde arnolden haete ir man
gevallen strît unde angest an
von manegem sarrazîne.
si bat den hêrren sîne
gnâde an ir bewaeren,
sît si gevallen waeren
in kumber durch den willen sîn,
daz er in lieze werden schîn
helf unde stiure bî der stunt.
an vröuden gar ze tôde wunt
viel diu reine süeze
dem keiser vür die vüeze
mit nazzen ougen unde bat
in sîner gnâden an der stat
umbe ir süne unde umbe ir man.
si weinet in von herzen an
durch strengez ungemüete sûr.
diu keiserinne meliûr
sprach güeteclichen wider in
 <geruochent, hêrre, balde hin
nâch helfe senden in diu lânt,
enbieten allen den zehant,
die verdienen wellen solt.
man gebe in silber unde golt,
ob si ze staten iu gestên.
lât ez, vil werder keiser, gên
beid über hort unde über schatz,
daz von iu starken widersatz
gewinne alhie diu heidenschaft.
ich hân von guote wol die kraft,
daz mir sîn niht gebristet
die wîle mir got vristet
den lebetagen unde den lîp .>
 <gnâde>, sprach er, < saelic wîp,
ir hânt gerâten harte wol.
nâch liuten wil ich unde sol
vil gerne senden in diu lânt.
iedoch ist ez alsô gewant,
daz ich bî disen zîten
niht helfe mac erbîten,
wan ich zehant muoz an den strît,
durch daz ich in kurzer zît
den liuten mîn ze staten stê.
sûm ich die reise lânger mê,
si werdent lîhte an êren mat.
dâ von sult ir an mîner stat
briev unde boten senden
nâch helfe in allen enden:
sô kêre ich unde rîte
die wîle zuo dem strîte
mit dem gesinde, daz ich hân .>
diu vrouwe sprach < daz sî getân,
vil herzetrût geselle mîn .>
diu werde süeze keiserîn
gap im ir segen unde ir kus.
mit disen dingen unde alsus
wart er ze strîte wol bereit.
rîch unde liehtiu wâpenkleit
leit er unde alle sîne man
schier unde snelleclichen an.
Er îlte dan ûf sîne vart.
nâch wunsche hete er sich bewart
zeim argen strîte bitter.
vünfzehen hundert rîter,
die sîne burger wâren,
die vuoren mit dem klâren
von schiefdeire bî der zît.
ouch wart daz povel an den strît
ze ros getwungen unde ze vuoz.
vür wâr ich iu daz sagen muoz,
swer dâ ze kampfe tohte
unde iht helfen mohte,
der muoste dise reise dô.
der künec was der dinge vrô
von herzen bî den zîten,
daz er dô solde strîten,
wan er vil lânge was gesîn
dâ heime bî der keiserîn,
daz er anders niht enphlac
wan daz er in gemache lac
unde er dâ teilte sînen hort.
der eine hie, der ander dort
gerîchet wart von sîner hant.
ros, silber unde rîch gewant
het er gegeben sîner diet:
dâ von si willeclichen schiet
durch sîn gebot von hûse.
er was der êren klûse
unde aller saelden obedach.
swer in des mâles rehte sach,
der muoste ân allen zwîvel jehen,
kein rîter würde nie gesehen
kreft unde muotes alsô rîch.
er was zwâr eime man gelîch,
der einen kampf berihten sol.
ouch dorfte er endelichen wol
des mâles aller sîner kraft,
wan er mit starker ritterschaft
was überladen sêre.
Gaudîn mit hôher lêre
gestuont im ûf der strâze bî.
der werde rîter wandels vrî
sprach alsô dô wider in
 <niht gâhent alsô balde hin,
vil werder künec, an den strît;
verhenget niht bî dirre zît,
erwelter man von hôher kür,
daz von uns iemen renne vür
besunder an die ritterschaft.
lîs unde schône samethaft
sol iwer samenunge zogen,
durch daz kein ors vil unbetrogen
werde erstrecket hiute.
swaz hinder iu noch liute
ze rosse unde ouch ze vuoze sî,
die lâzent iu komen nâhen bî,
durch daz iu nieman ûf dem wege
enzücket in der vînde pflege
mit lâge werden müeze.
ouch sult ir, künec süeze,
mit den ritterlichen scharn
die breite lântstrâzen varn:
sô renne ich vür den smalen stec,
durch daz ich iu des kampfes wec
unde die gelegenheit ervar.
wird ich des dinges iht gewar,
daz iu dâ schade mac gesîn,
daz tuon ich iu mit rede schîn,
wan ich begegen iu zehant.
ich bin sô balde vür gerant,
daz ir von mir gewarnet sît,
ê daz ir komet an den strît .>
Des râtes im gevolget wart.
Gaudîn der îlte ûf sîne vart
in einem smalen stîge vür,
durch daz er schouwet unde kür
die vînde unde ir gelegenheit.
Partonopier die strâzen reit
mit sîner massenîe stolz.
unde als er in ein schoenez holz
geriten ûf der verte kam,
vil manege stimme er dô vernam,
diu lûte durch sîn ôren hal.
swaz in der gegend über al
bûre unde armer liute was,
die wâren ûf ein grüenez gras
ze samene komen trûrens balt.
ir klage was vil manicvalt
unde ir geschrei gar inneclich.
si rouften unde sluogen sich
vil sêre von beswaerde.
mit grôzer ungebaerde
riefen si vil lûte < owê,
wâfen hiute unde iemer mê!
wer hât den künec uns beschert,
der uns an vröuden sô verhert,
daz wir durch in verlieren
den klâren unde den vieren
von mabriûl arnolden?
er wil uns iemer solden
mit herzenlicher swaere,
gelît der wunnebaere
spiegel dirre lânde,
der in sô maneger hande
noeten hiute vihtet.
wir armen sîn entrihtet
an allen vröuden iemer,
noch werden saelic niemer,
verdirbet der gehiure.
sô reine unde alsô tiure
wart nie gesteine unde edel golt,
sô der saelige arnolt
gewesen ist tac unde nacht.
wâ nû partonopieres maht,
der uns ze hêrren ist gegeben,
daz er in lât sô lânge streben
sunder helfe unde âne trôst?
ob er niht schiere wirt erlôst,
sô stirbet er von strîtes nôt
unde sîn wir alle mit im tôt .>
Diz was ir klage unde ir geschrei.
von leide möhte in gar enzwei
gespalten sîn daz herze.
ir jâmer unde ir smerze
sô wê partonopiere tete,
daz er dâ mit in an der stete
verborgenlichen weinte.
unde dô der wol gereinte
durch den walt geriten was
unde in sîn edel herze las
umb ir geschrei vil swaeren pîn,
dô kam her wider gaudîn,
der im dâ engegen reit.
die vînde unde ir gelegenheit
het er vil rehte dô besehen.
der wart im dô von im gejehen
gar biz ûf ein ende hin.
 <nû, hêrre>, sprach er wider in,
 <arnolt der edele von geburt
ist über wazzer einen vurt
geriten unde die sîne.
dâ sint die sarrazîne
mit im ze strîte vaste komen.
ob ir im hie wellet vromen,
sô lâzet im daz heil geschehen,
ê daz die heiden uns gesehen,
daz ir hin über komen sît.
geruochent nû bî dirre zît
kêren über dise vluot:
den vurt begrîfet, hêrre guot,
der uns engegenwürtec ist,
unde îlent danne bî der vrist
rückeshalben in daz her,
daz mit vrevelicher wer
Arnolden hât bestanden.
ez wirt in strîtes banden
beslozzen unde al umbezogen,
sô wir hinden zuo geflogen
ungewarnet komen sîn,
unde ez dâ vorne swaeren pîn
dulden ouch von kampfe sol.
wir mügen dâ gesigen wol,
ob diz dinc alsô ergât .>
Partonopier dô sînen rât
begunde erfüllen an der zît.
er kêrte zuo dem wazzer sît
unde îlte drüber al zehant.
dar nâch der werde kam gerant
den vînden rückeshalben zuo.
daz dûhte si vil gar ze vruo,
wan diu vertâne heidenschaft
wart umbevangen dâ mit kraft,
als in dem garne ein wildez tier.
unde dô der helt partonopier
die vînde reit ze vorderst an,
dô kam dort her ein wartman
geriuschet als der winde sûs.
der was genant emidalûs
unde hete sîn genomen war.
der îlet im engegen dar
ûf einem snellen orse vrech.
sîn wâpenroc reht als ein bech
schein geswerzet, als ich las.
von keiner varwe drane was
gemâlet weder zam noch wilt.
Partonopieren ûf den schilt
stach er entwerhes mit dem sper,
wande er kam ennebent her
gesiuset ûf den künec hêr
sô vaste, daz der lânzen gêr
wart in der bügelen gehaft
unde daz der ungefüege schaft
sich dâ spielt ze stücken.
Partonopier dô zücken
sîn swert begunde bî der zît:
unde dô der heiden aber sît
ûf in wolte kêren hin,
dô sluoc der werde künec in
durch des helmes nasebant,
daz im daz houbet al zehant
schôz wol halbez ûf den wasen.
er schriet in niderthalp der nasen
krefteclichen durch unde durch.
des viel dâ nider ûf die vurch
daz ober teil des kopfes gar.
daz swert was im gedrungen bar
entwerhes durch die zene blânc
biz ûf des nackes ûzganc.
Alîs wart der geschihte vrô,
wan er partonopieren dô
den heiden alsô treffen sach.
Arnolde er zuo mit vröuden sprach
 <diz mac wol sîn partonopier,
der einen slac sô rehte zier
geslagen hât dem sarrazîn.
daz leben unde der name sîn
die müezen gêret werden.
man solde in ûf der erden
als einen schepfer âne beten.
wir sîn ûz aller nôt getreten,
sît er uns helfe hât geholt .>
 <jâ>, sprach der edel arnolt,
 <uns wirret nû vil kleine,
sît daz der künec reine
vernomen unser angest hât,
wand ez im an daz leben gât
swem er genâhen hiute kan.
durch einen alsô werden man
sol man gerne strîten
unde iemer zallen zîten
in sîme dienste wachen.
an ritterlichen sachen
ze noeten wol sîn helfe touc.
mîn wân mich an im nie getrouc,
daz ist alrêrst bewaeret hie.
mîn ouge, daz erkante nie
deheine tât sô bitter,
sô daz er hât den rîter
gevellet nider ûf den melm
unde er im houbet unde helm
durchslagen hât enmitten.
sîn herze ist in der smitten
der êren lûter worden.
er zieret küneges orden
alsam diu gimme tuot daz golt .>
die rede treip her arnolt
mit alîse bî der zît.
Partonopier kam in den strît
gerennet dô nâch prîse.
dem werden galathîse,
der arnolden nider stach,
begegent er, wan er in sach
dâ rîten alsô glânzen.
er traf in mit der lânzen
sô krefteclichen an die brust,
daz er vil schône von der just
viel ab dem orse unde im geswant.
nû tete alîs walthere bekant,
daz der werde galathîs
unde der künec appatrîs
ein ander wâren sippe gar.
dâ von sô hiez er kêren dar
bald über in die knehte sîn,
die den erwelten sarrazîn
vil klâren unde stüefen
ûf naemen unde im schüefen
nâch sînem willen guot gemach.
diz wart getân unde diz geschach,
daz er schiere ûf wart gehaben.
dar nâch begunde man in laben
mit wazzer unde besprengen.
er wart von sîner strengen
swaere dâ mit helfe brâht.
dâ von der heiden wol bedâht
mit süezen worten über lânc
den knehten seite hôhen danc,
daz im sus wart geholfen hin.
 <nein!> sprâchen si dô wider in,
 <ir sult uns, hêrre, der geschiht
gnâden unde danken niht:
Walther, dem iwer neve wîs,
der werde künec appatrîs,
wol unde küneclichen tete,
der schuof, daz wir an dirre stete
iu durch in gedienet hân.
unde ist iu liebes iht getân,
daz danket im, ob ir eht welt .>
hie mite saz der junge helt
ûf sîn ors dâ bî der zît
unde îlte wider in den strît:
der was dô grimmer worden.
man sach dâ ritters orden
Partonopieren üeben.
den vînden gap er trüeben
kumber in diu herzen.
er machte ir lîbes smerzen
grôz unde maneger hande.
die liute von dem lânde
die zugen al gemeine dar:
dâ von diu kristenlîche schar
sich vil starke mêrte
unde inneclichen sêrte
die toufelôsen heiden.
si waeren dô gescheiden
vil gerne vlühteclichen dan.
dô lief ûf si sô manic man
dâ vorne unde ouch dort hinden,
daz si niht weges vinden
zuo der vlühte mohten.
des wart von in gevohten
mit manicvalter herzenôt.
ir lac dâ vil des mâles tôt.
Nû daz der angestbaere strît
wart sô herte bî der zît
daz man der heiden vil ersluoc,
dô wâren ir entrunnen gnuoc,
die dem soldâne seiten,
daz in den arbeiten
rünge alhie diu ritterschaft.
dâ von den künec ellenthaft
bestuont ein grimmeclicher zorn.
er hiez ein hellez herhorn
lût unde balde erschellen.
ze strîte bat er stellen
die vürsten unde die künege sich.
ir wâpenkleider wunneclich
die wurfens unde leitens an.
si vuoren algemeine dan
mit ein ander über velt.
iedoch sô liezens ir gezelt
mit huote wol besetzet dâ,
dar în si vüeren wider sâ,
swenne es in geschaehe nôt.
wîz unde gel, brûn unde rôt
ir schilte verre glizzen.
ir sult daz rehte wizzen,
si vuoren mit sô rîcher wer,
daz man ir manicvaltez her
niht mohte ergründen gar mit zal.
ez kunde nieman über al
ze rechenunge bringen.
mit sô vil hers betwingen
möhte ein hêrre manic lânt.
ir sumelîche vür gerant
kâmen zuo dem strîte.
die wurden bî der zîte
gevellet in des plânes melm.
dô stach der edel anshelm
Lubîn von klassenîe.
in hete sîn âmîe
gesant nâch hôhem prîse dar.
sîn wâpenkleit was lieht gevar
von gimmen unde von golde.
Walther nâch êren solde
des mâles ouch mit vlîze streit.
ze tôde er einen dâ versneit,
der was geheizen galathîn.
mit dem erwelten swerte sîn
sluoc er in durch daz ahselbein,
daz im daz leben dâ verswein
unde er ein bitter ende nam.
dar nâch daz her geriten kam
mit ein ander samenthaft,
des manicvalten überkraft
Arnolt von mabriûl entsaz.
wan dô sîn ouge ez übermaz
unde alsô vil der heiden sach,
erschrockenlichen er dô sprach
zehant partonopiere zuo
 <daz man die widerkêre tuo,
daz râte ich endelichen hie.
mîn ouge daz erkante nie
sô rehte maneger muoter kint.
ich waene, daz die berge sint
entslozzen alle unde offen;
dar ûz sint si gesloffen:
von wannen waerens anders komen?
erwelter künec ûz genomen,
rîch unde edel von geburt,
wir sulen vor in an den vurt
lîs unde sanfte wîchen.
niht gâhen unde strîchen
ir rotten unde ir schar engegen,
ê wir zein ander die gewegen,
die ze velde uns wellen komen.
die wîle daz wir hân genomen
unser kêre zuo der vluot,
sô hât sich, künec wol gemuot,
all unser maht gesamnet,
wir müesten hie verdamnet
an lîbe unde an den êren sîn,
ob wir zehant die sarrazîn
mit strîte wolten meinen.
ir ist an unser einen
ie wol hundert oder mê.
wie mohte ie komen über sê
sô rehte manic rotte?
swer unser drumbe spotte,
wir sulen unser liute
ê lâzen komen hiute
zein ander, ê wir strîten
mit in ze disen zîten .>
Der rât den künec dûhte guot:
dâ von si wider an die vluot
lîs unde senfticlichen sigen.
si wolten an dem vurte ligen,
biz daz ir volc genaeme
zein ander allez kaeme,
des hinder in was harte vil.
vür wâr ich iu daz sagen wil,
in solde starkiu helfe komen;
die liute heten êrst vernomen
den grimmen angestbaeren strît,
wand er vil lûte was geschrît
in daz lânt des morgens vruo.
des îlten unde sigen zuo
die jungen mit den alten.
die strîtes mohten walten,
die kâmen gar gemeine.
dâ von der künec reine
ir aller bî den zîten
wolt an dem vurte bîten,
ê daz er mit den heiden strite.
unde dô der soldân wol gesite
den klâren unde den rîchen
sach hinder sich entwîchen,
dô wart sîn herze sorgen vrî.
des mâles reit im nâhen bî
der künec, appatrîs genant.
der vuorte ûz sîden ein gewant,
daz niht ze kampfe tohte.
wand er niht vehten mohte,
sô was er âne wâpenkleit.
als ich dâ vorne hân geseit,
sô wart er in die brust verwunt.
dâ von sô reit er an der stunt
in sô getâner waete hin.
der soldân kêrte wider in
sîn bilde gâhes unde sprach
 <heil unde rîcher êren dach
wil uns bedecken hiute.
Partonopieres liute
sint alle zuo der vlühte komen.
er hât die widervart genomen
an daz wazzer hinder sich.
sîn übermuot hôchverteclich
enpfâhen muoz ein ende sûr.
daz er die schoenen meliûr
mit unrehte erworben hât,
daz wirt bewaeret unde gât
im benamen an daz leben.
er muoz den lîp darumbe geben,
ob ich in kan erstrîchen.
nû wer gesach entwîchen
ie keinen vürsten wol gemuot
sô zegelichen als er tuot?>
Der rede gap im appatrîs
antwürte: sam ein künec wîs
sprach er dô wider in zehant
 <sîn vluht ist niender sô gewant,
als ir wellet iuch versehen.
ez ist durch kündekeit geschehen,
daz man in hie wîchen siht.
vergâhent iuch ze vaste niht,
daz râte ich ûf mîn êre.
jô vürhte ich harte sêre,
daz uns der vînde vliehen
ze schaden welle ziehen
unde in beswaerde stricken.
man sol der liute schicken
ein teil hin wider ûf daz velt,
dâ wir gelâzen diu gezelt
hân mit rîchem guote.
man sol si baz mit huote
besetzen unde bestellen.
ich waene, daz uns wellen
die vînde hindergrîfen,
sô daz wir müezen slîfen
in grôzen schaden bî der stunt.
in ist diu lântriviere kunt,
dâ von sô vürhte ich, daz si dar
ze den gezelten lieht gevar
ein umbestrâzen kêren
unde uns dâ lîhte sêren
an liuten unde an horde.
vor sus getânem morde
behüeten uns mit hôher wer.
die besten rîter von dem mer
die lâzen hie belîben,
unde heizen widertrîben
daz ander teil gelîche
ze den gezelten rîche,
diu wir hân gelâzen dort.
wir müezen anders al den hort
hân verloren iemer mê,
den wir nû brâhten über sê .>
Der soldân wart des râtes vrô.
ze den gezelten schicte er dô
der heiden manic hundert.
doch wurden ûz gesundert
die besten alle bî der zît.
mit den sô kam er an den strît
vil schiere dô gestrîchen.
die zuo dem vurte wichen,
den îlte er unde kêrte nâch.
Partonopiere enwas niht gâch
zuo der vlühte, sô man seit,
wand er vil staeteclichen reit
sîgende allez an den vurt.
des kâmen dô nâch im gehurt
die sarrazîn mit hôher kraft.
unde dô der künec ellenthaft
erkante mit der angesiht,
daz in der soldân wolte niht
vermîden unde die heiden,
dô warf der helt bescheiden
sîn ors her wider umbe sît:
ze wer bôt er sich an der zît
unde al sîn her vil küene.
diu banier gel unde grüene,
wîz, rôt, brûn unde blâ gevar,
diu wurden beidenthalben dar
geneiget unde diu starken sper.
die heiden hin, die kristen her
vil gâhes ûf ein ander stuben,
die schefte brâchens unde kluben
ze schivern unde ze sprîzen.
der soldân sêre vlîzen
begunde sich arnoldes schaden.
in dûhte, möhte er in geladen
mit angestlicher swaere,
daz er enbunden waere
von allen sînen noeten.
er wolte in gerne toeten
od aber heizen vâhen.
durch daz begunde er gâhen
hurteclîche ûf in zehant,
daz er in stach ûf daz lânt
mit einem schafte, des er wielt.
den schilt er im ze stücken spielt
unde vuogte daz er brach enzwei.
dar nâch der soldân lûte schrei
 <nû dar, daz er niht hine kume!>
seht, sô was arnolt der vrume
hin ûf den plân gevellet.
des wart er umbestellet
von der heidenschefte sâ.
doch lac er niht ze lânge dâ,
wande er ûf dô wider spranc.
den schilt er im ze schirme twanc
vür sîne brust, als ich ez las.
swie vaste er im durchstochen was,
doch barc er sich dâ hinder
unde werte sich geswinder
dan iemen künne erdenken.
al umbe sich dâ swenken
begunde er mit dem swerte sîn.
er lie der argen sarrazîn
dâ lützel im genâhen.
vil manec ors enpfâhen
muoste tiefe wunden,
daz an in bî den stunden
getriben wart mit scharpfen sporn.
der werde rîter ûz erkorn
vüez unde hende sâte,
liut unde ross er mâte,
als ein grüenez gras der meder.
holz, îsen, purper unde leder
kunde er wol verschrôten.
der veigen unde der tôten
valt er dâ nider ein wunder.
er galt ouch ie dar under
mit slegen unde mit stichen.
er wart vil angestlichen
umvangen bî den stunden.
ein eber vor den hunden
sô vaste nie ze bîle
gestuont in keiner wîle,
sam arnolt der küene tete
vor sînen vînden an der stete.
Der helt von mabriûle
den rüezel unde daz mûle
vil manegem orse dâ verschriet,
daz hinder sich von im dâ schiet
noch wider zuo zim wolte mê.
von strîte wart im alsô wê
unde alsô bitterlichen heiz,
daz im der angestbaere sweiz
durch die stahelringe vlôz.
der soldân sînen jâmer grôz
machte unde sînen schaden sûr.
daz im diu schoene meliûr
von sînem urteil wart genomen,
daz wolte er an im überkomen
mit stichen unde mit biuschen.
er brâhte den vil kiuschen
mit slegen in die sorge tief,
daz er dâ sînen sünen rief
erbarmeclichen an der stat.
helf unde trôstes er si bat:
daz half in aber kleine.
der hôchgeborne reine
was umbegriffen sô mit kraft,
daz im der süne ritterschaft
niht mohte dâ ze staten komen.
unde dô partonopier vernomen
hete sîn grôz ungemach
unde in den noeten in gesach,
dô wart sîn klage bitter.
der unverzagte rîter
versuochte dicke unde ange,
ob er dâ mit gedrange
möhte durch gebrechen
unde eteswie gerechen
Arnoldes schaden unde verlust.
dô wart genomen ûf sîne brust
sô rehte manic punder,
daz er sich niht dar under
getorste weren bî der zît.
iedoch sô hete er schiere sît
an daz gelücke sich ergeben:
den lîp den leite er unde daz leben
ûf eine wâge sunder twâl.
den schilt von golde lieht gemâl
begunde er vür sich vazzen.
dem orse muoste nazzen
diu sîte von dem bluote,
daz der vil reine guote
dar ûz wol kunde houwen.
daz wilde viur beschouwen
lie sich ûf sîner verte,
daz von dem vlinse herte
vuor des mâles unde schein.
die schenkel liez er unde diu bein
ûf unde nider vluges varn.
er kam gelîch eim adelarn,
den dâ twingent sîniu kint,
diu nâhen tôt von hunger sint,
daz er nâch spîse ringet
unde einem vogel swinget
sêr unde grimmeclichen nâch.
Partonopiere wart sô gâch
ûf die verlust der heidenschaft,
daz er mit aller sîner kraft
daz ors ûf einen puneiz twanc.
er kam gesiuset unde dranc
aldurch die rotte bî der zît.
 <schiefdeire> wart von im geschrît,
daz er mit heller stimme schrei.
der vînde schar spielt er enzwei,
durch die begunde er gâhen.
unde dô die sîne sâhen,
daz im ze juste was sô gâch,
dô kâmens im geriuschet nâch
alse rîter ûz erkorn.
den rîchen soldân hôchgeborn
begunde er mit den ougen spehen.
als er in rehte hete ersehen,
dô kam der edele von geburt
ûf in sô vaste dar gehurt,
daz er unde ors mit alle
bekâmen zeime valle
unde daz si ganzer wunne vrî
gelâgen beide arnolde bî.
Daz tete den sarrazînen wê.
vernement, wie dô markabrê
den soldân wolte rechen sâ.
mit armen umbe unde umbe dâ
Partonopieren er begreif.
er hienc sich an in unde sleif
ab sînem orse hin ze tal.
sich selben twanc ûf einen val
der heiden sunder alle trüge,
durch daz er mit im nider züge
den werden künec wol bedâht.
ouch hete er in dô schiere brâht
hin ûf die wisen grüene.
der sarrazîn vil küene
den reinen kristen überwac.
er valte in nider unde lac
ûf dem erwelten künege hôch.
ab sîner sîten er dô zoch
ein spitzic mezzer, hoere ich sagen:
daz wolte er durch in hân geslagen
nâch tobelichen sinnen.
dô wart sîn arnolt innen,
der im dâ sîne helfe bôt:
er schielt in aller sîner nôt
den schilt ze rücke hinder sich.
sîn edel swert gar wünneclich
vast über sich ûf hôher
mit beiden armen zôher
unde erbôt sich dâ ze slage.
geloubet mir swaz ich iu sage:
den heiden markabrê genant
sluoc der getriwe dâ zehant
sô krefteclichen ûf den helm,
daz dar ûz des viures melm,
mit bluote wol gemischet,
vil schiere was gewischet,
unde der sarrazîn verwunt
wart in sîn houbet an der stunt
sô tiefe, daz im dâ geswant
unde er den künec lie zehant,
der sich von im geswinde brach.
sîn ors er neben im ersach,
dar ûf er snelleclichen saz.
Walther gevangen hete daz
unde im engegen ez geholt.
alsô erlôste in arnolt,
der im sîn angest dâ vertreip.
er selbe in grimmer nôt beleip,
wande er an die vînde vaht,
die mit sô grôzer übermaht
ûf in des mâles kâmen,
daz si den werden nâmen
gevangen bî der stunde.
Partonopier niht kunde
gestillen im sîn ungemach,
wan er selbe sich enbrach
kûme von den heiden.
er wart von im gescheiden
mit grimmer noete bî der zît.
Arnolt der ellenthafte sît
gefüeret wart von dannen.
zuo vriunden unde zuo mannen
vil jâmerclîche er umbe sach.
Walther z aliuse tougen sprach
mit herzenlicher swaere dô
 <wie tuon wir ungetriwen sô,
daz wir niht grôzen ungewin
hie lîden, ê wir lâzen hin
den vater vüeren sînen wec,
der an den êren alsô quec
ist allîu sîniu jâr gesîn?
ich wil râten, bruoder mîn,
daz wir helfen im ûz nôt,
od aber hie geligen tôt .>
 <nein!> sprach alius wider in:
 <den vater lâzen vüeren hin
unde îlen wir dem künege nâch.
zuo dem sol uns hie werden gâch,
daz râte ich, werder bruoder mîn.
wir sulen im von rehte sîn
mit ganzen triwen undertân.
man sol dem hêrren bî gestân
vor allen vriunden, hoere ich jehen.
dar an wir hiute müezen sehen,
ob wir die hôhen sicherheit
behaben wellen unde den eit,
den wir im gesworen hân .>
Walther sprach < nû sî getân
swaz dîn wille, bruoder, ist .>
sus kêrten si dô bî der vrist
mit jâmer unde mit leide
nâch ir hêrren beide,
der klage vil erscheinte
unde inneclichen weinte,
durch daz er niht arnolde
ze helfe komen solde
unde in erloesen mohte niht.
Arnolt ze leide ouch hete pfliht,
vür wâr ich iu daz sagen wil,
niht durch sich selben alsô vil,
sô durch partonopieren.
daz der den sic verlieren
solde nû bî dirre vrist,
daz was sîn klage, wizze krist,
unde sîn meistiu vorhte.
sîn triwe an im daz worhte,
daz er got vil tiure bat
unde inneclichen an der stat,
daz er geruochte senden
mit helferîchen henden
Partonopiere sînen trôst,
alsô daz er würde erlôst
von schandebernden dingen.
sîn ouge liez er swingen
ûf gegen himel unde sprach
 <krist, aller saelden obedach,
swie mîn dinc alhie gevar,
den werden künec du bewar
mit dîner gotelichen kraft
unde mache in hiute sigehaft .>
Mit disen dingen unde alsô
wart enwec gefüeret dô
von mabriûl der werde man.
Partonopier der îlte dan
betrüebet bî der selben zît.
er suochte vehten unde strît,
den er vil harte schiere vant.
im widerfuor ein helt zehant,
der was geheizen luciân
unde hete ez ouch sô wol getân
daz man im seite lobes gnuoc,
den selben er ze tôde sluoc
in sînem grimmen zorne.
unde dô der hôchgeborne
soldân hete daz erkant,
dô kam er aber hin gerant
ûf den erwelten vranzeis.
ouch hete sîn der helt von bleis
genomen harte schiere war.
des kam er im engegen dar
bälder danne ein pfîl geflogen.
si bêde heten ûz gezogen
diu glânzen unde scharpfen swert.
mit den sô wurden si gewert
sleg unde maneger stiche.
si vâhten strîtecliche
mit ein ander umb daz leben.
ouch wâren vaste in ein geweben
ir liute unde alle ir rotte gar.
hier unde dort vil manic schar
sêr unde tobelichen streit.
Partonopier in arbeit
kam von dem soldâne.
der machte in ûf dem plâne
sêr unde vaste kumberhaft,
wand er von sîner ritterschaft
allenthalp wart umbezogen.
die pfîle kâmen zim geflogen
alsam der snê von himele vert.
ouch wart vil sêre ûf in gebert
mit swerten lûter unde glânz.
sîn schilt enpfie vil manegen schranz,
wan er in dâ ze schirme bôt.
er kam von slegen in die nôt
unde in sô grimme swaere tief,
daz er gaudîne lûte rief
unde sprach der künec lobelich
 <du sûmest alze lânge dich,
daz du ze helfe mir niht stâst.
in sorgen du mich hiute lâst,
des du vil selten hâst gepflegen.
du slâfest oder bist gelegen
tôt benamen eteswâ .>
die rede treip der küene dâ,
wand er mit grôzer übermaht
was in grimmeclicher aht
bestanden an der zîte.
nû daz er in dem strîte
leit den angestbaeren pîn,
dô kam gerennet gaudîn
mit tûsent mannen wol bereit,
der zimier unde wâpenkleit
vil maneger hande lûhten,
wan si gevärwet dûhten
als ein geblüemet garte.
si wâren in drî parte
geteilet unde gesundert.
ze vorderst riten hundert
an den herteclichen strît.
dar nâch vier hundert kâmen sît,
die vuoren drinne enmitten.
vünf hundert in der dritten
rotte kâmen schiere dort.
die wurden an des strîtes ort
geschicket dâ mit hôher wer.
sus wart der ungetouften her
in drîn enden an geriten
unde mit den kristen undersniten,
die ritterlichen vâhten,
wan si dar în sich vlâhten,
als under warf sich tuot daz wevel.
Gaudîn der küene wart sô vrevel,
daz er partonopiere
kam ze helfe schiere
unde daz er zuo zim îlte dar.
er spielt enzwei der vînde schar
als einen boum der donerschuz.
des wart des rôten bluotes vluz
gelâzen bî den stunden
ûz vil der verchwunden.
Sich huop dâ jâmer unde mort.
der eine hie, der ander dort
gelac erbarmeclichen tôt.
diu wâpenkleit gel unde rôt,
grüene, brûn, wîz unde blâ,
zeschrenzet wurden sêre dâ
mit swerten unde mit lânzen.
der rîchen unde der glânzen
schilte man dâ gnuoc verschriet.
ze beiden sîten man dâ schiet
vil manegen von den lebetagen.
der heiden wart dâ vil erslagen
unde der getouften kristen.
wer mohte sich gefristen
dô vor partonopiere?
Gaudîn unde er vil schiere
ze tôde manegen sluogen.
mit bluote si dâ twuogen
den liehten wunneclichen plân.
ouch tete der küene soldân
allez des ein helt bedarf.
man schôz des mâles unde warf,
man sluoc, man stach, stiez unde ranc.
sich huop dâ hurteclich gedranc,
grisgrammen unde schreien.
man hôrte ros dâ weien
unde lûte grînen.
man sach dâ verre schînen
des wilden viures blicke,
daz dâ mit slegen dicke
ûz helmen wart geswungen.
diu scharpfen swert dâ klungen
ûf dem gevegeten îsen.
man sach dâ nider rîsen
gesteine, sîden unde golt,
daz durch gezierde was geholt
hin ûf den angestbaeren strît.
dô wart von stoube ze der zît
ein trüebez wolken unde ein nebel.
man spielt dâ houbet unde gebel,
vüez unde hende sluoc man abe.
geschicket wart mit ungehabe
vil heiden in der helle kruft.
daz velt mit stimme unde al der luft
erfüllet wurden beide.
beströuwet was diu heide
mit tôten liuten unde daz mos.
dâ lâgen rîter unde ros,
vürsten, grâven, dienestman.
si giengen alle ein wunder an
mit staeteclicher degenheit.
swaz aber iemen dâ gestreit
nâch prîse lûter unde zier,
sô was eht ie partonopier
der beste vor in allen.
von sîner hende vallen
muoste ein junger künec wîs,
der was geheizen vloridîs,
unde hete in libîâ daz lânt
in hôhem prîse dar gesant
als einen werden heiden.
ûz sînen wâpenkleiden
gesteine bran unde edel golt.
er hete dâ mit im geholt
rîch unde keiserlîche wât.
sîn kursît was ein ciclât
unde ouch diu covertiure sîn.
diu beidiu gâben liehten schîn
von glânzen margarîten.
ez wart dâ bî den zîten
von partonopiere
verhouwen alze schiere
mit einem stiche, der was twerch.
er stiez im durch der sîten verch
die lânzen sîn urschiltes dar,
dâ von der künec lieht gevar
lac dâ jâmerclichen tôt.
sîn ors daz was mit golde rôt
beslagen an den hüefen.
Partonopier dâ brüefen
kund angestlîche marter.
er vaht des mâles harter
dan ie getete rîter.
ein löuwe nie sô bitter
in sîner hungernoete wart
als der helt von hôher art
was in der tagezîte
den vînden an dem strîte.
