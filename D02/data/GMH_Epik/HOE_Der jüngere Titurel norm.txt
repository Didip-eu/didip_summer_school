an anegeng unde an letze bistu, got, ewic lebende.
dîn kraft an under setze himel unde erde helt enpor ûf swebende.
dîn ie, dîn iemer ist gar ungepfehtet.
sam wirt dîn hoehe niemer, breite, lenge, tiefe dîn getrehtet.
swie doch gedanke gahent snel vor allen dingen,
di niemer dar genahent, daz si dînen gewalt mugen erswingen
noch dîn herschaft alsô über groze.
keiser aller kunige bistu, got hêrre, unde nieman dîn genoze.
zeprisen unde zu ruemen ist iemer dîn getichte,
sit du reine bluemen himel unde erde kundest wol von nihte,
den himel mit der engel schar geheret,
di erden mit gezierden, dâ von dîn lop in himel wirt gemeret.
der berg unde tal unde steine, holtz, wazzer unde al ertrîche
zermuel unde machte kleine, dem, daz in der sunnen vert, geliche,
ob man daz allz zu recht erzelen kunde,
noch maneger tusent mile ist von der gotes hoeh an sin abgrunde.
wa mocht sin kraft geherret iendert gewaltes erwinden?
sin gewalt an breit sich verret ie lenger, ie witer alumb an endes vinden,
als er an anegeng was got ie lebende.
er ist wirt unde rihsent iemer ewiclich an ende leben gebende.
volkomen ist, ebentraehtic, sin herschaft, diu niht slifet.
mit sîner maht almaehtic er himel unde erd unde wac alumb begrifet.
daz ist in sîner hend ein kleine palle
unde sîner klaere ougen durch sichtic luter baz dann dehein kristalle.
daz darftu, menschen kunne, doch haben niht vur wunder.
baz dann durch glas vil dunne sicht er all geschicht . iedoch besunder
sint elliu dinc von sîner chraft geschehende.
mit sîner meisterschefte noch sanfter ist er alle dinc durch sehende.
di manegen tusent mile sint niht umbsust benennet.
noch mer der jar mit wile der mensche lebt in vrouden ewich erkennet
oder in noeten ewich dâ zerhelle.
di wil der mensch ist lebende, got git im wal zu nemen, welchz er welle.
under allen kreatueren, die got ie schepfen ruochte,
di reinen, di gehueren, dâ bî was eine gar di ûz ersuochte:
swie hoch got mensch unde engel hât geedelt,
noch edeler ist di tugende, der edel ob aller edel hohe wedelt.
wie bin ich des nû mugende? wa kan ich daz bewaeren?
got selb ist alle tugende . durch daz sô mac mich nieman des erfaeren.
got der geschuof durch tugent mensch unde engel.
des Lucifer verstozen wart, dô er an tugenden hete mengel.
er muoz in abgrunde liden marter quele.
di aber tugende kunde heten, den ist wol bî Michahele,
der bî got mit tugenden was gesigende.
zeheil ist er noch maneger sele tugend vur untugend wigende.
die engel wâren alle vri, willekur unbeschermet,
ê daz untugend galle under in mit hochfart wart getermet.
di got sach tugent vur untugent kiesen,
di virmet er mit tugenden, daz niemer mê si tugent mochten vliesen.
ir tugende sigenunfte wart in hie vor zu miete,
ewiger vrouden kunfte, daz in untugent die niemer mer verschriete
nach tod . alsam di menscheit wirt gefirmet,
daz wir vor allen untugenden sin iemer mê bewarnet unde beschirmet.
wer wil nû mit der tugende untugend wider striten
inz alter von der jugende, daz wir nach tode vor allen helle giten
ewiger nôt beliben sunder kriege?
sô virmet uech mit tugenden, daz iuch unedel untugent iht betriege.
ob nû der mensche vellet, der tugend sich besundert,
unde Lucifer gesellet? der kumt wol wider . wer ist, den des wundert?
den kan ich diser vrage wol gestillen:
der mensche wart verraten, dô viel der engel selbe mit argem willen.
sust viel er von gedanken, der werche sunder ruere.
der mensch in sunden wanken ist wort, gedank unde werk nû volfuere
unde mac sich dannoch engel schar gefruenden.
des hab wir got zelobene, wan engel valsch sint ewic gar in sunden.
ob menschen sunden riwe ist an dem herzen klebende
zu recht mit ganzer triwe unz an di wile, daz er vrid ist gebende
got unde der sel nach tod vor allen sunden:
durch cheiner sunden schulde darf in genoz der helle nieman kunden.
wirt ieman sund ûf ladende, der sol den zwivel hazzen.
vor allen sunden schadende ist der zwivel allen toufes nazzen.
den zwivel hân ich vor ein teil verboeret.
wie er nach helle verwet, an Parzifal man daz von erste hoeret.
di traegen ( man dâ merket) unde witze di tunkel sehende
mich zihent, ich hab verterket ein pfat, vil wit daz lig der diet unspehende,
dâ zuo hab ich in schif unde bruk enpfueret,
straz unde pfat verirret, iemer all ir verte ungerueret.
hie wil ich niht mê sumen der selben sache kunde,
gar all ir straze rumen . ir irreganc der wer mir lichte sunde.
ich wil die krumb an allen orten slichten,
wan sumeliche jehende sint, ich kunne ez selbe niht verrichten.
wie Parzifal an hebende si, des habet hie merke,
mit tugende lere gebende . dar zuo geb uns der hoehst mit sîner sterke,
daz wir gevolgen aller guoten lere,
daz wir gebenediet noch mit got haben zeswen halp di chere!
ist zwivel nachgebure dem herzen icht di lenge,
daz muoz der sele sure werden ewiclich in jamers strenge.
herze, hab di staet an dem gedingen,
war minne, rechten gelouben, sô mac der sel an saelicheit gelingen.
gesmaehet unde gezieret ist ubel bî der guete.
ob sich alsus parrieret ein lîp mit sunden klein oder über vluete
unde got darumbe doch in vorcht bechennet.
ich hoff sîner erbermde, sô wirt di smaeh mit zierde gar zetrennet.
unverzagt an dem muote sol maenlich herze werben.
durch ubel sol daz guote maenlich herze niemer lân verderben,
daz sin aglaster varwe sich vereine
unde werd über al di blânke unde ob di blenke sich aber dann entreine.
dannoch si der geile vor allem zwivel sunder,
swie er ûf beidem teile stet, des himels unde der helle hin under.
unstaeter muot dem zwivel wirt gesellet.
di selben sint geverwet vinster var unde ewiclich gehellet.
sô habent sich di blânken mit varwe nach der sunne,
di staeten mit gedanken . di varwe git ein ursprinc aller brunne,
der menschlich art alsus klarificieret,
daz er von trueber aschen der engel schar gelich sich kondiwieret.
ein brunn, der sô die lenge gewalticlich entspringet
mit staet an anegenge, des vluz mit wisheit voller saelden klinget-,
der suezen milticheit gar über vluetet
stet wit ein se gevlozzen, des guete allez guot hât über guetet.
der brunn, der vluz gesewet, der magen kraft sich pflichtet,
an anegeng iemer geewet, got vater, dîn gewalt mach uns vorrichtet
der wisheit, sô daz wir dich, sun, erkennen.
heiliger geist, dîn guete muez uns bewarn vor boeser geiste brennen!
ein se, ein vluz, ein brunne, der stet alsust gedriet.
swer wisheit merken kunne, der merk, wie si all drie doch sint gefriet
aller elementen wan des einen.
vater, sun, heiliger geist, ein got, du macht noch groezer kraft bescheinen.
ein brunne hoch der lebende ist er, den ich dâ meine.
mit wazzer ist er gebende dise klarheit edel unde sô reine,
daz engel schar ein irdisch lîp genoezet,
wirt gotes nam gedriet zu recht genant, sô man in inz wazzer stoezet.
der touf di sele blenket hoch über snewes varwe.
wirt minnen viur gevenket dar in mit rechtem gelouben albegarwe,
dar zuo gedinge sunder zwivels wanken,
hie mit sich danne lucernet di sele hoch über al der sunnen vanken.
ein got, dîn nam gedriet, unde doch ein got aleine!
dîn tôt sus tuot gefriet den menschen gar vor allen sunden reine.
durch daz sô leret uns diu schrift mit vlize,
daz wir gar ungemeilet behalten wol di selben wat sô wize.
diu diet, diu niht geloubet di kraft des heren toufes,
wie sich diu selden roubet an ewigen vrouden iemer werndes koufes,
sint er mit sîner worte kraft hiez werden
himel, stern, loup unde gras, visch, vogel, wurme, tier unde erden.
noch alsust krefticliche sint sine wort gesterket,
daz er gewalticliche den touf mit sinen worten sus beserket:
ob ein mensch het al der werlde sunde,
luter sam di sunne wirt er aller in des toufes unde.
got manege wunder spehe mit wazzer dicke erzeiget.
swer im niht krefte jehe ob aller kraft, der wirt von im geveiget.
er vellet ûz den luften groz unde kleine
vil sanft in wazzers wise unde velset under wilen sam di steine,
etwenn in solcher wize, der klarheit wol berîchet,
daz von sînem glize nie niht ûf erde wart, daz im gelichet.
etwenne sô riselt erz in suezem towe.
danne daz wazzer aleine, ez wer ûf erde niht in lebender schowe.
got machet brucke herte ûz wazzer dem vil weichen
unde straz der wagen verte . sin kraft diu chan vur alle krefte reichen.
er machet ûz dem wazzer liecht kristallen,
dar inne ein viur sich vunket, unde muoz durch ander tugend wol gevallen.
daz wazzer sich kristellet, daz tuot got sulcher wise:
vil tiefe sich vervellet in hoher velse klam last von ise,
hitze, winde, wazzers gar vereinet,
unde lit alda die lenge . sus wirt ez lieht kristallen klar gesteinet.
der nam krist saelden rîche mir saeliclich gevellet.
ir kristen al geliche schaffet, daz ir zu Kriste uech kristellet,
daz uech chein hitze, wint noch wazzers unde
von Kriste icht vertribe! sô habt ir kristen Krist mit staete kunde.
hochfart gelich dem winde von Kriste manchen tribet.
der hitz gelich ich swinde unkuesch, diu niht über ein bî Krist belibet.
des wazzers gitikeit di chan sô wueten,
mit gussen vil der kristen kan si von Kriste hin zer helle vlueten.
enidorium diezen sicht man zu allen stunden
unde wazzer dar ûz vliezen, unde wirt an sîner groez niht minner vunden.
der stein hât solche kraft von got besunder.
von wannen daz wazzer vliuzet in den stein, daz ist von got ein wunder.
unde doch ein wunder kleine, swer ez zu rehte merket,
sint got daz wazzer eine vur allen elementen hât gesterket.
daz wazzer viur gewalticlichen swendet,
den luft ez durchel howet, di erde an ir kraft ez dicke pfendet.
der sacrament daz merer teil mit wazzer wirt gebluemet.
dâ mit aller kristen heil wirt ewiclich von engel schar geruemet.
doch hât daz wazzer heilicheit niht mere
denn ander kreatuere, swie im di heiden geben gotlich êre.
durch daz si nieman jehende dem wazzer heilikeite,
ê daz si im geschehende von priester si unde ê er ez beleite
mit worten, di von recht dâ zuo gehoerent.
von worten sacramenta gewinnent kreft, di uns zu got enboerent.
viur unde wazzer beide in einem vazzel kleine
got hât an under scheide, ich mein, des winders zît in einem steine,
dar ûz daz wazzer in der stuben switzet.
nû slach dar in mit isen: an dem vroste daz viwer dar ûz glitzet.
mit wazzer wirt beclaret der mensch noch ander wise:
swie vil er hab gevaret sunden meiles, in dem paradise
daz wazzer in dâ zuo den wenden bringet,
ich mein, daz ûz den ougen mit warer riwe von dem herzen dringet.
der wazzer in di lufte wider berges keret
unde ez mit kalter tufte ûf erde nider in blânker varwe reret,
der muez uns wider berge wazzer ziehen
von herzen ûz den ougen, dâ mit wir aller vinsternuss enpfliehen
unde uns gar an di blânken mit staetikeit wol halten,
mit werken, mit gedanken, alsô daz wir der wizen waete walten
âne meil, als uns der touf erglenzet
unde ander sacramente: di machen uns vil saeliclich bekrenzet!
ich sol wider an daz maere des anevanges grifen.
an witzen wirdebaere ist er wol, swer im niht let entslifen,
vor agelaster var sich under machet.
habet iuch gein der blânken! di swerz an werdicheit ie was verswachet.
die vluge dirre spelle vuor den tumben lueten
vur oren gar zu snelle . durch daz muoz ich hie worticlich bedueten,
ez lat sich sanfter danne hasen vahen,
ich mein, di sint erschellet: an suoche bracken mac man ez ergahen.
ein glas mit zin vergozzen unde blinden troum, di triegent.
hât ieman des verdrozzen, sô wundert mich niht, ob di gen mir kriegent.
spiegel sehen unde blinden troum antlutze
gebent vil krankez schinen unde sint an aller staetikeit unnutze.
unde ist der blind iht sehende in troumen, daz verswindet,
swenn er erwachet, unspehende ist er, daz er sin niender teil enpfindet.
sô wirt sin vroude wan in leit verwandelt.
swer in den spiegel sehende ist, dem wirt sin antlutz missehandelt.
vil krump wirt im daz slechte, daz liecht etwenne vinster.
sin ouge, daz gerechte, wirt im offenliche gar daz winster.
noch trueget der werlde sueze michels mere,
ir wunnebernde vroude git anders niht wan sueftebaere sere.
ouch mac si sin niht staete . der werlde lieht wirt truebe.
leit, angel unde graete wahsent in ir honig mit scharfer schuebe,
in ir zucker suez ein tistel dornic.
nach minniclichem trute git si dicke vind unmazen zornic.
die vroude lâng beweret uns allen ist verkoufet.
er ist an prîs erveret, der mich an mîner hant enmitten roufet,
sit daz er niender har dar inne vindet.
der staete vröude suochet in dirre werlt, ich wen, si sam verswindet.
sprich ich gen disen worten och, sam den daz viure brennet,
daz glicht sich mînen witzen doch unde allen den, der ez als ich erkennet.
swer vorchte gen der werld unstaete minnet
mê danne viures brennen, des witz ob aller wisheit stat besinnet.
unde wil ich triwe vinden in hove sach untriwen
unde mich aldar gesinden, daz mac mich doch zuletzte wol geriwen.
swer uppicheit der werlde sere minnet,
âne wider keren, vurwar, der ganzen triwen im zerinnet,
sam tow in heizer sunne vert ûz dem gesichte
unde viur in einem brunne . den beiden lit zu vluste gar di pflichte.
noch michels mer der werlde minner vliesent,
di si an vorchte minnent unde vur di blânken varwe swarze kiesent.
ob sinnerîcher stiure dise maer iht walten?
si tuont sich niemant tiure, si nennent sich den jungen zuo den alten.
unde mugen sich die tumben dar gesellen!
durch sinnerîche lere muoz ich di wilden maer hie zam gestellen.
unde hân doch niht erkennet man sô rechte wisen,
wirt im zu recht ernennet ditze maer, ich waen, ez muez in prisen
an witze kraft, ez si vil oder kleine.
des bin ich ungeruemet, wan ez hoert an di âventiure gemeine.
diu hât den sprunk sô witen genomen wider ir gesinde,
daz sich ein michel striten hebt vil licht, ê daz ich under winde
mich der rede sô gar ein über maze.
mit bet wil ich versuochen, daz man mich solcher arebeit erlaze.
niht wan durch verlust des lebenes, daz ist ouch hort der hoehste.
wer pfligt ouch sulches gebenes, daz er mich libes verlust wider troeste?
darumbe muest ich guoter burgen walten.
der mir die niht ensetzet, sô wil ich lîp unde leben sus behalten.
wan inner kraft des herzen, dar an der zwivel hanget,
wirt gerueret in smerzen, dar inne si wirt verzwenget unde verzwanget.
occiput unde sinciput ersuochet
wirt al durch di zirkel, biz daz ich an den witzen bin beruochet.
di bet mich nû vervahet gen vürsten drin ze nihte.
sô bin ich, der dâ gahet an ir gebot vil gar in staeter pflichte.
durch si den lîp muoz ich zu velde wagen
in sturme unde in strite . wer si sin, des darf mich nieman vragen.
dirre aventuere kere, si si krump oder slihte,
daz ist niht wan ein lere . darumb sol ich si wisen ûf di rihte.
hie vor ist si mit tugenden an gevenget,
ir houbet, ir brust, ir siten, ir vueze die sint mit tugenden gar gemenget.
nû wunschet, reine vrouwen, ich mein, in tugent lebende
mit triwen unverhowen, daz mir Altissimus di saelde gebende
si, daz ich di âventiure geleite,
alsô daz edel tugende dâ von di verre wachse unde ouch di breite.
genaedicheit mich vliuhet an dirre taete kunste.
wan ez di lenge ziuhet, sô bedarf ich werder helfe gunste,
als David was an Goliam gesigende.
di selbe hant sô rîche si mir an disen noeten helfe wigende!
almehtic got der krefte, di nie wart ubersterket,
kunstlos, an meisterschefte bin ich der schrifte, iedoch mîn sin wol merket:
dîn kraft vur aller krefte wunder zeichet,
di nie wart über hoehet noch mit tiefe nieman underreichet.
dîn breit unde ouch dîn lenge stent iemer ungemezzen.
die ie an anegenge du bist gewesen, unde niemer wirt vergezzen
dîner gotlichen ewicheit an ende.
des la mich, hêrre, geniezen, daz ich geste zu dîner zeswen hende!
gewalt unde kraft di grozen mac nieman gots vol prisen
mit zal, mit pfat, mit lozen . iedoch sol mans zu recht ein teil bewisen,
bescheidenlich durch wirde got vil jehende,
der dise aventuere tuot erkant geschehen unde noch geschehende.
hie vor in alten jaren ist lutzel ieman erstorben,
ê si betaget wâren niun hundert jar . sus het mit in geworben
der alle dinc mac unde kan volenden.
er wil, er sol noch werben . swaz er wil, des kan in nieman wenden.
dîn wille genaden rîche an uns erfullet werde!
wir sprechen tegeliche: < got vater, hêrre, in himel unde ûf erde>,
alda wir dich in pater noster nennen.
almehtic aller sterke sô machtu wol zu kinden uns erkennen.
swaz dînen kinden wirret, daz mahtu wol erwenden.
ob uns niht anders irret, sô kan uns nieman dîner helfe pfenden,
dann ob wir dich mit broedicheit vortriben.
dîn helf diu helfe rîche laz uns bî veterlicher suone beliben!
du hast menschlichem kunne der wunder vil erzeiget
zu vrouden unde zu wunne . di sich zu kinden heten dir geneiget,
di hastu, vater, vaeterlich gesetzet,
unde di dich, vater, smaehent, di sint von dir gesmaehet unde geletzet.
swer nû an dir bekennet, got vater, disiu wunder,
di hie dâ werdent benennet, unde dannoch kintlich triwe von dir sunder,
sô daz er dich mit argen sunden smaehet,
ez wirt an im gerochen, ob er darumbe riwe niht enphaehet.
du hast den elementen gebrochen ir nature
zu saelden rîchen presenten den guoten, anderhalp zu grozem sure
den argen, als du taet dem Pfaraone,
den du inz mer versanctes unde dine kint daruber vuortes schone.
dîn kraft dem wazzer werte al sin naturlich linden.
gelich dem steine herte wart ez zu hohen saelden dînen kinden.
wer ist dich vaeterlichen des nû lobende?
al dîner werden zeichen di meiste meng der witz ist leider tobende.
driu kint in heizem viure mit dîner kraft du nertes.
unde den hie ûz untiure di hitze wart, mit rache du behertes
des lebens ir vil, di ander wite wâren.
swie durch sehende gluote der oven, iedoch di kint darinne genaren,
Ananie unde Azari, Misahel der dritte.
got hêrre, ob ich niht ensi dîn kint, sô tuo du, vater, des ich dich bitte:
hilf mir, daz ich den sunden sus enpfliehe
mit riwe, bichte, buoze, daz mich zu veterlichem erbe ziehe!
unde daz mich gar vermiden muez viure daz vil groze,
daz ewiclich kan sniden Lucifern unde sine hus genoze
unde all, die vaeterlichez erbe vliesent
unde varwe klar der sunnen werfent hin unde vinsternusse kiesent.
die erd ist ouch entrennet an ir nature vunden.
daz si vil ganz erkennet, waz dâ starke man si hât verslunden.
si muost Dathan unde Abyron verslinden
zerache dir, o hêrre . sus kan dîn kraft binden unde enbinden.
ouch was dir wider gebende di erde gar den toten,
gesunt unde schone lebende, Lazarum . dîn kraft gar unverschroten
ist ie gewert . des was ouch Jonas jehende
unde manic tusent ander, an den dîn kraft was unde ist noch geschehende.
mit gotes kraft besunder ist ie gewesen staete.
sô pruefe ich wol dar under, ez were ouch sin wille unde sin geraete,
daz Enoch unde Helyas der wise
vor aller diet durch wunder liphaft behalten sint in paradise.
alsolcher wunder sterke der hât sin gotheit êre.
dâ bî ich daz wol merke, daz sin gewalt noch tusentvaltic mere
der werlde sunder sterben hât behalten.
gar stet in sîner hende tôt unde leben, des laze wir in walten!
iedoch swie wir ersterben, doch muez wir leben iemer,
dâ nach als wir hie werben . solche maere kund ich vol enden niemer.
ein ander werk hân ich hie under handen:
ob ich selb niunde were, ich vorcht, ez wurde uns allen ser enblânden.
der von Provenzale unde Vlegetanis parluere
heidenisch von dem grale unde vranzoys tuonts kunt vil aventuere.
daz wil ich diutsch, gan ez mir got, hie kunden.
swaz Parzival dâ birget, daz wirt zu liehte braht an vakel zunden.
ich bin sô vil gevraget von edeler diet der mere,
daz michs durch nôt betraget, wer der edel, reine, kuesche waere,
der solcher selden vrucht dâ was der bernde.
iemer selic hie si wâren, unde dort was si got selbe selden wernde.
irdisch paradise heten si bî dem grale
vil kuesch in reiner wise, sô daz si ûf werltlicher êren wale
nie spil verlurn, doch gernde hoher minne.
zehorde menschen saelden ir erbe lac an rîchem teiles gewinne.
der werden vrucht zu wirde dient alle tag werde vruchte.
ir bet unde ir begirde was ie mit vlize gar in schoener zuchte.
ich sol mich nû dâ mit in arbeit binden,
wie Titurel der werde wart geborn von rîchen kuniges kinden.
sin edel hoch geslechte was wol zu beiden siten
an werdicheit der mehte, daz si in grozen lânden lânk unde witen
truogen hohe, werdicliche krone
mit kuniclichen êren unde lihen zepter lehen vürsten schone,
di gerne vur sie knieten unde ir gebot sich neigten
unde in daz beste rieten unde in ir dienest williclich erzeigten.
durch daz Vlegetanis der sterne warte
zu lob dem heren grale sin geslechte prist in hohem zarte.
der edelen vrucht ein garte, mit vlize wol erbowet
von kuniclicher arte, was Troy, hie vor geherret unde gevrouwet,
dar zu wit, lânc, breit unde alsô rîche.
ich wene, daz ie der himel bedakt ein stat, di sich ir geliche.
Rome ist nû di maere, di edel unde di geherte.
die stifte ein Troyaere, Eneas, dô er von Troye kerte
unde ûf daz mer der vluchte was betwungen.
alsus ist roemisch êre des ersten uns von Troye her ensprungen.
Rome ist von dem rîche über alle stet beschoenet,
durch daz man kristenliche dâ nimt recht . gewiet unde gechroenet
werdent dâ di paebest unde keiser alle.
von Rome unde ouch von Troye was Titurel der wirde sunder valle.
der stam begunde breiten di este wol beschoenet,
vil zwie von im leiten, der drizic lânt mit wirde wern bekroenet.
solch obz wart von den zwien dâ gereret
mit maneger rîchen tugende, des kristentuom in himels tron wart geeret.
wie nû der werde hieze unde sin kint wol geraten,
der werdicheit genieze, di all unwirde ie vluhtic von in taten?
untugend was sô verr von in gevirret,
ir weg unde al ir straze warn von in vermoset unde verirret.
swie dirre stam ein heiden was der geburt ûz Troyen,
vil kristen wol bescheiden kom von sîner vrucht ûz helle poyen,
dâ von sich kristentuom entsliezen kunde.
alle di touf enpfiengen . der selben edeln vrucht ich des wol gunde.
der stam von Kapadoze hiez Senabor, der rîche,
daz im zewider stoze niht enlebte künec im geliche
in al der heidenschaft bî sinen jaren,
unde het vil werder kinde unde kindes kint, daz allez kristen wâren.
ein sin sun Parille hiez er nach dem steine,
durch daz der ougen wille dâ mit erget . er machet groz ûz kleine.
ûz kleinen tugenden machte er di grozen.
kuniclicher wirde kund im dâ zil geliche nieman stozen.
aller kind ein krone gewan der dô zu kinde.
der hiez Titurisone . got enwelle, daz ich mich under winde
daz zehende lop ze geben sîner wirde!
kunste habende liute heten wol zu sînem lop di girde.
daz mich des iht verdruzze, ich wer im lop der jehende,
alsô daz ers genuzze, sit alsô werde vrucht von im geschehende
was, der niemer lop kan entrisen.
an ritterschaft, an milte kan ich den wol gelobten niht vol prisen.
sin ene was ein heiden . ob der sit wart getoufet?
des wart mir niht bescheiden, wan daz geschach, dô Jesus wart verkoufet
von Judas unde erlost di werld mit alle,
ich meine, di sich vrien mit toufe wolden von Adames valle.
ob Senabor gelebete di zît des heren toufes,
wie gern ich danne strebete nach sînem prîs mit lop vil rîches koufes,
het ich daz an der aventiure vunden.
von trakheit noch von lazheit wer ich der selben rede niht erwunden.
sich touft der künec Parille unde sîner brueder viere.
die andern uberwille unde etlich sîner swester gein der ziere
niht enliez, diu sich dâ paradiset:
des gicht di aventiure, daz die von ir beliben ungepriset.
daz hân ich wider schaffet . stam, zwier, loup unde este
wirt allez von wurtz gesaffet, biz der stam an kreften wirt sô veste,
daz ander edel wurtze dar ûz springent,
di niht wan stam, zwi, este, bluede, loup mit edelm obze bringent.
als oft ie werder same ûf guoten acker vellet,
hât valsch dâr zuo niht rame, daz sich kein vremde vrucht dâr zuo gesellet,
di wurtz ie nach dem samen sich dâ bluemet.
des wurtze, stam unde este, bluede, loup an wirde wirt geruemet.
darumb ich doch volprisen niht vor kan alle wurzen,
noch all ir samen risen . ich muoz dem stam die zwie unde este kurzen.
Titurison, ein wurzel maneger tugende,
git mir sô vil zu prisen, daz ich bedorfte wisheit unde jugende.
wirt diu wurtz ie bernde stam, unde der stam dann este,
wa wer ich dann der wernde, an lîp, an kunst, an witzen alsô veste
sam Aristotel unde Salamon der wise?
Ovidius unde Ercules, ich wen, in gar zerunne an disem prise.
dô man getouft Parillen, Jerusalem besezzen
wart durch des kuniges willen, des got mit sîner pfleg niht hât vergezzen,
Vespasion, der drizic stunt dri tusent
der Juden in Jerusalem het mit heres kreften umbe klusent,
untz tôt vor hunger ligende daz dritteil was mit alle.
daz ander ungesigende dritteil was mit stritlichem valle.
daz dritte dritteil wart under uns verkoufet,
sô daz si sunder êre solden leben, der werdicheit bestroufet.
daz wart in sit gewandelt gar wider recht durch miete,
daz man si werder handelt vil baz dan Sant Peter ie geriete
noch Constantinus . weren di ûf erde
richter, sam si wâren, der Juden wirde leg in swachem werde.
der red hie si ein ende! Parillus het geworben
mit strite alsô genende dem heren touf . an prîs vil unverdorben
Vespasianus wart in über ladende.
an rîcheit der vil grozen noch an êren wer ez im niht schadende,
unde sîner brueder zwene, ja mein ich der getouften,
di an der Bargasene unde Kapadotze wuosten unde bestrouften,
biz daz ouch si den touf alda bekanden.
ich wen, daz sit geschaehe, daz si den gelouben wider dâ zutranden.
die reise wenig sparnde gen roemischen lânden
was Parillus varende unde sine werden brueder, di genanden,
Salibor unde Assubor di klaren.
swer die mit lob nû zierte, den wer ich dester holder in mînen jaren.
waz nû der keiser taete mit dem künec Parillen?
dô gab er im zustaete di tohter sin, di klaren Argusillen,
unde sinen bruedern ander kuniges kinder.
dô sach man daz geslechte wachsen an di groeze unde niht hinder.
er gab im Vrankrîche . daz machte er zu kristen.
daz wart sint unbilliche wider heidenschaft von argen listen,
dô der edelen slacht dâ muost zurinnen.
di kristenheit si merten, er unde sin geslecht mit allen sinnen.
Antschowe, Kornwale di brueder sin besazen.
zweier kunige twale dannoch was vunf hundert jar der mazen,
die man Gandin unde Markis het genennet.
sus lânge vor den ziten wâren si ungeborn alda bekennet.
Argusille bernde ein kint wart bî den ziten,
daz vil der vrouden wernde wart mit wirde in manegen lânden witen,
Titurison, den ich hie vor benande.
der ist di wurtze hebende, diu edel vrucht nû birt vil manegem lânde.
mit lieben sô mit leiden het im vor Parille
gerumet von den heiden . er liez in weder ruwe noch di stille.
di sich durch Jesum Christum niht entouften,
di muosten dâ zim borgen, daz si zem tode wâren di verkouften.
die heiden von Galitzen unde di von Sarragozen
gerten in valschen witzen, daz si sich liezen in di toufe stozen
durch anders niht wan ûf Parillen ende.
des si in gewerten . dô was Titurison ein helt genende.
der wart der heiden schure durch got unde im zu rache,
ein strenger nachgebure . er twanch si von Galitze unz an Ache.
er was si niht alsam der vater sparnde
durch valsche gir dem toufe . er was sin leben wol vor in bewarnde.
durch Parillen klaegeliche wart vil der klag erzeiget.
gebalsmet wart er rîche von der heidenschaft, di in geveiget
het, als ob in were leit sin sterben.
si toten in mit vergifte: alsolche vorcht kund in sin manheit werben.
vil klein si daz gevrumete an rache sit des jungen,
der vil ûf in zedrumete sper mit hurte kraft . alsô gerungen
wart von im unde den er wol getroute.
ritterschaft di starken von sîner hant in strite man dô schoute.
 <
Munschoye> was sin krie, swenn er streit zu velde.
der ruof dô gap malie vil manegen heiden . den zu wider gelde
brach er verch mit swert ûz ringen herte.
ir ruof gen Tervigande nach helfe gienc . der wart ouch ir geverte
zerhelle mit dem toufe, den si mit valsch enpfiengen.
mit dem selben koufe ervant man gar ir mein, den si begiengen.
swer den touf alsus in valsch enpfahet,
der hât wol drivalt pine zer helle, denn der toufe nie genahet.
mit klage wart geworben von Argusillen wunder.
si wer vor leid erstorben, denn ir werdez kint alein besunder.
swenn ir di klag den tôt zum herzen brachte
niht vinger breit gescheiden, er kerte wider, swenne si anz kint gedahte.
der selben triw zu lone wart der künec Parille
kunclich bestatet schone von ir sô gar vorborgen unde stille,
daz si vor leide wer di ungenesende.
daz weste wol der kluoge, der aller tugend hort was an sich lesende.
dô si di maer vernemende was dar nach unlenge,
der klag si wart gezemende, als ich iu dâ vor jach, mit jamer strenge.
swenn uberhalp ir kraft zum tode wigete,
di werdicheit des kindes gab ir di macht, daz aber leben gesigete.
er was des toufes wirde got unde im selben werbende,
alsô daz er mit girde liez der heidenschaft vil chlein unsterbende,
die toufes wolden werden niht di nazzen.
von allen Machabeien ûf heiden nie vernomen wart solch hazzen.
sie heten in gewarnet, wie er sich hueten solde.
vil tiure wart erarnet Parillen tôt . iedoch er gerne wolde
si mit toufe chomen lân zu hulden.
gesellecheit di lenge wold helnde er iedoch mit in niht dulden.
er lie si pfaffen toufen unde des gelouben wisen.
vil der lânde koufen begunder got, sô daz er wart zu prisen
an ritterlicher tat, an guoter witze,
an zuht, an rechter milte, daz in Vortuna braht zum hoehsten sitze.
ûf geluckes rat di lenge stuont im daz ungewaltzet.
von grozer wit vil enge wart aller sîner vinde haz gevalzet,
alsô daz in di selten indert drungen.
mit ritterschaft der starken het er der heidenschefte vil betwungen,
sô daz si kristen wâren unde lebten kristenlichen.
Elizabel di klaren gab man dem starken, jungen, lobes rîchen,
von Arragun di tohter Bonifanten.
zu trute kint daz guote gap man an aller guete dem erkanten.
ein keiser hiez Tyberie, des kunn was künec der rîche.
sin ritterschaft lânt werie hiez vor allen vinden wol menliche,
ich mein von Arragun des hohen, tiuren,
der dâ ûf allen terren niht mocht di tohter sin sô hoch gestiuren
zu alsô werdem libe von kuniclichem arte.
sô mocht ouch er zuwibe niht vunden hân ein wîp in solchem zarte
an der geburt, an klarheit unde an jugende,
an kuesche unde an guete niht was gebrech an ir deheiner tugende.
nû wurden si der liebe gelich an dem gemuete.
dewederhalp der diebe enhet di minne niwan di wâren guete,
als werdicheit nach wunsch ie was begernde.
vur meien bluot, vur vogel sank sô wâren si ein ander vroude wernde.
sin prîs, der hohe swebende, wil alrerst nû ringen
nach wirde hoeher lebende mit tjoste kraft, unde liez ûf helm erklingen
swert vil werdiclichen durch di jungen
unde anders durch deheine . an beiden was di wernde lieb ensprungen.
zeturney was er varnde der jungen diet zu lere.
wan swer daz unrecht sparnde ist, der weiz wol ritterliche êre.
zu scherm der werld der rîter wart gesetzet,
daz witwen unde weisen unrechts gewalts beliben ungeletzet.
nû ist ez alsô ligende umb tat di ritterlichen,
diu ist iemer ungesigende unde sol ir kunst unde maenlich muot entwichen.
durch daz sol sin diu jugende vruo beginnen.
gewonheit diu ist rîche, si let ir disiu zwei niht sanft entrinnen.
recht schuol an ritters kunste ist turney sunder vare,
ob haz unde liebe gunste dâ werbent niht . wan ot durch kunst vurware,
sô wer ein turnei sunder alle vluste
des groesten, daz ich meine . daz pruefent wol di wisen under bruste.
ritterschefte pflegende was er durch vruend unde mage.
zehelfe den dar legende was er sin kraft, daz si deheiner trage
im jahen all, di sîner helf enpfunden.
der prîs an in gestricket noch herter was denn helm ûf gebunden.
vil vröuden sich enporte an Elizabel der suezen,
swenn si in nennen horte . si beduhte, ez wer der engel gruezen.
swenn aber si den werden was ansehende,
vur daz paradise was si der selben vrouden lobes jehende.
mit wirde wider wegende was im di triwen rîche.
vil minnicliche pflegende was er ir . diu triwe wak geliche,
sô si ein trost ir beider vrouden waere.
unde von ir beider wunne was alle diet ir beider vrouden baere.
gewonheit unde lere von angeborner arte,
daz wurzelt tugent mere an êren gernder vrucht dann vuoder garte,
ob die ein zucht meister wolde weichen
ûf ungeborner vruchte, dâ wider ein gslachtz hulf mer eins wortes zeichen.
vil hoher saelden lere wart in ouch nie vergezzen.
der nie dwerhes kere von beiden wart ein siden breit gemezzen.
si wont in in dem herzen alsô nahen
mit vrouden eigenlichen . des jahen in alle, die ir leben sahen.
ir vrouden luter brunne mit sorge wart betruebet.
mit spilnder meien wunne het ein scharfer rife sich geuebet,
sô daz der vrouden bluede muoste risen
von disen zwein gelieben . daz klagten dô di jungen unde di grisen.
iedoch wart niht vergezzen vil tugende von in beiden,
wan daz si besezzen wâren mit vil herzenlichen leiden,
sô daz si vorchten sunder vrucht beliben,
an erben al ir rîche . daz muost nû hohe vroude von in triben.
nû giengen si zu rate . vil maneges si gedahten.
dô riet man in vil drate, daz si von rîcher kost ein bilde brachten
über mer zum heiligen grab von golde.
mit reinem willen daz geschach, als si die liebe dazuo twingen wolde.
ob ich nû wolde kunden, wie rîche was daz bilde,
sô muest ich gar enzunden alsulche kunst, di mir noch ist vil wilde.
ich kan ez allz mit rede niht ermezzen,
wan ich hân lebnder bilde zu loben vil . des muoz ich hie vergezzen.
daz opfer was genaeme . got empfiengz mit wirde.
wan im was ie gezaeme, swaz man im git mit reines herzen girde.
Elizabel unde künec Titurisone
von got eins erben gerten . des wurden si gewert von im vil schone.
dô si di wider chere von Jerusalem genamen,
vil arebeit mit sere begund ir ûf der wider verte ramen
got, der Job vil wol versuochen kunde,
swie er sin herz erkande, daz er doch ungedult dâ niht enfunde.
der herzen vil versuochet hât got, diu er doch kennet.
durch daz er niht enruochet nieman, wenn der mit staet an im ermennet.
den wiler sîner helfe niht verzihen.
sin milt ist alsô rîche, sie git mit voller hant gar sunder lihen.
we, waz red ich tumbe! ja lihet er mit alle!
ich wil uech vueren umbe: alle dink zergenclich gent mit valle.
di sint ein lehen sîner milten hende.
swaz sin milt ist gebende, daz wert ouch iemer ewiclich an ende.
lîp unde guot der erde ist sîner milte lehen.
swie ez in swachem werde gelit, man sol in doch darumbe vlehen,
sint daz menschlich broede niht ist wernde,
ob si der lehenunge wer von gotes miltecheit enbernde.
vil grozer lehen rîche wâren si got lobende,
die zwei gar zuchticliche . swie vil daz mer in sturme gienc altobende,
gedingen, vorcht zu got si wâren wegende,
daz sin gebot, sin wille, sin erbermde wer ir vogt dâ pflegende.
dehein ir ungedulde von in dô wart gehoeret.
si baten niht wan hulde . von herzen wart kein murmel haz enboeret,
der ungelucke vil an lueten vindet.
des wirt di ware minne von ungedult vil selten in gesindet.
ir luter herzen reine beliben truebe sunder
gelich karfunkel steine . al ir ungelucke wart hin under
geworfen mit des helfe, den si minnten
mit staete sunder wenken unde alles zwivels gar di ûz gesinnten.
si komen heim zu lânde gar aller nôt ergetzet,
als der nie leit erkande . all ir lânt di wâren ungeletzet.
des wurden si mit vrouden rich enpfangen .-
nû ge wir von der wurzen her an den stam . des darf uech niht belângen!
gebernde was di reine ein kint alsô gehiure.
daz het under beine mannes mal, der sint mit starkem viure
ûf helmen lieht der zimier vil verbrande.
von sîner hant diu tyoste mit sprizen gar den schin der sunnen wande.
nû was sô saelicliche daz kint über al geschicket.
daz gab in vroude rîche, sô daz all ir truren wart genicket,
unde lobten got mit dienste manegerhande.
si enwesten, wie gebaren . vor liebe sie zu gisel unde zu pfande
ergaben got di jugende, swes er dâ mit gedaehte,
an sin hohe tugende, unde daz er si ein teil des innen braechte,
alsô ob ez an sinen hulden were.
des wurden si mit vol gewert . ein engel her braht in di selben maere:
 <daz kindel sol man zarte ziehen kuesch unde reine,
wan ez sol der bewarte beliben gar vor helle sunden meine,
von der dâ menschen kunne wirt gehellet.
er sol hie ritterlichen leben unde dort der engel schar gesellet.
er sol ouch leben di lenge mit ritterlichen êren.
iedoch arbeit vil strenge muoz er habn unde sol dâ mit gemeren
di kristenheit gen uberkraft der heiden,
darumbe lon enpfahen, daz man in siht in sunnen varwen kleiden
der kristenheit zu prise, dem hoehsten got zu minnen.
sin vronez paradise sol er dâ mit vil saeliclich gewinnen>,
al sulche maere was der engel sagende.
daz wart Titurisone unde Elizabelen wol behagende.
dô wart ir vröud enblecket in sunnen varwer glenze.
ir truren wart verdecket unde quam mit vröuden wider an di genze.
si gehorten nie sô liebe maere,
daz ir kint daz werde wart gesagt vor helle vridebaere.
nû was der kristenheite dannoch niht vollicliche
der wite noch der breite, als nû ist, gemeret über alle rîche.
si wâren aber an tugenden sô gereinet,
als uns di schrift noch kundet, daz alle si mit gote warn vereinet.
ouch getorsten si wol liden ir schepfaer zu êren
howen unde sniden, slahen, schinden, ir saelicheit zu meren.
radebrechen unde manege marter herte
di reinen kristen truogen . man vunde ir nû vil klein in sulcher verte.
ieclicher gerne dolde di selben marter swaere,
der er niht swachen wolde mit ungelouben den, der kruezebaere
was durch uns di groze marter tragende.
swer im des kan gedanken, der wirt an selden hohen prîs bejagende.
nû wart ouch dô gemeret di kristenheit tegeliche
unde vil gar verkeret der triwe unde der herzen . ungeliche
ir leben unde ir gemuete ist maneger stucke.
des widervert nû kunigen unde armer diet vil selten solch gelucke
alsam Titurisone unde ouch Elizabele,
daz got ir kinde krone geb hie unde dort, an libe unde an der sele,
mit des engels botschaft in der jugende.
swer ez umb in verdienet, sô ist noch got in sîner alten tugende.
zetoufe disem kinde ein bischof wart besendet.
nû giengens rates vinde, wie sin nam alsô wurde gewendet,
daz sin nam ir beider namen ruerte,
unde wurden des zu kriege, von wederm ez den groezern teil dâ vuerte.
kurtzlich daz wart bescheiden von wiser meister lere.
di seiten bî ir eiden des vater nam im zwei teil oder mere.
sô vil mer wer ez dem vater nahen
vereigent an geburte . daz kund vor leide der küneginne versmahen.
di meister von nature ez Titurel dô hiezen.
ich hân den nachgebure, der disen kriek sô wol niht kund entsliezen:
vunf der litter von des vater teile
unde zwene von der muoter . des jach Elizabel ir gar ze unheile.
di meister kunsterîche trosten dô vil schiere
di künegin hoveliche . si sprachen: < vrouwe, iwer litter viere
hât sin nam . daz mugt ir selbe mezzen,
di ersten zwen, die letzten .> mit vrouden wart di künegin besezzen.
nû wart daz kint zuo nemende an kintlicher wirde,
sô daz der werld gezemende was in manegen lânden wol mit girde,
daz si die werden jugend sehen solden.
ein meien zît der ougen was dirre knab, die sinen blick erholten.
von got erkouft mit golde was dirre saeldenbaere,
ein stam der bluomen tolde . unde het er vluge, ich wene, er engel were.
des wâren ie di luete meisteil jehende,
die suezekeit des kindes her gen siben jaren wâren sehende.
aller werdicheit der werde was ouch in wirde wernde.
alle die im wirde ûf erde bietent unde von im zu rechte sint gernde
wirde sit, den git er werdicliche
hie, dort zu beiden siten . irst vil bî got, die warn ûf erde rîche.
ir ist ouch vil gescheiden von im durch rîcheit guotes.
daz kumt von sunden kleiden der werld, von worten herzen unde muotes,
wan niht diu herze sint geliche reine.
dâ von got wirde wernde ist beide hie unde dort als ungemeine.
er ist ouch wirde gebende dort mit gabe rîche
den, die hie sint lebende aller werlde wirde vil ermliche.
etslich hie noch dort nie wird enpfunden.
die buten ez dem werden vil gar unwerdicliche zallen stunden.
dirre werden diete hoch wird an allen siten
umb wirde wart zu miete, di si dâ got erbuten zallen ziten
unde in zewerde sîner wird erkanden.
daz galt er in mit wirde, si wâren gein werdicheit di wol benanden.
er galt mit werdem gelde in ir vil werdez opfer
der werdicheit zu melde, wan ez gelutert was vor allem kopfer.
Abel sins opfers nam ein ander miete,
swie wert ez werdiclichen got enpfieng von sîner hende biete.
wart er hie gesmahet, sô lebt er dort vil schone.
swer sich mit tugenden nahet zu got, der vaelet niemer an dem lone.
got Abraham sin opfer galt mit werde
in vrone paradise unde ouch vil werdiclichen hie ûf erde.
die rede hab ein ende! lat disen werden suezen
stark unde wol genende ûf nemende sin, den alle diet wol gruezen
in engels wise kund an sîner wirde.
kumt er gein lobes jaren, het ich dann kunst, daz wer mîn meiste girde!
vil hoher tugend lere was man im willich gebende.
der kund er bieten êre, alsô daz er si ducht der wol gehebende.
an der gramatik wart er schier vol varnde.
sin wille stuont gen ritterschaft, kunst der buoche wold er sin nû sparnde.
manheit von ritterschefte was er gerne lesende,
dazuo, waz hoher krefte di minne hât, di nieman sichtic wesende
ûf erden ist, unde vert doch mit gewalte,
sô daz si diu gesigende mit kreften ist, diu ie den prîs bezalte.
des was in nemende wunder, waz diu minne waere.
sin reine muoter sunder bat in behueten wol der selben maere,
wan in der engel kueschen hiez behalten.
vil kuesche, luter, reine wolt er sin selbes vor der minne walten.
si wart im widerzeme, daz man ir niht was sehende,
unde ducht in ungenaeme, swenn er si horte nennen, er was jehende
segens vil unde kruetze vur sich machen.
zu jungest het er merke, daz sin di luete darumb begunden lachen.
dô was sin reine guete mit zucht alsô bewaeret,
daz er von ungemuete beleip an allen siten unervaeret.
iedoch bat erz den meister sich bescheiden,
durch waz si lachen wolden, dâ von daz im di minne kunde leiden.
des was im ungehoere der meister lânge stunde
unde sîner vrouden stoere, wan imz di vrouwe wol verbieten kunde,
daz er in aller kunst von minn erlieze.
der meister sich erwegende zu jungste wart der verlust an dem genieze.
er vragt den jungen maere, wer im von minne sagete?
 <
Ovidium puellere las ich von ir, daz mir niht behagete.
si ist vil licht ein schrat, ein geist von helle.
ich hân iedoch di merke, der luete ist vil ir vriunt, ir guot geselle .>
der meister im dô lere gap von ir under scheiden
unde jach: < ir sult niht mere di minne iu lazen vor der werlde leiden.
minne muoz man haben zallen dingen,
zallen sachen minne,> sprach der meister, < iedoch sunderlingen
ob allen dingen minnet got vor ûz aleine
unde sit alsô besinnet, daz ir iuch vor allen sunden reine
durch sin minn, die suezen, halten wellet,
als uech der engel kunte . dâ mit sit ir der engel schar gesellet.
daz wer vil ungeschehende, wolt ir di minne miden.
got wirt nieman an sehende, wan die gen im di wâren minne riden
kunnen sô, daz man daz ubel laze
durch sin ware minne unde sich gen allen guoten dingen saze .>-
 <got was mir ie benennet wert vor allen dingen,
mir aber unerkennet, alle dinc zu minnen sunderlingen.
unde hât sich minne sô zu got gesellet,
sô wil ich si niht hazzen unde wil si minnen, sint si got gevellet.
si mocht ouch anders kleine sulche kraft erziugen,
daz si di werlt aleine über striten kan mit ir urliugen
unde dâ zuo, swaz vliuget unde vliuzet .>-
 <nein, hêrre>, sprach der meister, < wie mich al sulcher rede von iuch verdruezet!
man heizet einez minne, daz wol unminne hieze.
daz pfendet saelden sinne unde hazzet got mit starkem wider drieze.
di selben minne heizet uns got miden.
swer si dar über minnet, der muoz darumbe sin gerichte liden .>
sust muost er in bewisen der minne gar ein ende,
wie eine paradisen kan, unde di ander boese missewende
der sele git . di wolt er gerne vliehen
unde sich mit ritterschefte von der valschen zuo der wâren ziehen.
nû heten sich gemenget ot aber dô di heiden.
di sluog er ungedrenget, er unde der vater sin . man jach in beiden,
daz si den kristen wern ein veste mure,
dabi den ungetouften ein toetlich val mit hagel berndem schure.
die heiden von Averne unde ouch di von Navarre,
di weren vur sich gerne gestrîchen, sô daz si von maneger pfarre
wolten kristen orden hân entrichtet.
mit vil der Sarrazine heten si ir herevart gepflichtet.
den si dâ suochten heime, si wanden, daz er sliefe.
nie zweier valken sweime, ich waene, sô hurticlichen ie geswiefe
entwer mit timpen tampen dar unde widere.
Titurison unde Titurel di heiden ungezalt si valten nidere.
si riten doch niht eine ûf di plânje wite.
di kristen alsô reine sich vreuten dô, ob si von über strite
in gotes namen di marter solden liden.
si getorsten sunder vorhte schild unde helm vil ellenthaft versniden.
er vuorte di Kaerlingen, Provenzen, di von Arle
unde die von Luoteringen, der herzog was zu naehst nach künec Karle.
sus het in sich gewarnet in der maze
Titurison der werde, daz er den heiden rumte niht di straze.
si muosten im entwichen unde sîner klaren jugende.
swa si hurticlichen durch gedrange brachen, dâ was mugende
wol di kristenheit hin nach zu varne.
di dâ niht wolden sterben, die heiden heten vliehen niht zesparne.
ir strit was dô dem toufe unde ist noch huete ein êre.
der werdicheit vorloufe brahtens vil an rechte wider kere.
di licht enpflohen waeren manegem lazzen,
di welten davur sterben, daz si mit toufe wurden wol di nazzen.
swaz sich von Tyturellen der heiden ie getouften,
gen werdicheit dem snellen unde sînem vater, warn di unverkouften
der wider kere gein dem ungelouben.
mit helfe hant des hoehsten begunden si die heiden sere rouben.
si wâren di gesigenden mit kraft an allen siten
unde Sarrazin di ligenden mit tod unde ouch mit tiefen wunden witen.
die sich niht dem toufe ergeben wolden,
der wider satz mit tode Krist zu lob unde zeren wart vergolden.
ditz was sin erste herte, ich mein, des edeln, jungen,
ûf sîner saelden verte, dâ von im engel sueze doene sungen,
sint er in von tugenden quam sô nahen,
daz si in zum gral beleiten unde ruohten in ze paradis enphahen.
sint daz hie tschumpfentuere den heiden was geschehende,
der junge, werd, gehiure vruote sam der morgen sterne brehende
dem wachter tuot, den kalter nacht belânget,
unde als der milte rîche ervreut, di lâng in noeten sint vertwanget.
swer Tyturel ansehende was, den werden, suezen,
der was im vroude jehende, sô daz er aller sorgen kunde buezen.
swes ouge sîniu ougen ie beruorte,
der was der vroude habende, sam in geluckes rat die hoehe vuorte.
dona, spiritus sancte, in siben valt unde mere!
swem got darnach verhancte, der tete von rehte gen der saelden kere.
Salamon, Davides kint, gelichet
Titurel mit saelden, swenn er nû mit dem grale wirt gerîchet,
sunder dem gewalte der wit unde ouch der breite.
dâ wider sô bezalte Titurel wol tusent werdicheite
mit ritterschaft, di engel schar zu meren,
unde daz er lânger lebende was unde nie gewankt an gotes êren.
ob er von sîner klaere di vroude wer sô gebende?
ez tete der seldenbaere . si bar im saelden vil, di wile er lebende
was, des ich ein teil von im benenne,
unde ist daz ich mit lebene noch von got sô vil der jar bekenne.
von klarheit alsô grozer saget diz aventuere.
saelicheit genoz er, sô daz sin an gesichte saelden stiure
gap gelich dem meien wunne bernde,
der alle kreatuere hie ûf erden vroude vil ist wernde.
er vröut, alsam di sunne tuot nach kaltem rifen,
er vrouden uberwunne . sin vroude gar allez truren tete entslifen.
er vröut, sam der von hitze in nôt ist lebende,
unde im ein brunn, ein linde suezen luft unde breiten schat ist gebende.
er vröut, sam kuniges gruezen tuot di gar verherten
unde wil in daz nû buezen mit gerichte wol nach ir durfte verten,
er vreute, sam ein heide rich gebluemet
tuot di vroude gernden, di gerne sulcher vroude sint geruemet.
er was ein vrouden zunde als di gesicht des blinden,
swenn er di wider vunde . sus mocht man an dem suezen vroude vinden.
wie vröut nach durste win der luter klare,
wie vröut amis amien, dâ staete liebe wont alsunder vare,
wie vröut den gast ellende, hungerik, naz unde muede,
herberge rich, behende wer im der wirt ze dienste, meien bluede
die nem er niht vur willig handelunge.
des werden angesichte, ich waene, al dise vröud wol über klunge.
er het sin vruo begunnen, daz in vil gerne sahen
di werden wol versunnen im sô vil der ganzen tugende jahen.
an im gebrast niht wan ein klein unschulde.
vater unde muoter vorchten, daz er darumb verlur di gotes hulde.
nû was ez got doch gebende . wes solde man in zihen?
der ist leider vil nû lebende, daz in der hoehste geben kan unde lihen,
unde swenn si des ie mer von got enphahent,
ie groezer unde ie merer si mit der selben gabe got versmahent.
die selben sint verkerte vil mer denn der sô taete,
ob in sin torheit lerte, daz er ûf henden gieng unde vueze hete
unde stro alsam ein rint vur saemeln eze,
unde er in heizer gluete noch gerner dann ûf lindem plumit saeze.
des kund ich vil gemezzen, dem si tuont geliche.
des hât ir ouch besezzen vil di helle vur daz himelrîche,
di got hie saeld unde êren hât beraten,
dâ mit sin êren solden, unde im dann niht wan laster dâ mit taten.
er chan ouch si wol schenden, di im laster bietent,
an allen saelden pfenden, di niemer deheiner êren sich genietent.
den got dâ git, di sint von recht im gebende.
Titurel der werde, mit gotes gabe was er got ie lebende.
er hielt ouch sunder lere, dâ von man sin nû vorchte.
er bot den vrouwen êre, daz jungem man vil werdicheit ie worchte,
werdem, der wol vrouwen êren kunde.
si waenet maneger êren, dâ mit er in zurucke laster bunde.
swer vrouwen êren welle, der sol ir wirde meren.
ir wird er niht zu velle . di rehte maze kan niht baz geleren.
wan all die wile leb der man in jugende,
sô halder sich kuesch, reine, sô kroenet er vrouwen êre unde all ir tugende,
vur daz er kuesche brîchet sunder elich staete
unde staet in ubel sprîchet unde in ir beider êre wirt durch graete
hie unde dort, zu got unde ûf der erde.
dâ vor sich ie bewarte Titurel, der triwe, staete, werde.
seht, Juden dazuo heiden dise êre habnt in huote.
die kristen gar gescheiden sint dâ von . daz ieman des icht muote!
swie reine si doch mit toufe sint begozzen,
der dâ sô wize kleidet, unkuesch tuot di blenk gar ubervlozzen.
sus wirt der touf geuneret . dâ zuo man unde wibe
ir wirde wirt verkeret, di groeste, sô si was an beider libe,
di reinicheit der sele unde werltlich êre.
wirt ez zu got versuenet, ez schadet doch an êren dannoch mere.
wer ez den mannen êre, si solden ez doch lazen,
darumb daz iemer mere an werdicheit di vrouwen sint verwazen.
sô sprîchet wankelbolt des staeten muotes:
 <taete siz, swie ungern ich ez tete>, sô gan er vrouwen êren wenic guotes.
swer niht kiusche halden wil, der kom zer stete
unde sol der alsô walden, daz er saelde unde êre zu missetaete
icht hie unde dort zu beiden siten bringe.
swer sin ê zubrîchet, der hât ir beider êre gemachet ringe.
swenne der man verkeret den muot an der minne,
er hât di sine geuneret vil mer, dann ob er gein ir het di sinne,
daz er di keiserin vur si niht wolde.
dâ mit wer si gewirdet noch baz dann der saphir in rotem golde.
nû git man vil den vrouwen di schuld an der unstaete.
iemer unverhowen wer al ir prîs, swa man sô maenlich taete,
daz wibes êre nach vluste nieman gernde
waer, unde ob si gerten, daz si di man menliche wern entwernde
danne ot mit staet aleine unde daran staete beliben.
sô wurde ouch niemer kleine saelde unde êre an mannen unde an wiben.
nû hât unere sô witen sich gepflichtet
zesunden unde zu schanden, daz saeld unde êre vil nahen sint vernihtet.
unde doch vor gotes ougen sint si in hohem werde.
swer nû sunder lougen der êren hoch an vrouwen sus begerde,
daz si vil werdicliche weren lebende
nach gotes ordenunge, dem wer ouch got vil saelicheit noch gebende.
wan man sint ganzer krefte der krankheit widerhabende.
swer pfligt sô meisterschefte, daz er den muot als dicke niht si labende
al sîner gir, der mac des wol enpfinden,
daz man mit staetem muote alle vroude mac zu herzen binden.
unde in der selben girde, daz er alsô gedechte:
solt ich von hoher wirde hie dise vrouwen tuon in schanden ehte,
unde daz wir beide heten sunden pflichte?
der stark ob aller krefte von disem willen mir di sinne richte!
ez ist bezzer hie zu miden dann hie unde dort zu buezen.
ich mac vil kum erliden, als mich ein viwer kleine kan begruezen.
solt ich mit all dar inne sin di lenge
durch ein sô kleinez glustel? daz sol di krancheit machen wider genge.
dar zuo ein ander mere ist wol der krenk ein bueze:
gedenke er, wer er were unde waz er si unde waz er werden mueze!
wil er im selben saelde unde vrouwen êre
zu beiden siten koufen, sô tuo sam Tyturel nach dirre lere.
al dise vur gedanke sint ritterschaft niht zemende.
si gebent manheit kranke, wan swa man den solt von got ist nemende
sam Titurel . ez ist gar underscheiden
striten nach dem rechte unde wider recht . manheit zimt niht in beiden.
bewegenheit des lebenes unde doch zu lebene hugende
pfliget in sturme gebenes genendikeit unde ganzer krefte mugende
mit libes were vur ein surez sterben.
unde der niht hât zu lebene willen, der mak di selben girde dâ wol erwerben.
dise maer geflochten sint von maneger strange.
ritterlich gevochten niemer wirt an wit noch an gedrange,
sol man niht anders vrouwen bieten êre .-
 <vrouw Aventiure, kert widere! man gihet iuch kleiner volg an dirre lere.
dâ mit ist iuch verswachet ritterschaft unde vrouwen,
unde habet dâ mit gemachet, daz wir in lutzel êren kunnen trowen,
die iemer reine, kuesch belibent staete.
sô habt ir si enteret, unde daz uech iemer stechent valsche graete .>-
 <selbe tuonde, selbe habende> si sint gewinne mit vluste.
schupfend oder drabende wirt dâ leckerie mit ackuste.
 <waz tete mir die, daz tete ouch licht di mine>,
swer daz zu recht erkennet, ein bezzer sloz zaeme wol ir êren schrine,
unde pfleg ir prîs der krefte gar sicher aller sorgen,
daz mocht an ritterschefte werdicheit ûf ganzen hort geborgen,
der sus vil lichte wirt hie von geletzet,
ob si zu rechte wolden erkennen prîs, als er dâ ist gesetzet.
sô kan ein vorchte krenken di manheit dicke swinde,
swenn er beginnet denken: wer was mîn vater oder mîner kinde?-
 <tuot hin vrouw Aventiure solche maere!>-
 <niht, Wolferam, ich wolte, daz dâ mit man di vrouwen mir verbaere!>-
 <ir sagt ouch, daz geuneret si der touf von minne.
wer hât iuch daz geleret?>- < swigt ir tor, war tuot ir iwer sinne?
vil manic tusent Juden, dâ zu heiden
zem toufe wer gekeret, het ez di groz unstaete niht gescheiden,
der dâ di kristen pflegende sint unordenlicher.
geunerter diet, vurwegende der êren sich, der sint di kristen rîcher
denn heiden, Juden . dâ von den touf si vliehent.
di rihtaer sin verwazen, daz si di kristenheit des niht enziehent!>-
sus jehent di toufes blozen: < wes solde wir uns troesten?
sul wir uns den genozen, di dâ selbe lebent zem aller boesten?
nû mordent si ein ander sam di hunde!>
swie gerne er sich toufte, sô sihet er dann, wie er genesen kunde.
der guote, lebend reine, des boesen muoz entgelten.
des lebens pruefents kleine, si pruefent nuer, di si dâ mugen schelten,
di dâ morden, rouben kunnen, brennen,
liegen, triegen, spotten unde ander vil, daz wirde kan entrennen.
dem heren toufe reine des bin ich armer klagende,
daz man sô vil der meine von der werden kristenheit ist sagende,
di dâ bestricket sint mit ungelouben
unde stinkent sam di bocke, daz bezzer dunkent sich di saelden touben.
daz machent di geunerten loter mit scheniezen,
die schanden last ie merten . des beide hoch gerichte sold verdriezen
der verfluochten malat buwenien!
galgen, reder, hurde vor in die kristenheit wol mochten vrien.
die zwei gerichte wenden solden vil unrechtes,
daz kristenheit kan pfenden an saelden . daz diu get sô gar unslechtes,
daz machet ein boese huot, diu heizet miete.
we si im geschehende, der uech sin hant zeuneren rechtes biete!
Titurel mit jugende, swie holt er vrouwen waere,
sô lie sin werde tugende sin herze nie bekoren sulcher maere.
ob er hundert vrouwen hete gewalten
zu walde albesunder, sô wer iedoch sin reine kuesch behalten.
wan eine, ob ez im gunde got mit ganzer triwe,
sô wold er sine stunde mit einer leben in vrouden sunder riwe
zu rechter ê . daz wirt noch niht erloubet.
doch warb er ritterlichen . dâ von si warn in vorcht, er wurd beroubet
der reinen kuesche sueze . von sîner hohen wirde
der werden wibe grueze wurden im geboten in solcher girde,
ein klosenaer het sich dâ von enzunden
vil licht an dem gemuete . der noete beleib er sicher zallen stunden.
dâ wider er si erte mit ritterschaft der grozen,
daz er ir schaden merte, der, di man vor toufe sach di blozen,
Jesu zudienst unde ouch den werden wiben.
er kunde helme howen . des muosten vil der heiden tôt beliben.
sin dienst den beiden ligende was, got unde werden wiben,
ob er zu got gesigende wer, daz er bî wiben mocht beliben,
daz im eine waer ir minne gebende,
sô wolt er erste werben, daz der heiden wer vil wenic lebende.
daz het der wibe hulde mit gruoz an im gemachet,
daz er vil arbeit dulde mit ritterlichem prîs al unverswachet,
des er mit strite mocht ab got ermieten,
daz im ein werd amie von rotem munde ein kussen solde bieten
unde umbevanch mit armen vurbaz was im niht kunde.
vil klein in kund erbarmen di heidenschaft durch rosen rote munde.
unde alsô warp er hin gen vunfzic jaren,
biz daz in allen lânden gen occident der heiden lutzel wâren.
got minnet vor alle tugende drie gar sunderliche:
daz eine kuesch in jugende, daz ander ist der demuetig rîche,
daz dritte liden armuot mit gedulde.
dise tugende werbent vur ander tugent vil der gotes hulde.
swer alsô vrouwen erte, der waer vil noete erlazen,
wan erz gemuete kerte ûf di lere, der man giht der mazen,
unde wer der minne twingens unverkrenket,
dar an si zallen ziten herze unde muot durch kraft verliesen denket.
sô blibe zer andern siten der muot den vrouwen veste,
di gar mit noeten striten muezen, wellen si der êren gleste
behalten klar, an wirde niht verswachet.
daz mocht man gerne miden, daz beidenthalben nôt unde kumber machet.
lat vrouwen bî ir wirde, sô sit ir tugend rîche.
ich ger niht solcher girde, daz iemer man ûz wibes dienste wiche.
die man ist nieman wan diu wîp gebernde.
die bieten wiben wirde, dâ mit sint si sich selben wirde wernde.
unde daz sich nieman kere an Ovidium den lecker!
der nam den vrouwen êre unde gab in mal, daz lewart nie sô schecker
wart, dann er di vrouwen hât gemeilet.
ich zelz im gen unprise unde hazze in, swer im prîs darumb erteilet.
doch het er si gepriset gen wird in guoter hoehe
unde anderhalp gewiset ir lop her nider sô swach in solcher zoehe,
daz sin prisen soldiment vil kleine
verdienet hât an vrouwen . sîner lere sult ir volgen seine!
die tugent het der junge unde ander gar mit volle.
nach minne sin gerunge was sîner jugende ein berk mezer knolle,
daz er si mit kuesche muost verdecken,
swie dick im liechte ougen unde munde rot di minne kunde erwecken.
- <vrouw Aventiur, ir nennet ein kint von vunfzic jaren.
ich enweiz, ob ir ez erkennet .>- < Wolfram, du kanst mîn alzu dicke varen!
er sol vier hundert jar noch sin der jugende
sam eteslicher drizik, noch baz an kraft unde ander klarheit mugende .>-
von manegen suezen lachen unde liehter ougen swenken,
dâ mit di minne machen vil ofte kan maenlichez herze wenken,
daz muost sin jugende manlich über turen.
durch himel honges sueze wolder dulden disen angel suren.
daz im von got geheizen was in engels waete.
durch daz in sus verreizen kunden niht der valschen minne graete.
der sueze wolt er ûf die lenge borgen,
daz kleine wolt er miden, ê daz er an dem angel wolt erworgen.
ouch kund er vollichliche di andern tugende meren.
âne mazen rîche was er geburte, guotes unde der êren
unde wielt iedoch dâ mit alsolcher guete.
ez ist manic klosenaere, er kund im niht gelichen an dem gemuete.
ouch kund er vil gebresten liden mit gedulde.
mit arbeit über lesten sach man in den lîp wol durch di hulde,
die er vorcht vil dick an got verliesen.
dô warp im sin gedulde, daz im got ein bezzer wolde kiesen.
dô Titurel der liecht gemal sus lebte her von jugende,
ein engel im von got den gral nû gebnde was durch sine manege tugende.
in lewen herze wart sin manheit vunden
an herter ritterschefte, an kuesch ein turtel tube zallen stunden,
der tugend kerne ûz geschelt ûf erde menschen heiles.
swer zum grale wirt erwelt, der wartet ewiger vrouden rîches teiles.
des wart deheiner niemer mer verstozen.
durch alsô rîche pfruende wolt ich mich dar gerne husgenozen.
Titurel der recke, gar sunder ûz gebluemet,
an ritterschaft der quecke, daz wart in manic lânt von im geruemet.
diz lop wart sînem libe dick enblânden.
ein toetlich hagel schure was er allen den, di tugende wanden.
zaeglicher muot vil tiure was dem stahel vesten.
ûz helmen starke viure sluoc er, di man sach di virre glesten,
alsô daz die zimiere gar verbrennet
wurden unde di drunzen vor der sunn mit schaten warn erkennet.
wie vil der tugende waere an dem gral unde wirde,
daz seit ein ander maere, unde wie von manegen lânden dar mit girde
reine diet vuor, die dâ wart gesinde,
des hât man vil gefreischet . nû sagen von Elizabelen kinde!
in vrouden unde in leiden si warn von dirre maere.
des jach man in beiden, ich wen, di vrucht der werlde si gebaere,
diu nach ir beider namen wart genammet.
wie si gebaren solden, dest ir gemuete noch vil ungesammet.
vor got siz im niht leiden getorsten noch ensolten,
doch jamert si daz scheiden . dâ wider si dô vröude haben wolten
unde wâren got mit hohem vlize lobende.
der jamer doch gesigete, der den ougen was mit wazzer obende.
sin reine debilie wart nû mit vrouden rîche.
der alten gramerzie was doch verendet niht sô gahenliche.
si vragten in dô rates, wie si lebende
solden sin mit werde, dâ mit si got vil wirde waeren gebende.
des rates was er lecke wol zu beiden siten.
vur jamer starke hecke sluog er in mit triwen an den ziten
unde hiez si mit im senden sunder twale
diu Parillen bruoder kint beide von Anschowe unde Kornwale.
die wâren dâ gemenget an liut, an guot, an êren.
ir saelde was erlenget . alle ir kunne begunde sich vaste meren.
den hiez si Titurel di lânt dô lihen:
 <durch vrone himels veste sult ir uech der lânde hie verzihen .>
dannoch kloster rîche hete man niht kunde.
ein leben smaeheliche namen si sich an, als ob si sunde
truegen last, des si doch niht entaten.
si westen wol di maere, daz si an Titurellen niht enhaten
zesehen noch zehoeren . sus wart diu diet gesundert.
si liezen gar zustoeren ir vroude groz . wer ist nû, den des wundert?
dem tuon ich kunt, wer in dô vroude brachte:
gedinge zem paradise . dâ mit in irdisch vroude gar versmachte.
 <nû sit mit selden lebende>, sprach der selden rîche,
 <got ist uech wider gebende kint unde guot mit vröuden werdicliche.
durch gedult ist got noch hiute pflegende
swes man durch in enbernd ist, daz wirt er dort vil rîche wider wegende.
got sterne, steine, krute, wort, wurze git sus orden
dem senften alein zu trute . sus kan sin hort ob allen horden horden.
daz ist, der dâ sitzet ûf dem trone,
dem Salamon der wirde ob allen wirden giht in lobes done.
den sit nû beide sehende vur alle werltlich vröude,
der engel vlug al brehende vor die liechten sunne an gotes bescheude
unde di künegin gecleit mit golde,
di David sach mit rîcher wat bis kuniges zeswen sitzen, als si solde.
Johannes mit der sunnen ouch sach die künegin edele
mit kleiden, sam si brunnen . si selbe saz ûf wunneberndem sedele.
ir schamel ist der mane durch luhtic schone,
ir kranz der magde reine . daz ist von zwelf sternen liecht ein krone.
der künec sin ore wol neigen ir kan . wes si begernde
ist, daz wirt ir eigen . darumbe sô sit si beide wirde wernde
mit willen, worten, werken, reine, sueze,
daz uech der künec mit wirde unde ouch diu künegin an ende grueze!
des kuniges gruoz erkennet ir nû vor manegen stunden,
swan man in vater nennet in den himeln . heilic werd erfunden
an uns sin name! des darf ich hie niht leren.
ir sult di küneginne ouch mit ir gruoze taegelichen êren:
ave magt Marie, genaden vol des hoesten!
als got mit dir dâ sie, sam si uns, vrouwe, dîn helf zu hohen troesten,
sint du mit staete bist vor allen wiben
gesegent unde geheret: in dînem segen laz uns, vrouwe, beliben!
gotes werdicheit an prise bin ich iuch hie sagende
geliche in solcher wise, als vil der Galadrot nû hin waer tragende
des meres breit mit snabel vollem munde.
nû sehet, ob daz icht schadende dem draconaren wer an meres grunde.
er ist ein ar, ein trache . selb sibende sint si pflegende
mit kraft rîcher sache . siben steine sint si wider legende
gen der plâneten loufes wider kriegen,
die wak unde erd al swebende hant, daz si nach virmamente niht enwiegen.
bevolhen sit der hende, die Moysi gap geleite
gen himel ûz dem ellende, daz diu ir vride, ir scherme ûf iuch breite,
daz ir der heimat sit vil unversumet
unde aber in sime geleite sit, wen ir nû irdisch ellende hie rumet!>
von beider armesliezen leit er hie michel trueten.
ir beider ougen vliezen kan ich uech zu rechte niht bediuten.
ob ez jamer oder vröude brechte?
daz was ir beider kriegen, ich hanz dafur, daz dewederz ir einez smehte.
zeminniclichem zarte wart er von in gepriset
in suezer stimme, niht harte, daz er si het sô saeliclich gewiset
mit rat, mit lere, mit trost sô vröudenrîche.
von alsô werdem kinde dem dâ niht ûf erde was geliche.
unde dankten got der êren sô vil an im erkennet:
 <den wir dâ solden leren, der hât uns dîner ler sô vil benennet
unde ouch klarheit der künegin vil suezen,
di wir mit willen reine zu magtlicher muoter dir wol gruezen.
daz wir si benedien nû beide kunnen groze,
sam dich der engel vrien kunte wol unde sagte dich sunden bloze.
wird wart williclich ûf dich gemezzen.
nû muez dich der bewisen, der dâ hât den tron sô hoch besezzen!>
hie mit was er varnde al nach der engel zeige,
dâ er doch niht sparnde was den lîp, sô daz er manegen veige
mit strite worchte, sam vor des toufes ziten
hie vor die engel worchten: er valte manegen tôt an allen siten.
voreist Salvasch vil irre was aller menschen sinne.
niht halber mile virre kunde sich vor dick vorrichten nieman drinne.
sehzic mile der walt was zallen siten,
ein berc, von dem enmitten alumbe wâren drizic mile zeriten.
der berc was sô behalten, den kund ot nieman vinden,
wan des di engel walten wolten, daz er sich dâ solt gesinden.
sus vuorten sie nû Titurel den werden
aldar mit sanges done, den er vernomen selten het ûf erden.
aller pfat voreinet was dirre walt sô wilde,
verhulzet unde versteinet über al . des lag dâ groz unbilde
mit varme, scholopamder, kalamarbe,
artumesie, agrimonie, mit verbene verwahsen unde erbarbe,
cipresse, kasse, mandel, mirre, zeder, larke,
prisilia, triasandel unde aspinde, dar ûz Noe di arke
worcht . ir hundert einz ich niemer vunde
mit namen weder krut noch holz, des got dem selben walde zu vruchte gunde,
noch al der voglin singen, noch kraft der edelen steine.
die engel schiere bringen kunden dar vil luete, sô daz niht eine
Titurel belibet in ellende.
er was niht gar dâ heime: bî got ist unser heim zer zeswen hende.
di edelkeit sich rîchet vil dicke vur kuniges kunne.
ob tugent von im slichet, sô wer die krone bî dem tron vil dunne.
Titurel mit tugenden het erworben,
daz er zu beiden siten hie unde dort der chron was unverdorben.
im was ouch dar gesedelet sam noch den edelen rîchen,
di tugent hât geedelet, daz si durch all di werlt unedelichen
taten niht, daz diu gebot dâ stoeret,
di dâ von gotes munde Moises ûf Mont Synay hât gehoeret.
dirre berk was sus behalten vor kristen, Juden, heiden,
des nam dâ muoste walten Munt Salvasch . der nam im wart bescheiden
alsam der berch unde swaz daruf was wesende.
daz was vor allen noeten unde vor argen dingen wol genesende.
iedoch wart er gebowen, swie sicher si dâ wâren.
nieman sô wol getrowen im selber sol bî allen sinen jaren,
er halde sich doch alle zît in huote.
sô guot, sô zuhterîche wart nie kint, im zaeme doch di ruote.
swer lâng hât tugend gehalten unde si dar nach verliuset
unde cheiner tugend kan walten unde im dann hin nach ander tugende kiuset,
di verlust unde ouch der vunt sint ungeteilet.
der tôt ist ungenesende, sô werdent wunden dicke wol geheilet.
swer niht bî drizic jaren sich tugende underwindet,
des muoz Gelucke varen, ob si sich iemer mer zu im gesindet.
er wirt vil licht ein teil dar nach gestellet
ein wile durch geistlich êre, doch ist untugend iemer er gesellet.
gewurzelt unde gestammet was Titurel mit tugende.
reinic, gar unverklammet was er an huote her von sîner jugende
vunden ie unde was noch huete pflegende.
swie gar doch sicher waere der berch, er wart ein mure drumbe legende.
palas, turne wite unde ander werde vesten,
als taegelich man mit strite der burge hueten sold vor argen gesten-
si sint vil ark, di gest, di unser lagent,
unde slichent in diu herze . wol in, di ez mit wer dâ gein in wagent!
solt ich nû sunder nennen, wer in dâ wart gesindet?
vil lânde ich muest erkennen . wan ie, swen die selde dar ervindet.
daz ist hie vor gehoert mit rîchen melden.
ê daz sie bowes pflagen, dô lagens ûf dem berge mit gezelden.
unde was der gral in gebende, swaz man haben solde,
enbor ûf halden swebende, alsô daz er sich nieman lazen wolde,
der dâ lebte, weder tragen noch rueren.
danne von gotes krefte kunde er sich selben werdiclichen vueren
in einer cyborje rîche dar ob von dicken pfellen,
sîner heilicheit geliche, sô daz dâ zuo kein stoup mocht gevellen.
swelcher leye vaz man drunder habete,
dar inne wart ie vunden, damit sin gir der lîp ie gerne labete.
unde dâ zuo rich von golde was al di Salvaterre.
swaz man bowen wolde, dâ zuo was in die kost alda niht verre,
diu uberkraft ein hort der edeln steine.
vil rîcheit het behalten di Salvaterre, der nam dâ gienc niht eine.
begriffen unde behalten daz lânt het rîcheit groze.
Titurel des walten kunde, daz er hiez ein ubergenoze
aller kunige, die dâ wâren lebende.
wan ein dinc was er klagende: daz er mit milt niht solde sin der gebende
danne sô vil unde man lesende ie was von grales kunde,
sint elliu diet niht wesende des guotes wirdic was, wan die niht sunde
heten groz unde tugent vil erzeigten,
unde die sich dar mit kunste in dienst zu disem grozen bowe neigten.
den wart ouch daz vergolten, daz noch diu lânt vil rîche
von rechte wesen solden, von danne si wâren, di sô meisterliche
dâ worchten werch gelich dem paradise.
izn dorfte niht versmahen der engel schar zu sehen an kunste prise.
der bu dô was geschehende an der burc mit vesten,
alsô sint daz was sehende Parcifal, dem si geviel zum besten.
ob alliu her mit hazze dâ wern lebende,
daz si in zu drizic jaren ein halbez brot her ab niht weren gebende.
solt ich daz allez erbowen mit worten der geziere,
waz stein dâ wart gehowen von bilden rîche tusent stunt wol viere,
ich wen, in drizic jaren wirz niht vol worchten.
doch muoz ich uechz hie kunden: des heb ich an in sorklichen vorchten.
dô ditz di werde menige mit wirde gar vol brachte,
gen tugenden hoch der senige vil ouch zu werder minne mit saelden dachte.
der was er noch von got der ungewerte,
swie er im tegeliche vil wirde bot mit sper unde ouch mit swerte.
voreis Salvasch di wuoste die heiden gerne erbowen
heten . dâ von er muoste alumb die wit, di virre mit swerten howen.
wan ob er het si lazen di belibenen,
von aller diet der kristen waerens iemer mê di unvertribenen,
âne got aleine, der alle dinc ist mugende,
der Titurel sô reine pfruonde mit dem grale gap durch tugende,
daz er Salvaterre den namen hielte
der kristenheit zu prise, sô daz diu heidenschaft niht veste dâ wielte.
daz selbe lânt genennet ist nach got dem hoesten.
ein sin nam erkennet ist uns vil wert . des kristenheit sich troesten
mit saelden mac, swer kan des gelouben walten,
daz Salvator got heizet . daz sprîchet zu duet, daz er uns mac behalten
ewic vor aller vluste, swer sich niht selben vliuset
suntliche mit unkuste unde den behalter zu einem voit erkiuset,
got, der ist iemer aller vluste verre.
swer in Galitz ist varnde, der weiz Sanct Salvator unde Salvaterre.
ez saget die aventiure niht, ob noch si verborgen
der berc alsô gehiure . der gral hât im ein ander wesen erworben
in India vil verre unde über verre:
dâ sint di besten kristen, di lebent, unde priester Johan ist ir hêrre.
her nach wol sagt daz maere, wie si der gral hie rumte.
dirre werde wirdebaere mit werdem dienst zu got er sich niht sumte,
mit dem er in doch sîner girde entwernde
was an werder minne, der er niht wan nach selden was der gernde.
unde daz der gral noch swebende sich nieman liez an rueren,
daz was im sorge gebende, wamit er got solch hazzen mocht enpfueren,
unde dacht alsô: ein tempel sol ich stiften
got unde dem gral zu wirde, den nieman kan mit rîcheit über griften.
wie dem palas waere zem gral unde der gezierde,
des habt ir vor daz maere, wie man dâ Parcifalen kondiwierde
durch vragen bî dem trurigen wirte,
des in zuhtrich einvalte mê danne unbescheidenheit verirte.
begunnen wirt ze male, wie Titurel der reine
in gotes êre dem grale ein tempel stifte ûz edelm liecht gesteine
unde anders niht wan uzer rotem golde,
daz dritte lignum aloe, ob man holz dâ zuo bedurfen wolde.
des wolden si geraten durch rîcheit über hoehe.
ich sag iu, wie si taten dirre edeln koste: zu rîcheit vur gezoehe
was niender holz dar an wan daz gestuele.
golt unde daz gesteine gab in winter vrost mit towe kuele.
darumbe wart gevraget der edelkeit zu gunste.
des warens unbetraget . di von Pitagoras der alten kunste
unde von Hercules der steine krefte
von natur bekanden, di wâren jehende hie mit meisterschefte,
man vunde wol die steine von art alsô gehuere,
di sumerzit vil reine gaeben luft unde winter zît nach viure
truegen art in suezer temperunge,
daz ez dem libe zemende waer in rechter maze nach gerunge.
 <abestus wirt zefiure>, wâren die meister jehende,
 <dâ von ist im gar tiure elliu kelt, unde iemer mer gesehende
ist man des viure, daz er wirt enzundet
unde sin doch niht zerinnet> . daz wart dem kunige wol von in gekundet.
 <noch heizer winder ziten ist elitropia gebende
ein wazzer sunder striten in einem becken vol unde stille swebende,
vur daz der selbe stein dar in gevellet.
den sumer git er kuele, swie daz wazzer im winter von im wellet.
vil tugende zuo der hitze git dirre stein gehiure:
gesuntheit, saelde, witze . er lenget leben . der stein ist über tiure
vur liegen, triegen unde vur di vergifte.
dest aber hie unnote . iedoch zimt er zewunsch an der gestifte>.
smehe unde armuete dem tempel wart geverret,
sint der reinen megde guete unde ir kint gefrowet unde geherret
sint sô hoch über aller kreatuere.
des kund in wol gedanken Titurel der rein unde der gehuere.
der berch über al sô michel ein velse was von grunde,
niht anders wan onichel . verwachsen doch mit krut, mit gras dar unde.
mit vlize wart dar ûf daz werk gebowen,
des lobes rîche koste niemer mer mit prueven wirt vol howen.
dar ûf ein legder ligende was hoeher dann ein lahter.
mit ahte der künec was wigende daz tempel werch . wie er taet, gedahter.
krut, gras, legders wart der berc dô âne.
er hiez in vegn unde slifen eben, daz er gleiz alsam der mane.
darnach alda zu male unde er im sus gedahte,
ein stiur von dem grale im wart, daz er mit willen volle brachte
des tempels gestalt unde ander zierde michel
bekreizet wart dâ vunden über al ze wunsche gar ûf dem onichel.
die ligenden grunt veste vant er schone berizzen.
mit warheit er dô weste, wie daz werc solde sin ervlizzen.
der stein was klafter hoch unde was mit breite
alumb der klafter vumfe von der mure unz an der grede ûf leite.
sinwel als ein rotunde nach aventiur gehoere,
wit unde hoch . er kunde gepruefen wol zwen unde zweinzic koere,
uzen her dan unde vur geschozzen
ieglich kor besunder . sô rîcher kost einen armen hete verdrozzen.
ûf erin suel gewelwet wart ditz werch sô spehe.
an vrouden ungeselwet wer mîn herze, ob ich ez noch gesehe,
ein tempel alsô rich uberal begarwe.
dâ schein ûz rotem golde ieclich edel stein nach sîner varwe.
dâ sich di gewelwe reifent nach der swibogen krumbe,
von suelen ubersweifent sach man manich rîche list daran alumbe,
wol ergraben, mit weher kunst gewieret.
von berlin, von korallen wart daz werk gein rîcher kost gezieret.
über al di pfiler obene ergraben unde ergozzen
vil engel hoch zelobene, als si von himel weren dar geschozzen
in vrouden vluge unde alsô lachebaere,
daz noch ein Waleis tumbe gesworen het, daz er bî lachen waere.
vil bild in rîchem werde ergozzen, ergraben, erhowen,
als der künec begerde, krucifixus unde unser vrouwen,
von hoher kunst mit rîcher kost gereinet,
daz ich dâ pruefens muoz gedagen . ich hân mich solcher kunste niht vereinet.
doch muoz ich pruefen mere: di altaer wâren rîche
vil wol nach gotes êre gezieret schon unde alsô meisterliche,
dar nach unde als der rîcheit was begunnen.
sold ich ez besunder prueven, sô wer mir nôt, unde wer ich baz versunnen.
aller zierde wunder truogen di altaere:
ûf ieclichem sunder kefse, taveln, bilde kostebaere
stuont, dazuo ûf alln ein rich ziborje,
mit gesmelze waehe gewieret, vil heiligen bilde dar an mit schoener glorje.
saphirus hât di edele, daz er des menschen sunde
tilget ab der zedele unde hilfet im zugot mit wazzers unde,
daz über sich zu berge dâ kan vliezen.
des steines kraft die tugent git, daz man die sunde mit riwen kan beriezen,
ob man den rechten weste, wan sie sint drier hande.
der selbe wer der beste unde volliclichen wert wol hundert lânde.
man sicht ouch manegen sine kraft verliesen,
swenne man sîner wirde zu rechte haltnusse niht kan erkiesen.
got selb in einem saphire Moysi mit schrift was gebende
aller sunden vire . swer nach der selben lere noch wer lebende
al der gebot, der vumfe sint gezweiet.
sus vil der hoehsten tugende sich an dem saphire manegerleiet.
durch daz di altersteine über al saphire wâren.
sint er von sunden reine den menschen tuot, sô kund in niht beswaren,
er kertz ot ie zem besten aller dinge.
ob er ez hohe koufen solt, ez het in doch gewegen ringe.
samit, der gruene gebete, gesniten über ringen,
ob iedem alter swebete vur den stoup, unde swen der priester singen
wolt, sô wart ein bort al dâ gezucket.
ein tube einen engel brachte, der kom ûz dem gewelbe her ab geflucket.
ein rat in wider vuorte enmitten an der snuere.
mit vlucke gen im ruorte di tub unde nam den engel, sam si vuere
ûz paradise gelich dem heren geiste,
der messe zu hohem werde, dar an der kristen saelde lit die meiste.
diu glase venster waehe, von vremden listen rîche.
ich waen, ieman gesaehe unde ouch ie gehorte dem geliche.
si wâren niht mit aschen glas verspannen,
ez wâren liecht kristallen . swachiu kost was gar verjaget dannen.
berillen unde kristallen wart vur glas gesetzet.
dâ durch begunde vallen sô vil des tages, daz lichte wart geletzet
ein oug, ob ez di lenge vrevelichen
daz werk dâ wolte schowen . daz wart erwant mit listen meisterlichen:
verwierens niht entwalen wold man, ûf die berillen
entwerfen unde malen, daz man den brehnden glast mocht gestillen,
unde ouch der rîchen kost zu einer zierde,
got unde dem gral zu êren, wan ez den tempel richlich kondiwierde.
swaz al die meister garwe dâ ûf die glas entwurfen,
unde swelher leie varwe si mit dem pensel wolten dar bedurfen,
daz wart verwieret wol mit edlem gesteine,
der ie die selben varwe het nach der art, lieht, luter unde reine.
saphire vur lazuere wurden dar gemezzen,
smarak vur gruene tuere . des wart dâ niender siden breit vergezzen.
daz selbe tete man gel, rot, brun unde wize,
ieclichem sin gelichez mit steinen klar, der kost zu werdem vlize.
der amatist sich driet mit varwe unde ouch mit arte.
der wart niht gevriet . durch dise varwe luter klar vil zarte
unde durch ander tugent er wart gehandelt:
purpur var diu eine, di ander viol var, di sicheit wandelt,
diu dritte als junge rosen gab liehte varwe klare.
topasium den losen het man dâ wert . swer dar in sicht, vurware,
dem stet daz kinn zu berg, di ougen nidere.
durch luehtic zweier varwe, gel unde golt . dâ stuont niht bezzers widere.
der jochant rot gefiuret, vur wiz der sardonixe,
sus werdiclich getiuret . hie wider leget wart der penselpixe.
zehen unde siben varwe jaspis tragende
ist, der edel tiure . werdicheit ist man vil von im sagende.
aller varwe tugende an kreften wer vernihtet,
ob diu swerze mugende vollichliche wer niht dar gepflichtet.
di was der jaspis gebende hie mit vollen,
unde ander varwe klare namen si von im unde von krisollen.
alkofone, rubine, kornvel unde krisopasien,
diparasme liecht mit schine, ( sehzic varwe zicht man exakorasien)
octalamus, klarisian, ardisen.
edelkeit der steine kan ich an aller tugent niht volprisen.
berlen unde korallen verwieret wart dâ wunder.
manic rubin ûz kristallen gab brehnden glast alsam ein glosen zunder.
ie nach dem schine verwete sich di sunne.
diu was durch venster gebende über al den tempel sunder ougen wunne.
swer an daz dach gedenket, daz was von rotem golde,
mit plahmal über blenket, darumbe daz ez niht versniden solde
die ougen gen der liechten sunnen glitze.
alsust wart ez besorget von meisterlicher kunst unde guoter witze.
got reiner gir ie gebende was mer dann si was gernde.
dô dirre künec sô lebende nach wirde was, got was in stiure wernde,
diu sich gelichte wol der Salomones,
dô er ze jerusaleme stifte templum domini des trones.
mit wunsch aldar zesniden gab im got di steine,
sô daz man schal vermiden kund in Jerusaleme) . groz noch kleine
wart meizel, hamer noch ander wapen erklenget
nie zu halbem nagele . sust wart ir werk mit gotes kraft gemenget.
di selbe kraft im wesende noch ist mit helfe staete.
in der schrift man lesende ist, daz er vil groezer wunder taete,
dann ob er den gral alhie waere gebende
zehelfe werden lueten, di gern in sinen hulden waeren lebende.
er hât mit himel pfruonde der werlde vil gespiset.
swer sin gebot noch tuonde ist, der wirt von im geparadiset,
ob er hie der sele ist reine pflegende
vor des vleisches girde . daz wirt im got dort richlich wider legende.
nû was daz werk sô tiure, daz ez niht wer volendet.
durch daz wart im ze stiure von dem grale mit der schrift gesendet,
swes man ie dazuo bedurfen solde,
daz vant man vor dem grale, darnach als ez der meister haben wolde.
dô wart nû aber mere von der diet zem grale
lobes unde rîcher êre erboten got, daz er nû sunder twale
gen in kert sô vil genaden rîche.
ez was âne wunder, ob dâ wart gebowen lobeliche.
der glase venster gleste was vil gar unnoete,
wan liechtes uberleste gab dâ vil manic liehter stein mit roete.
der steine brehen daz liehte golt enzunde,
daz sin glast gab wider stoz . di koste rich der ougen vil verwunde.
die koere heten innen all under sitz mit muere.
dem hohen got zu minnen nam si aller kost vil gar untuere,
dâ in sin helfe stiure gap sô groze.
durch daz wart hie gebowen ein werc, dem alle werlt niht hât genoze.
über al daz gewelwe obene mit saphire was geblaewet,
der heilikeit zu lobene mit keim anderm stein niht under strewet
wan luter lieht gestirnet mit karvunkel,
di sam die sunne luchten, ez wer diu nacht lieht, truebe oder tunkel.
daz gewelwe sus wart bedecket mit saphir slecht genennet,
karfunkel drin gestecket . zu glicher maz den sternen klar bekennet
gab ir schin den liehten glast albrehende.
ez was gar wunnebere, swer ez sunder herzeleit was sehende.
der rîcheit über wunne was man dâ niht âne:
die goltvarwe sunne unde dazuo der silber gebende mane,
den beiden wart exempel dâ gerîchet
mit edelkeit der steine . die art an varwe in beiden wart gelichet.
si zugten âne sorgen orolei mit kunst der rîchen,
mit listen sô verborgen, daz ouge nie kund erkiesen ir umbeslichen,
unde giengen doch ir zirkel zeichen schone.
die siben tage zite zimbal ûz golde in kunten wol mit done.
vil wenic si vermisten vier edliu bilde starke
nach den ewangelisten, ergozzen uzer golde maneger marke.
ir vluge hoch, wit, lânc unde ûz gebreitet.
swelch oug ez dâ was sehende, daz wart zu got in groze vroud geleitet,
alsô daz si gedahten hin zuo dem himel trone
unde elliu dink versmachten, di den menschen roubent solcher krone,
di die armen zuo den kunigen setzet.
swer aber des niht achte, der wart der krone zu himele geletzet.
sprech ich nû von gemele? des wolt man dâ geraten.
si heten ir wol vele, sit si sô maneger steine varwe haten,
dann durch bilde antlutze wol gestellet.
daz geschach mit sulcher kunste, di sich von art dem steine wol gesellet.
swar ie der koer nû waere ûz nach krumb gewente,
ie doch was der altaere, daz der priester recht gen oriente
dar ob sin antlutz mochte wol gekeren,
swenn er der kristen saelde unde gotes lop zer messe wolde meren.
die richte gen oriente der koer was dâ der meiste.
ir zweier ganz gelente het er alein, wan er dem heren geiste
geordent was mit aller zierde schone,
mit sunder kost geedelt, sint er über al den tempel was patrone.
der naehste dâ bî der meide, diu muoter ist des kindes,
daz himels unde erde beide gewalticlichen pfliget unde windes.
Johannes hiez des dritten kores hêrre,
selb zwelfte sîner gesellen . gehuset di heten beidenthalbe niht verre.
der tempel enmitten inne het ein werk sô rîche,
got unde dem gral zu minne erbowen schon unde über al geliche,
wan daz die koer an sulch gezierde wâren,
die an dem tempel lagen . daz werc wart alz volbracht in drizic jaren.
niht wan ein altare darinne wart geheret.
die koer alsunder vare . sus rîcheit wunder was dar an gekeret.
vur di glochus stuonden rich ziborje,
dar inne der heiligen bilde . iesliches brief dâ seite sin historje.
der selbe tempel rîche besundert wart dem grale,
daz man in taegeliche dar inne solt behalten zallem male
unde ûf enbor erhaben in sulcher mazen,
daz ein sakristie wit unde klar dar under was verlazen.
drie was der porten, niht mer al sunder wane:
di eine gen den orten der werlt, die man dâ heizet meridjane,
diu ander het ûz vart gen occidente,
diu dritte gen aquilone . dannen git der wint niht guot presente.
ir palas unde ir dormpter stuont gen meridjane.
ein krueceganch wol geformter dâ zwischen lac, des wâren si niht âne,
als zuo der bruoderschefte wol gehorten.
greden lobeliche zierten vurstenlich al dise porten.
die porten wâren rîche von luter rotem golde,
gestein sô kosteliche dar ûf verwieret . ichn weiz, wes man si solde
engelten lân . si warn ot ouch gerîchet
mit slozen, rich gespenget, alsô daz in ûf erde niht gelichet.
mit listen man dô trachte vor ieslicher porten
aller der steine slachte, di zuo dem grozen, rîchen werk gehorten,
di lagen neben ein ander dâ bekennet.
geschriben bî ieslichem stuont sin art unde wie er was genennet.
sus warn die porten geheret, mit sunder kost beruochet,
vil wunders dran gekeret unde hoher kunste sunder vil versuochet.
wie manegerhand di steine warn gebildet?
vumf zirkel wit alumbe geboget . ich waen, ez mir zu pruefen wildet.
vil hoch ob einer porte gen occidente schone,
daz man vil gerne horte, was ein werk in hellem, suezem done,
ein orgelsank, dâ man ze hochgeziten
daz ambet mit vlorieret, als man noch pfligt in kristenheit der witen.
ein boum ûz rotem golde, mit loube, zwi unde esten
besetzet, als man wolde . vogel vol über al der aller besten,
di man an suezer stimme lobt zu prise.
ûz balgen gienc dar in ein wint, daz ieglich vogel sanc in sîner wise,
einer hoch, der ander nidere, ie nach des sluzzels leite.
der don zu berge widere was in den boum gewiset mit arbeite.
swelcherleie vogel er wolde stungen,
der meister wol bekante den sluzzel, ie dar nach di vogel sungen.
vier engel ûf den esten uzen an dem ende.
die stuonden âne gebresten . von golde ein horn ieclicher in der hende
het unde bliesen di mit grozem schalle,
unde wincten mit der andern hant in der wise: < wol ûf, ir toten alle!>
dâ stuont daz jungst gerichte ergozzen, niht gemalet.
durch di selben slichte wart hie mit der manunge niht entwalet,
daz ie nach der sueze get daz suren.
durch daz sol man in vrouden ie gedenken an daz selbe truren.
zwo tur vil kostebaere in ie den kor dâ giengen.
dâ zwischen ein altaere . uzerhalp dar über kanzel hiengen,
gewelwet, ûf zwo spinnel siul gestollet,
ie spannelânc gereifet, dâ zwischen ie mit sunder speh ervollet.
gegettere goldes rîche die tur vor allen koeren,
daz man alumb geliche baz gesehen mochte unde gehoeren.
di wende bî den turen ouch verspenget
het ie ein gater rîche unde ot allez mit steinen under menget.
ûf der mure vil gezierde die koer al under viengen
mit vremder kondewierde: spinneln stark, daruber bogen giengen.
daruf von golde boume hoch begruenet,
mit vogeln über sezzen . di wâren alles krieges gar versuenet.
daz si volbringen mochten, des wart dâ vil erfunden.
mit reben gar durch vlochten über al di bogen . ie zwo sich oben wunden,
die über sich nach buge von ander giengen
unde über die gestuele beidenthalp wol klafter lenge hiengen.
dar under ein walt geschozzet mit wunder hafter vlorie:
hie rosen breit vol sprozzet, wiz unde rot an boumen unde an zwie,
mit stengeln gruene, bleter liljen wize.
aller bluomen varwe, ieclicher bilde sach man dâ mit vlize.
ieglicher wurze bluome, gar all der hohen, edelen,
ze wunniclichem ruome sach man si alle geliche schone wedelen
mit varwe unde al ir vorme, als si solde.
stingel, krut unde bluede, gelenk unde al ir louber uzer golde.
die reben stark von golde wâren über gruenet,
als rebe wesen solde, unde ouch darumb, daz gruen die ougen kuenet
unde gaeb ouch schat vor manegen sunder glaste.
durch daz in allen koeren die mure mit smarac warn gemenget vaste.
diu louber wâren dicke, swen sich ein luft enborte,
daz man si sunder schricke in suezer stimme vollen klingen horte,
recht als ob sich tusent valken swungen
in einer schar vil groze unde von golde schellen an in erklungen.
die reben über vlucket wâren mit schow der engel,
als ob si waern gezucket ûz paradis . unde swenn der reben klengel
der louber klânc begunde wegende vueren,
die engel sus gebarten, sam si sich lebelichen kunden rueren.
der hoehste kor der vrone wart ie wol ûz gesundert
mit aller zierde schone . dise zierde ist tiurer dann jener hundert.
reb unde engel was dâ zuo bereitet,
daz wint dar in verholne mit listen groz von balgen wart geleitet.
per music unde per use, unde doch zu mazen lise,
als ie von dem winthuse der meister dar geleite gap der wise.
mit der pfafheit gabens suez gedoene,
der engel schar geliche don sunder wort . ja was ez dannoch schoene.
swenn in die zierde rîche sô vil gap vröuden luste,
sô sprachens all geliche: < got vater, herr>, unde sluogen sich zer bruste,
 <sint du uns hie verlihen hast sulch êre,
waz hastu dann zu himele, dâ ez sich hundert tusent valtet mere!>
ob si dâ heten grufte? nein, hêrre got enwelle,
daz under erden slufte reine diet sich iemer valsch geselle,
als etewenne in gruften wirt gesammet!
man sol uns an dem liehte kunden kristen gelouben unde Kristes ammet.
kleiner unde grozer kristallen geliche den hueten,
gleifer unde rozer . di balsam daruz brunnen, sam si glueten.
ûf ie den kor was dristunt zwei gehangen,
unde uzen vur den koeren bî den turen zwei an rîchen strangen.
dar ob dann engel swebten zwo klafter hoch gemezzen,
als si di lieht dâ hebten . unde oberhalp wart mit gesicht vergezzen
der strang, swie si die engel muosten halten
unz ûf an daz gewelwe . sus wart dâ maneger rîchen kost gewalten.
vil engel kerzen habten ûf kanzel unde ûf muere,
hie gewunden, dort die gestabten . swie si doch rîcher koste nam untuere,
der si von balsem groze rîcheit haten,
doch wolden si von kerzen durch guot gewonheit liehtes niht geraten.
vil chrone rich von golde, dar ûf vil kerzen luchte,
gehangen, als man wolde . ein engel habende klafter zwo sie duchte,
er wolde di chrone gen den luften vueren.
nieman kund erkiesen, ob si dâ habte golt mit rîchen snueren.
swelcher leie stimme im tempel wart erklenget
von edelkeit der gimme, von wit unde ouch von hoehe wart gelenget
der wider galm in hellem done sueze
gelicher wis dem walde, der wider git im meien voglin grueze.
die altar zwir gevieret mit liehte warn gemeine,
swen dâ wart gezieret gotes êre unde unser heil mit amte reine.
des balsam viure bran dâ zallen ziten,
daz wachs mit sîner vire muost ie der luehte biz an daz ammet biten.
sô manegerhande geziere mocht ich mit sunder maere
gepruefen niht wol schiere . nû merket selbe, dâ was ot niender laere
spanne breit der tempel ûz unde inne.
ez wer ergozzen, ergraben unde gemalt mit kunstrîchem sinne.
swie siz vergebne heten, ez stuont ie doch ze prise.
mit sorclichen raeten giengen si dar in in maneger wise,
waz got unde ouch dem gral dâ wer zu danken.
si wurden von dem grale enbunden aber uzer sorgen kranken.
versimzet unde verspinnelt di kanzel warn alumbe,
vil schone dar ûf gezinnelt . man sach in all der kanzel bogen krumbe
zwelfboten, bichtaer, meide, patriarke,
martires, propheten . ir briefe seiten dâ materje starke.
dazuo die helfe bietent von heilikeit der grozen
unde sich der alsô nietent, von milde, von erbermde des genozen,
der in engellânt ist krone tragende.
dâ stuonden meide klare, von der krenzen wer man wunder sagende.
die kleinen unde di grozen gewelwe gar unverdrozzen
mit swibogen under stozen ie von vier ecken über sich geslozzen,
unde dâ di ecke nider was gesetzet,
archangel unde ewangeln wurden dâ mit rîcheit niht geletzet.
ein smarac zeiner schiben enmitten dar gevelzet.
man lie des niht beliben . dar ûf ein lamp mit reiner kost gesmelzet,
daz kruez in sîner kla, der van geroetet.
daz zeichen hât uns Krist erstriten unde Lucifer an sînem gewalde ertoetet.
uzen was von vreise ergraben unde ergozzen,
wie die tempeleise taegelich in wafen unverdrozzen
striten ritterlich in grozer herte,
zu dienst dem heiligen grale, dâ mit man in vor valscher diet ernerte.
diu ecke der koere wâren sinwel gedret zu berge.
die meister niht verbaren von reben stricke, manegerleie gezwerge
wart von in zu lobne dâ gemachet,
vil mer wunder waehe gefrumt, an rîcher koste niht verswachet.
dâ zwischen an der mure vil wunder was erhowen.
ich hân den nachgebure, ich hanz dafur, unde wold erz gerne schowen
von ende anz ort, daz werk sô wunnebaere,
er stuend alda vil lichte, biz sin hus genoz enbizzen waere.
als ûz geschozzen wâren die koere mit den ecken.
den künec niht beswaren der kost enwolt, er hiez ûf zwen ie lecken
ein glochhus hoch sehs gadem si alle geliche.
swer des niht geloube, der sag von arme, sô sag ich von rîche.
si wâren der constanze alsô der tempel here.
alumbe zeinem kranze die glochhus stuonden wol nach geltes êre.
zehen kunige mochtens niht erkosten.
aller rîcheit über kraft was dâ niht ein siden groz gebrosten.
der wende wâren echte unde ie als manic ecke,
al nach der koere gepfehte . kunste unde koste âne nider lecke
wart daz werk nach wunsche vollentueret.
heizt mich daz ieman liegen, ich wen, den selten kunst unde koste rueret.
zu ieglichem gademe driu venster zallen wenden,
gespinnel uzer brademe dar in gedret . daz werk wol ougen pfenden
kunde ûf sîner weide gen der sunnen.
ir dach gelich des tempels, ir knopfe rubin groz, di vaste brunnen.
ûf den knopfen krueze hoch snevar lieht kristalle,
dem tiufel zeiner schuetze, wan im dâ gar gesaget was mit alle
schach unde mat vor raeten unde vor schunden.
daz werde hofgesinde versigelt was vor hellebaeren sunden.
ûz gold ein ar geroetet, gefiuret unde gefunket,
ûf ieclich kruez geloetet . verre sehend nieman des bedunket,
wan daz der are vlugelinge swebete.
daz kruez er von der luete gesichte verlos, dar an er sich enthebete.
ein turn al enmitten stuont in disen allen.
von golde ûz manegen smitten was ditz rîche werk an gevallen,
unde manic tusent klar, lieht, luter steine.
ir zweier wite unde hoehe unde alle ir zirde lac an disem eine.
der knopf ein liecht karvunkel was groz unde liecht zelobene,
swen diu nacht waer tunkel, daz man gesehe beide niden unde obene,
ob in dem walde di templeise sich verspaeten,
daz si von dem glaste wisunge zu rîchen herbergen haeten.
dâ zuo vil manic ander edel stein gab stiure,
des varwe sam ein zander gleste, der dâ glueet in dem viure.
der aller brehen gab der karvunkel helfe.
siben gestirnes si geswigen . dâ schein wol tusent valt gestirne gelfe.
hie rot, dâ gel, dort gruene, nû tunkel var, sô wize,
bleich unde brun, bla . kuene wart ir herze von der vröuden glize,
von der steine kraft unde von dem grale.
wart ir einer sigelos, daz muost er hân verdient mit sunden male.
aller stimme krone ist herpfen seiten ziere
in suezem, hellem done . sô klinget dannoch vuerbaz arzibiere.
zwo glocken wâren druz gedraet mit kunste,
di kleckel drin von golde, der rîcheit zeiner vollekomen gunste.
diu ein zem tempel solde, di ander zum convente,
sô man ze tische wolte oder sus an stritliche soldimente.
glocken klânges wolden si niht mere
nach klosterlichem orden unde durch des grales recht unde durch sin êre.
ein kost von zierde michel dâ sunder was zu schowen
under dem onichel: dar inne was ergraben unde erhowen
vische unde al der merwunder bilde,
ieclichez in sîner vorme, unde vuoren recht als ob si waeren wilde.
wan ror alumbe giengen von uzen dar mit lufte.
den estrich über viengen kristallen klar, dar under wol mit gufte
si wegten sich sams in dem wage lebten.
wintmuel von uzen verre mit balgen dar den selben bradem gebten.
des estrîches kunde gap liecht den ougen wise,
als ob ein se mit unde sich unden wegt unde wer bedacht mit ise,
unde doch daz man ez gar durchluehtic sehe,
daz dâ von vischen, tieren unde merwundern sturmes vil geschehe.
der bischof Penitenze, der bruoder art Parillen,
von prise vil der krenze truoc di vrucht mit der Vranzoiser willen
unde von al der diet in manegen rîchen:
der wihte disen tempel unde die altare alle selichlichen.
ze lob mit solhem rate dirr tempel ist erbowen
der hohen trinitate unde der meid gesegent ob allen vrouwen,
der werlt ze lere gegen himelrîche,
als Sant Thomas in Indya den sal mit worten bowete lobeliche.
niht wan mit dem munde der palas wart gemachet,
di gruntveste ûf von grunde, porten, louben, kostelich bedachet.
uzen noch innen wart dâ niht vergezzen
an dem palas tiure, unde wart sin doch nie stein alda gemezzen.
unde was dem künec edele doch nutze unde bezzer verre,
dann er ûf keisers sedele gewaltic waere aller kunige terre,
want im Sant Thomas kristenlere unde wise
was mit dem palas gebende von heidentuom in vrone paradyse.
ze glicher wis dirr tempel sol hie al menschen kunne
mit gedanken geben exempel zu engelschar unde himelischer wunne,
di mensch unde engel hât von gotes antlutze.
unde si darnach mit sinnen werbent, sô wirt in der tempel nutze.
di edelen magt di suezen, die heiligen unde engel ruement
mit lob, mit sanges gruezen, unde menschen ûf der erd mit lobe bluement,
swie gern ouch ich di magt waer lobende rîche,
sô sint mir spruche di hoehsten vor ûf gelesen, di ir stent lobeliche.
liht bezzer waer mir swigen, dann ich si lobte kranke.
hankrat nach suezem gigen bî den werden stet ze kleinem danke.
durch daz wolt ich ir ander wirde bieten,
der muoter magt Marien, kund unde mocht ich mich der saelden nieten.
waer ich sô rich an guote, ein tempel wurd gemachet
noch bezzer in mînem muote ze lob der magt Marien ungeswachet.
wan si nû nimt vur guot den reinen willen,
sô sol ein ieglich kristen mit rîcheit disen tempel uberzillen.
ich wold ir einen machen di wit gein einer mile,
mit rîcheit sus bedachen, daz dirre tempel alumb dar inn mit zile
niht wan ze koeren stuenden wol vumf hundert,
mit al der koste rîche, sam er mit worten ist ze lob gesundert,
unde nach der grozen wite mit hoeh di lufte vienge,
sô daz man zaller zite ûz allen rîchen dar durch wirde gienge,
der maget wert ze lob, ze grozen êren,
unde truebiu herz erliuhte, wie si daz lop Marien solden meren.
man muest ouch nach der wirde vil rîcheit sehen dar inne,
durch daz nach himelscher girde iemer mer stuend aller herzen sinne.
di solich irdisch paradys dâ saehen,
di solden tugent minnen durch himelsche vröud, unde al untugent smaehen.
alle prophecien, swaz der ie wart gesprochen
von der magt Marien vor manic hundert jaren unde wochen,
daz muest dâ allez werden offenbaere,
kuntlich der werld ze sehene, mit bilden, samz ie mitten geschehende waere.
alhie von Yesse kunne, nû dâ di gert Arones,
unde wie di stude brunne Moysi, unde von dem velle Gedeones,
liljen garte, palsem tror unde rosen anger.
daz allez zeichenunge der maget gab, diu dâ wart Christes swanger.
himelvan, mersterne, lieht sunnevar bekleidet,
ir vuez ûf im vil gerne der mane hebt . Marien lop sich heidet
mit mägden vil manc tusent, di mit palmen
di reinen magt sint lobende unde ir chinde singent lop mit salmen.
dâ muest ouch margariten vil sten unde muscatstingel
ûf heide breit der witen, unde dîner krone barbigan unde zingel,
dâ mit diu himelsch Jerusalem sich zieret,
mit zwelf der edeln steine . dâ mit dîn lop sich rich unde hoch vlorieret.
dîn edel, heilic houbet ist maneger rîchen krone
mit tugenden unberoubet . besunder siht man von zwelf sternen schone
ir ein dâ bî den andern liehte glesten.
gesegent ob allen wiben bistu vur die hoehsten unde die besten.
brunn luter, morgenroete, honcseim unde zukkerstucke,
helferin ûz aller noete, wins trube, spicanardes, myrrenrucke,
daz mueste sich hie allez von dir zeigen,
reht als ez die propheten dir ze lob von gote gaben vur eigen.
wie mocht ich daz gesundert volenden hie aleine,
daz dir vil manic hundert ze lobe hant gesprochen, maget reine?
iedoch sô wold ich al die schrift ersuochen,
sold ich den tempel bowen, ze dînem lob darin ûz allen buochen.
Davit der was dich sehende, künegin, bekleit mit golde,
zer zeswen ( was er jehende) des kuniges dîn . deheinz ich lazen wolde,
du muesest ie dâ sin mit koste rîche,
als diu schrift waer sagende unde die zeichenung wol ordenliche.
unde swaz dîn kint ûf erde menschlich ie kund erliden,
in hohem, rîchem werde wolt ich der deheinz in templo miden
mit bilden waeh ergraben unde ergozzen,
mit kost alsô geheret, daz ez ze sehen kein ouge het verdrozzen.
der selbe tempel mueste bî aller sîner groeze
niender ligen wueste, niht gen einer hende breit mit bloeze,
wan daz allez mit zierd erfollet waere.
der maget unde ir kinde solt er ze lobe niender wesen laere.
vil kloster, hospitale von reiner diet mit pfruende
dir dienden zallem male . ich waen, daz wol zem rîchen tempel stuende,
unde der ein erzebischof meister waere
unde prelaten zwelfe, ich mein, mit krumben stäben infelbaere.
vil grozer zierde gebende waer ich dâ zehen koeren,
einer ob dem andern swebende, unde dar inn wunder sehen unde hoeren
unde lob der magt mit lesen unde mit singen,
daz ez diu herz ermande, wie himelkoer von engeln muest erklingen.
organo, cimbale, psalterje unde citorje
darunder zallem male vil suoz erklingen muest zu rîcher glorje
der reinen magt Marien unde ir kinde,
ob ez geviel in beiden unde dâr zuo ecclesjen hofgesinde.
ich sprichz, ob ich ez mit gelte unde mit libe mocht erziugen.
man muest über al die welte ungelouben miden unde urliugen.
daz waer noch bezzer vil unde lobelicher
der maget unde ir kinde dann dirre tempel tusent, alle rîcher.
wann got darumb gesetzet hât zweierhand gerihte,
swer kristentuom nû letzet mit disen zwein, daz man den gar vernihte
an lebender kraft . ir rihtaer, sit sô lebende,
daz ir den tempel rîche mit bowen tägeliche sit got gebende!
daz virmament zefuere von sîner snellen draete,
wan zirkel heizer snure, dar inne die plâneten loufent staete.
dâ mite si dem virmament sint obende.
wan geriht unde die plâneten, himel unde erd unde luft zefuer al tobende.
ein ieglich mensch getoufet al tag den rîchen tempel
got unde der meide koufet . tuo niht wan nem an sich der tugent exempel,
der man ze wirdikeit dâ siben schribet,
dâ man gewalticlichen diu siben houbetlaster mit vertribet.
diemütikeit, ein krone der tugent, ist diu erste
genant in senftem done, diu vertribet hohvart, die der herste
got von anegenge hât verwazen.
des Lucifer enpfindet . der muost von hohvart groze wirde lazen.
diu ander tugent milte genennet ist vil suoze.
swer ir ze reht ie spilte, den hât got vil wert in hohem gruoze,
wand si vertribet gitikeit daz laster.
houbetsunde unde schande hât mit ir pflicht an hellegrunde pflaster.
diu kiusch, ein hohe tugende, ist nû hie diu dritte.
si sint bî got wol mugende, al di si hant . ein ieglich mensche bitte
mit vlize got, daz im diu kiusch belibe
vil staet unz an sin ende, daz si im al unkiusche gar vertribe.
got dienen willicliche mit triwen unverdrozzen,
daz ist ein tugent rîche, der manic heilic sele hât genozzen,
want si ist got mit vlize wol behagende.
trakeit an gotes werken, daz houbetlaster wirt si gar verjagende.
diu vumftiu haizet maze an ezzen unde an trinken.
hin an der werden saze kan in got in himelpalas winken,
den, die ze reht hie sint der maze pflegende.
unmaze, die geunerten, sin alle mit der maze widerwegende!
gedultikeit diu sehste an disen tugenden heizet,
ir einiu wol di beste, wand ir widerstrit, der zoren, reizet
dicke sund unde schand unde schaden grozen.
den kan diu edel tugende gedultikeit vertriben unde verstozen.
diu sibend wariu minne, aller tugend bluome.
ewic lebens gewinne lit an ir gar in dem hoehsten ruome.
swer die ze rehte got unde sînem naehsten
hât, der mac vertriben haz unde nit, vor got vil nach die smaehsten.
swer dise tugend minnet mit triun unz an sin ende,
von got er lon gewinnet, sam ob er an des rîchen tempels wende
turn unde dach erbowen het unde koere.
dâ von sô minnet tugende unde sit ouch tempels bowes underhoere!
sit willic dar ze gebene, swa man kirchen mache,
daz hoert ze tugend lebene . vron gebot ecclesjen nieman swache.
tuo daz guot, dâ bî daz ubel laze!
swer iht anders wirbet, der mac wol struchen bî der rehten straze.
an swem nû gar mitalle disiu laster sint gesigende
mit suntlichem valle, der si darumb in zwivel niht verligende.
er sol in riwe buoze got getrowen
unde allen zwivel lazen! dâ mit hât er den tempel ouch erbowen.
Maria, vröuden zunde über al der sunnen glitze,
nû erloes uns von der sunde, diu dâ git di wernden helle hitze!
unde unser sel dir werd ein tempel schone,
sô daz dîn kint darumbe ze loben si mit aller engel done!
Maria, vröuden wunne, dîn lop wart nie bedoenet.
waer ieglich stern ein sunne unde ieglich stein ûf erden sam geschoenet,
unde gaeb der glast mit glaste widerstozen,
klarheit Marien schoene kund ez niht gen einer per genozen.
daz al diu werlt geliche nû stuend in vröuden luste
sam dirre tempel rîche, unde baz dann diet des grales aller kuste,
lib, sel unde êren sunder sorgen lebende!
noch ist diu magt Marie manc tusentvaltic hoeher vröuden gebende.
Maria, bis mir obende vor allem ubel, amen,
baz dann ich dich si lobende! ich lob dich, sam ein blinder wolde ramen
eins kleinen vogels über tusent mile
mit kranker hab gezerfe . noch kleiner naeh ich mich dins lobes zile.
als verr nû mînem sinne dîn hohez lop sich virret,
als verr du, küneginne, gebuezen maht mir armen daz mir wirret
gen dînem kint mit aller himel menige.
nû vrag ich aventiure, wie Titurel hie leb, der vröuden senige.
dô dirre tempel klare sô rîche was erbowen,
dô het der wirde ware vil ritterlichen got unde werden vrouwen
vier hundert jar gedienet under schilde,
unde was noch der gestalde sam er gen drizic jaren kume zilde.
der gral sich dannoch wolde ot nieman lazen rueren.
iedoch dem künec zeholde begund in werdiclich der engel vueren
in di kosterîchen sacristene,
diu im dâ was benennet . si mocht der engel schar gevallen bene.
unde lie der gral sich tragende noch rueren cheiner wise.
dâ von der künec verzagende was nahen gar, wan daz zu vröuden prise
im gap der gral di schrift alda zu lesende:
im wer ein wîp erloubet in Spangen lânt . mit der wer er wol wesende.
 <si ist ein maget reine, di soltu nemen zu wibe,
an der geburt niht kleine . iwer zweier geburt ich alsô schribe,
daz ir ein ander sit mit rehte nemende.
durch daz si dir genozet . dich mac ir edelkeit wol sin gezemende.
ir vater ist verscheiden, geheizen Vrimutele,
ir muoter ouch . von beiden wart si gebeten bî lib unde ouch bî sele,
gewunne si kint, daz si des niht enlieze,
si enhete denne niht kinde, daz si doch zwei mit namen nach in hieze .>
di maget hiez Richaude, an guote rich, an jugende.
niht lânger dô ûf zaude der mit dem grozen alter was nû hugende.
sin muot zu vrouden stuont sam jungelingen,
dâ von si hiez jungvrouwe . daz wolt er ir juncherren wis ouch bringen.
durch demuet tugend groze wolt er nie rîter werden,
der hochfart ungenoze, denn ob er verdient umbe got ûf erden
vrouwen lîp . die wolt er dâ mit êren,
daz er zir angesichte wolde sich zu ritterschefte keren.
wie ditz wart geworben mit boten werdicliche,
daz belibet mit sag verdorben, unde ob di geschicht was êren rîche
an der kost unde wirde werder luete,
di an daz voreis brachten Richauden disem kunige zeiner bruete.
dâ muosten wider cheren di werden unde die nideren,
dann kleine kint, juncherren vierhundert, unde ahzik meide, di niht wideren
wold der gral, wan si geschriben lesende
was Titurel kuntlichen . dâ von sin herz an vrouden was genesende.
der alt in jungem velle was got nû lobende sunder
in suezem don, niht haelle, daz in sô werdiclichen vrouden zunder
mit dirre gab drivaltic het erquicket:
daz eine di werd Richaude, der klarheit sô gelich der sunnen blicket,
daz ander was ir edele, di im sô wol genoezet
was an hohem sedele, daz dritte im nû sin vroude hoher stoezet,
sô dazs ein valke mit vluge niht erswunge,
daz er mit schrift erkande zuo dem gral die werden diet sô junge.
dar ûz wil er nû suochen zwei hundert schilt geverten.
doch keiner hochfart ruochen wolt er dâ mit, wen daz er prîs beherten
got unde dem grale dester sanfter mochte
mit êren an allen siten, unde im ouch wol zu ritterschefte tochte.
vil guften hoch zu ruome toug uns hie zu nihte.
der hohen tugende bluome gerte niht wan ot der wâren slichte.
er hete ritterschefte wol erwunden,
wan daz er sorge dolde, Richaude wurde an vrouden ringe vunden.
ez was alsunder plânje alumbe drizik mile,
wan bî dem se Brubanje . dâ heten si den buhurt eine wile.
vor dem palas in der burc was witer
dann bî dem se Brubanje . des liezen si den buhurt dest geziter.
der hof was zallen ziten mit liehtem gras gezieret.
mit huofslegen über riten sach man in dick unde gar verbuhurdieret.
dar nach wart er aber als ê bedecket
mit kle, gras unde bluomen, ê dann mit reise het ein mile vol trecket
der junge rîter tragende vier hundert jaeric houbet.
der bischof im vor sagende was swertes segen . von dem wart im erloubet,
des er dâ vor vil lânge was der gernde,
daz im Richaude waere ze vrouden rich ir edeln minne wernde.
der alte junges muotes mocht dâ vor hân gezzen.
si beide pflagen unfruotes gein einen dingen . des wart dâ vergezzen,
daz si niht anders pflagen unz an den morgen
dann umbevanc mit armen unde munt an munt . daz wart dâ niht verborgen.
die andern nacht si lagen mit vrouden rich gesellet,
dazs aber nihtes pflagen . di zuht was bî den ziten sus gestellet,
daz solchiu dinc mit rede vil baz verborgen
vor allen zungen wâren denn nû diu werk den abent unde den morgen.
dâ von was unkunde al solchez dinc in beiden.
wiez her nach erfunde sin junger sin, des wart ich niht bescheiden.
si pflagen grozer lieb gegn zweinzic jaren.
Richaude mit der jugend starp, unde genas der künec, mit dem vil tage wâren.
die klage wart vil groze . si wart vil kunicliche
gebalsmet von ir genoze . ir sarch der wart von edeln steinen rîche.
di bet ir vater, ir muoter was ergangen:
zwelf kint si was geberende, der heten zwei den selben namen enpfangen.
diu wâren noch bî jugende . dô was der vater jehende:
 <got hêrre, dine tugende bin ich alrerste volleclichen sehende.
daz du mich solcher vroude kanst geletzen,
daz zel ich dir zu prise . du wilt mich dort nuer dester hoher setzen.
ich het ein paradise vol vröud an ir besezzen.
noch wil ich dir zu prise ritterschaft als ordenlichen mezzen,
unz du mir Richauden wider gebende
bist, die lieben, klaren . du maht si doch wol machen wider lebende.
wan ich si balsmen rîche hiez unde aromaten.
du macht si senfticliche ûf wecken . sist mit kleiden wol beraten
unde mit pfellen alsô rich bedecket.
darumbe ritterlichen wart vil Sarazine ûf schaden gewecket.
oder gib mir anderweide ein ander werdicliche!>
er het von herzenleide den sin verlorn, wan daz er sinnerîche
was, wa man selden raete solde vinden.
aber an leckerie gelichet er sich von siben jaren den kinden.
Villirois de Kastel Kaylet began dô werben,
daz im ein gruenez astel wurd von dem werden stam, der nie verderben
lie mit ritters tat die manheit sine.
zu dienste got unde wiben unde durch den gral sô leid er manege pine.
Vacol was genennet der künec von Kastelrotte,
der Kaylet erkennet zu vater was . si wurben niht mit spotte.
vur daz di jung Richaude gen halbem jare
wart, dô begundens werben, si wurde nû halt brun, blânk oder klare.
Richauden unde Hyspanje gab man Kaileten.
ûf di witen plânje vur den walt vil rîche si si heten
bereit mit hohen êren, als si solden.
si wart von im enpfangen als si dâ maneger wirde walten wolten.
von Spanje was ir muoter . daz heten ir behalten
vil mage wert unde guoter, die durch sippe triwe kunden walten.
dô wurden Kaileten undertaenic
werder künec vunve . der selben Spangen lânt noch niht ist aenic.
daz allez niht gescheiden mocht Titurel den recken
von siuftebaeren leiden . Richauden tôt begund im jamer wecken,
der daz herz an vrouden kund verslinden.
ob ez ein velse waere, ez mocht von sulchen noeten wol verswinden.
in hete hinder setzet di klag mit jamer garwe,
daz er dâ von geletzet wart an kraft unde an der jugende varwe.
ob klage, leit unde alter ieman swachent,
der beider über laste truoc Titurel, daz sine lit nû krachent.
iedoch was er des muotes an manheit unverirret.
dem hoehsten alles guotes wart sin gedinge nie siden breit gevirret.
er kund ouch wol nach ritterschaft gebaren
unde was zugot begernde ein ander konen als in den vumfzic jaren.
doch mocht ich niht ergrunden sin klage nach Richauden
wol mit drizic munden . sîner klag die heiden solden beschauden.
er twanc ir manegen zuo dem heren toufe:
kunige, vürsten, graven . dar an sô lac ir prîs gein saelden koufe.
ûz Granat de Grosie den werden künec betwanc er.
heidentuoms der vrie wart er gar unde nach den kristen sanc er,
swaz si dâ singen oder sagen kunden
in kristenlicher wise, wart er unde al di sine geloubik vunden.
der gap Vrimutelle di tohter sin Klarissen.
an werdicheit der snelle wart er gezalt, an lob zu den gewissen,
dâ bî menlicher tat gar unbescholten
beleip er bî den werden, di alle missewend ie von in bolten.
rilich man si brachte an Salvaterr di marke.
vil werdiclichen dachte der junge von dem gral unde ouch der starke.
Vrimutel der junge bat den alten,
daz man di werden, klaren enpfienge, des sin wirde mueste walten.
si quam ouch dâ niht eine . der jungen si vil brachte,
di touf gemachet reine hete, daz in untugende gar versmahte.
sus wart des grales werdicheit gepriset.
si wurden taegeliche mit tode gen der engel schar gewiset.
dô was man ander welende von lânden wit mit schrifte.
swer di sunder zelende wer, dem mueste sin houbet sin der stifte
von stahel oder sus von isen vesten.
ja kan ich halt di werden gepruefen an ir wirde niht zum besten.
zu rîter wart der junge in dirre waste wilde.
diu ors zu vollem sprunge dâ mohten niht als ûf dem witen gevilde.
ûf Munsalvasch der anger wart getennet,
als ob ez wer ein straze . vil gruene wart er aber schier bekennet.
geriten von in beiden wart taegelich zuo den vinden.
si wâren gar bescheiden, vater unde kint . vil starke si sich pinden.
von tieren wilt wart nie gesehen daz wueten,
sam dise beide in sturme . ietweder wolt den andern wol behueten.
der alt iedoch baz wegende mit witzen was der mazen.
der junge dar was legende gar di gebot ot halten sunder lazen,
biz im diu kraft vil nach enpfliehen kunde.
der vater muost in ziehen gar sunder dank von strite vil manege stunde.
der ast nach sînem stamme an manheit was gesaffet.
er habte sam ein klamme . ritters prîs het imz alsô geschaffet,
daz man in gerner schuhte danne suochte.
des muoster sint di virre varen, swenn er ritterschefte ruochte.
o we des, der leide! sol Munsalvasch verliesen
dise valken beide? wem wil di kron der edel gral erkiesen?
swie vil der künec dâ zuge dem tempel kinde,
di wurdens doch erlazen . deheiner wart dâ hêrre dem gesinde.
vil werdicheit enspriezen mit klarheit was man sehende,
des elliu lânt geniezen muosten, sint an saelden diu geschehende
was, dô in der ast diu zwi nû brachte.
klarheit ob aller jugende got an den werden kinden hie gedachte.
ir zwei nach manne gebildet, geboren niht zu male,
an den unstaet erwildet was unde di dâ nach al sunder twale
wurden rosen bluede über toldet,
di si der werld sint baren, von den di aventiur wirt über goldet.
hie mit wart dem alten der seneden grozen leide
von herzen vil gespalden . iedoch gewan er nie die underscheide.
vor leide wart im al sin kraft niht vrumende.
leit unde alter beide wart im dâ sin kraft zu nihte drumende.
des muotes was er staete, di kraft di muost er lazen.
waz disiu jugende taete? di begunde sich gen ritterschaft nû sazen.
nie menschen vrucht von manne wart sô behende.
dem einen sulcher maere jahn dâ kunde unde dâ zuo ellende.
dar zuo kraft unde ellen truoc er mit snellheit draete.
dem andern sich gesellen kund ein werdicheit, di gerne haete
an im ein roemisch keiser, swenn er saeze
zu werden hochgeziten unde alle diet sin klarheit gerne meze.
des ein klarheit gemezzen ist vor in aventiuren.
ir sult ouch niht vergezzen sines namen, rein unde des gehiuren:
Anfortas alsô was man in namende.
di sunne mit allem glaste muest sich vor sîner klarheit sin di schamende.
unde doch mit kraft gemenget unde allez mit getursten.
sô werdez lop erklenget wart nie mer von kunigen noch von vürsten.
swenn si nû baz der lobes zît genahent,
gar vil der wibe herzen si mit werdicheit in jamer vahent.
di snellen unde di klaren nach prîs in jugende sinnten,
daz elliu, die dâ wâren von ir wirde vröude unde êre minnten.
vil ritters wirde wart von in erfunden,
der junge rîter gernde sint durch minne mit helm ûf gebunden
an einer zît mit schimpfe, darnach mit grozem ernste.
den beiden zimt gelimpfe, wie man ez von den werden aller gernste
mezzen sol zu wirde nach der luste,
halden unde keren zu guote den vriunden, vinden nach verluste.
loufen unde springen zu rosse unde zu vuezen,
hie mit sach man ringen die klaren, vrechen, jungen, edeln, suezen.
Trefizent si des gemeine jahen,
ob im ein tier entrunne, ez hete heil, di sine snelheit sahen.
wes nû di jugent pflege in wibes vorme gebilde?
ir zwo niht wâren traege, si lernten rîche wort zu sprechen wilde.
diu dritte was zu klein zu solcher kunste.
tocken unde tocken wiegen truoch si holden muot mit werder gunste.
die werde von Granien wil hie daz vrouden rîche
gesinde vrouden vrien . dô si nû von in schiet sô jemerliche
mit tod, als ouch Richaude was verscheiden,
wol tusent valtic mere wart si nû hie gecleit mit jamers leiden,
swie doch ir zil gestecket an wirde hoher were.
ein leit daz ander wecket . dâ von sô wart Klarisse klagebaere
unde verweiset alsô klare jugende,
die nieman was an sehende wan engels wis der klarheit unde der tugende.
daz wart ein vergifte alrerst dem starken alten.
sin krafticliche stifte wart von disen leiden hie gespalten.
Titurel der wart des leides geverte,
alsô daz er verwapent mit ritterschaft den gral vor nieman werte.
Klarissen sarch geheret wart alsam Richauden.
wazzers vil gereret ûz ougen wart . si pflagen cheiner gauden.
doch horte man dâ sanges groz gedoene.
von requiem eterne unde opfer rich wart ir bevilde vil schoene.
kint unde kindes kinden was er nû trost hie gebende,
er, den groz leit verslinden unde alter kund, daz er vil kum was lebende.
der kraft der lide was er ungewaltic,
muotes unde der zungen unde herzen was sin kraft noch manicvaltic,
unde groze wisheit gebende mit witze rîchen raeten,
swenne si alsô lebende waeren, daz siz gen im niht verspaeten.
al daz gesinde er wol getroesten kunde,
biz si leides vergazen alrerst sô wart er klagende sich von grunde.
nû wâren ouch di kristen eins herzen dâ unlânge,
wan si mit valschen listen wurben wider di gebot sô strange,
daz si den gral zunrechte wolden erstriten.
daz muosten die templeise in wern, sam vor den heiden zallen ziten.
mit rimen schon zwigenge sint disiu lieder worden
gemezzen rechter lenge, dar in ein don nach meister sanges orden.
ze vil, zeklein, des werdents liht verswachet.
her Wolfram si unschuldic, ein schriber dicke recht unrihtic machet.
hie mit sô sint versuochet di wisen unde di tumben.
vil maneger sliht unruochet unde habet sich mit alle zuo den krumben.
ist ieman sulch getichte als ungemezzen
ze rehter kunste lobende, der ist an guoter merke der versezzen.
swer edel rîche borten mit baste wil vurrieren,
der wil zallen orten muotwillich durch gespotte paratieren.
waz solden mir bî rosen gensebluomen?
vur ziser unde visole minne ich muschat unde edel kardomuomen.
kan ich di slichte ruehen? daz ist hie niht erzeiget.
kund ich di boesen duehen als wol, unrechte hoeh alsus geneiget
wurd von mir unde unrecht gar verdrucket,
als ich daz ungerichte an disen lieden hân zu rechte gerucket.
niht wan durch di losen, di sich der merke ruement
unde daz recht verbosen kunnen gar unde licht getichte bluement.
daz wirt an dem gehoveten halt ervunden.
her Nithart wer der klagende, unde heten sichs geburen under wunden.
nû keren von den meren her wider an di erren,
zuo dem wirdeberen grales kron unde kunicrîches hêrren
unde sagen, wie er all ir wirde merte,
der edeln diet zem grale, unde si vil reine, hohe tugend lerte:
dô Tyturel der starke sich mocht hie vor gerueren,
ûz vorchtlichem parke getorste er wol di sine in sturme vueren.
sint sprach er in alter: < ich nû lerne,
daz ich schilt muoz lazen des pflac ich ettewenne schon unde gerne.
wer ich noch wapen tragende>, sprach der unverzagte,
 <ich wer den prîs bejagende, der wiben wert unde engel schar behagte.
ob ritterschaft ir beider lon enphienge
unde pfruend des heren grales, der drier solt vil kleine mich vervienge.
wurd noch mîn kraft gemeret>, sprach aber der genende,
 <des muest der luft sin geeret von speres krache uzer mîner hende,
di spriezen baeren schaten vur di sunnen.
vil zimier ist ûf helmen vil oft von mînes swertes ecke enbrunnen.
wer ich der jar noch kleiner unde groezer an der krefte,
rîter lebt deheiner, der mir genozen mocht an ritterschefte.
vier hundert jar ist er mir unervunden,
der gen mir tjoste ponder maz . von mîner hende wart er über wunden.
unsanft wer ich nû jehende mit ruom alsolcher mere,
ob ich ûz helme sehende geflort, verwapent under schilde waere,
als ich was dannoch vor drizic jaren.
zelere, niht zu ruome sô hoert ez, kint, durch ritterlich gebaren
unde ouch durch ander lere bin ich von got iuch schuldik
ze geben durch sin êre, daz ir gen im belibet selden huldic.
mir ist di groze kraft sô gahens ligende.
swenn ich nû klag di rechten begrife, sô wirt der tôt an mir gesigende,
des sich der edel wise erwerte niht mit krefte,
der vollekomen an prise, alsô gar, daz keiner meisterschefte
dâ zuo niht touk zu pruefen sînem werde,
unde het ouch lebens lenge niun hundert jar unde drizic hie ûf erde.
sin kraft di ubergroze, sin edelkeit, sin witze
niht half . an sige der bloze wart er gen tode, swie er jenz unde ditze
mit kraft erkant an aller kreatuere,
den er von erste namen gap . er kande wol ir suez unde ouch ir suere.
der wirde mit geschichte was man Adame jehende.
ouch muost er todes pflichte liden, wan der was an im geschehende.
swaz grozer wirde got an im erkande,
der mocht er niht geniezen, der erden beleip sin lîp alhie zu pfande.
zem tode kleiner sorgen bin ich darumbe pflegende.
ich bit in mir niht borgen, sint Michahel daz weger mir ist wegende.
sin wage treit mich zuo der engel singen.
zem tode hie des libes hân ich vroude groz unde rich gedingen.
mîn sorge nû diu meiste lit an dirre jugende,
daz diu dem heren geiste hie diene mit sô wol gelobter tugende,
als ez der gral zurecht ie was begernde.
daz wil ich iu hie kunden, di wile unde mich got der witz ist wernde.
der wise ist unverweiset, als im di vruend ersterbent.
noch niemer gar verleiset wirt ein straz, dar ûf di kunden werbent.
werden kint, sit wisheit habende kunde,
kert iuch von unwitzen unde habet wan der hohen tugende vunde!
wan ich den gral enphie von gote mit sîner hohen krefte.
der tugende engel was des bote . ( der si gebenedit der boteschefte!)
der tugend ler was dran geschriben unde orden.
di gab mir wart durch tugende unde was vor mir nie menschen hende worden.
ich wer von recht vil klagende Richauden unde Klarissen.
durch daz bin ich ê sagende iu lere, ê mich di klag von der gewissen
tribe hin, des ich nû bin in vorchte,
ob erz an mir niht wendet, der ie gein mir vil saeld unde wirde worchte.
ich gib iuch tugende merke kuntlichen an dem grale,
der got hât selbe sterke, sô lâng uns koste rîche zallem male
mit sîner kraft der gral sô schone spiset.
swer danne got selb enpfahet, der ist ein tempel got vil hoch gepriset.
niht mînem kunn al eine bin ich di lere hie gebende,
den kristen algemeine, ob si mit selden wellen sin di lebende.
des grales diet kan doch niht gar verliesen.
vur sunde werk unde willen muezen si dem libe buoz erkiesen.
des grales zeichenunge kan nieman gar vol dueten,
weder munt noch zunge . den tempel hân ich werden christen lueten
zu rechter lere merke wol erbowen,
ob si zu got mit triwen ans tempels zeichenunge wellent schowen.
der Jerusalem exempel im vronen paradise
ist hie zem gral der tempel, unde doch gelich der zierd in solcher wise,
als halmes zunde über al di werlde vaste
mit liechte mac erliuchten vur al der sunnen glast mit wider glaste.
mit wunschen himelrîchet ewic an saeld, an êre!
des grales wunsch entwichet den, di dâ pflegent tugende muoze rere.
tugende leben kan ewic leben erstriten,
alsam di dâ zem grale luter herze tragent zallen ziten.
daz Titurels geslechte von gote was gereinet,
daz si zem gral von rechte sich mit tugenden heten sus vereinet
alsam ein adamas gar ungewenket
unde taegelich zu nemende, gelich dem viur, daz sich von kleine venket.
unde all die dar genennet wurden mit der schrifte,
di warn alsô bekennet, daz ir deheinez ot niemer mein gestifte.
unde die man in der luter niht bekande,
der nam dâ wart verborgen, daz si zem gral mit schrifte nieman nande,
recht in der selben wise der diet mit houbetsunden
in vrone paradise . dâ hoert noch siht ir namen nieman kunden.
sint aber si der sunden sich bekerik,
si werdent dar benennet, ob si belibent sunden muoze reric.
ir vil manlich striten, der werden tempeleisen,
lert uns zallen ziten von uns triben houbetsunde vreisen.
teglicher sunde wirt man niht gehellet.
die houbetsunden an gesigent, di werdent bî dem wunsche hoch gesellet.
wie wol der berch des grales wer Munsalvasch genennet!
enduetschen sunder vales « der behalten berc » ist daz erkennet,
darumbe, swer dar kom, der wart behalten.
daz vrone paradise mit rechte sol des selben namen walten.
des grales diet gehiure von arte was gekroenet.
von got si solcher stiure wielten, daz si warn alsô beschoenet,
di den gral mit wirden wâren sihtik.
swer got wil sehn mit wirde, der muoz der edeln tugend werden pflichtic.
er let sich nieman sehende sin, wan di erwelten,
den man der saelde ist jehende, daz si in den hof sint di gezelten.
den ist alda der wunsch von im geteilet,
bî grales tisch di pfruonde, unde werdent ouch in paradis geheilet.
durch waz man zallen ziten den gral mit strite ist wernde?
daz im icht nahen riten, di dâ ganzer tugende sich behernde
sint . di muezen tschumpfentiur enpfahen.
sus wil ze himelrîche got di argen lazen niht genahen.
man sihet den gral von tugende . swer di hât behalten
von kintlicher jugende, ob er halt niht der edeln pflicht sol walten,
den lat sich doch der gral vil gerne schowen,
hât in der touf begozzen unde ist dâ bî an tugenden unverhowen.
dem tempel gar geliche sol sich der mensche reinen.
er bedarf wol zierde rîche, sint daz sich got dar inne wil gemeinen
des menschen sele zu werdem hus genoze.
nein, edel menschen herze, nû ler den lîp di edel tugende groze!
sô machtu spilnde walten vil vroude sunder sorgen,
wan du vil dick erkalten von schricken muost den abent unde den morgen,
ob du lernest hohe tugend vliesen,
dâ von sich got dir verret . sô muostu schricken vur di vroude kiesen.
ist aber daz du lachen dem munde kanst erbieten,
dannoch sô muostu krachen dort inne . wilt du dich rechter witze nieten,
sô la dich zeinem kor wol ordinieren
in gotes tempel vrone, den zehen balsem liecht dâ kunnen zieren:
daz erste la dir zunden unde luterlichen schinen.
den rechten gelouben kunden sol dir ein liecht vil staete in saelden schrinen:
got, der alle dinc geschuof von nihte,
ein got in drin personen, unde hât doch warhaft mit der menscheit pflichte.
zer uppicheit benennen soltu niht namen sinen.
zem andern liecht erchennen soltuz vil wert, zem dritten dich wol pinen,
daz du den tac der ruowe heilik machest
mit dienst, der got gevalle, unde di vir mit werken niht verswachest.
wol êre vater unde muoter, daz sich dîn leben lenge.
daz ist ein rat vil guoter . daz vierde lieht, vil gaeb unde ouch vil genge
ist ez vor got in werdem schine klare.
daz vumfte: du nieman töte mit rat, mit tate, stille noch offenbare.
gein unelichen dingen wis niht unküsche pflegende.
daz sechste liecht volbringen du solt . daz sibend: wis diepheit dich erwegende.
zunrechte niemans guot soltu berueren.
geziuge valsch gen nieman soltu zem achten male niht enfueren.
daz niunde liecht sô blânke sol dir mit selden brinnen,
alsô daz dîn gedanke sin behuot vil staet in dînen sinnen,
dazt dînes nehsten guot icht sist begernde,
ich mein zunrechter wise . sô bistu rîcher zierd den tempel wernde.
daz zehende liecht sô klare di sunnen über blicket,
daz dîn gedank mit vare klein noch groz sich niemer dar geschicket,
ob dirz gemahel dînes nehsten gunde,
daz du doch âne sunde vor ir beliben woldest zaller stunde.
zwo tur an allen koeren sint wol zu rechte wesende.
daz mac man gerne hoeren, swa man ez von Salamon ist lesende.
zwo tur in kor sins tempels giengen vrone,
der eine was geheret von smacke irdischer wunne ein über krone.
ein emper rich von golde, dar ûz der smacke draehet.
durch recht daz wesen solde, wan drinne was, daz himel zierde waehet
mit werdicheit . unde bî der andern porte
der selben wirde rîche: kein lîp entsebete niht gein einem orte.
si was noch mê gezieret, diu eine port sô tiure,
von golde rich geflorieret: zwen engel groz mit vlugen breit gehiure.
von engeln unser koere sint gerîchet,
diu heilicheit des empers sich dem gral an wirdicheit gelichet.
wan dô si in der wueste, di Israhelen, wâren,
ir kraft verdorben mueste sin, wan daz si von dem brote genaren.
aller spise, di si genennen kunden,
der heten si den vollen, swenn si nur den smack des brotes erfunden.
ammier, picmente, aromat, muzzele,
zerbenesi ardente, aloepar, trebezar, barbidele,
spicnardi unde insiam des samen,
der von dem balsem riset, daz wir durch edeln waz der sueze namen.
ie der porten eine der koer wir sus berieten.
di ander ist zierde kleine . hie bî sô wil uns got sin hilfe bieten
mit strazen zwein hin ûf zu sînem trone.
ob wir der eine vliesen, sô gen di andern, aber niht sô schone.
di eine heizt unschulde . der sich von houbetschulden
behuot, der hât gotes hulde unde darf niht pine durch himelrîche dulden.
daz ist der semfte wek sô sueze, reine.
wil er sich aber pinen in got, sô wirt sin lon vil groz, niht kleine.
swer aber sich gesellet mit einer houbetsunde,
di sueze im gar enpfellet, di herte straze muoz im werden kunde.
ob er dem himel trone wil genahen,
sô ge di herten straze, unde er sol buoze vur sin sunde enpfahen.
di inner sacristene, sô luter klar gereinet,
dem gral gevellet sô bene, daz er si zu wesene minnet unde meinet.
noch lieber ist got wesen in der sele,
di sunden ist gevriet . diu belibet vri vor aller helle quele.
di sacristen behalten sol di sacramente.
sam sol die sele walten der selicheit, der selden unerwente.
daz sacrament di sacristene priset,
sam wizzet, daz di sele in himelrich sich ewic paradiset.
heil unde saelde gebende ist got zu gabe rîche.
wer ist bezzer lebende? swer si hât, der lebt gar heilicliche.
sin sele ist saelicheit ein sageraere
vil baz denn alle gimmen . selde unde heil ist ewic seldenbaere,
sint uns der heilânt brachte, Jesus, daz heil vil heilic,
dâ von ûz tiuvels achte unser meintat wart vil gar unmeilic.
ob wir daz heil nû bî dem heilânde suochen,
sô si wir heilic lebende . der heilânt heilt uns wol vor Even vluochen
mit sîner arzenien, di heilicheit dâ heizet.
vor sunde gar di vrien wurde wir, daz si von uns erbeizet,
alsô daz wir ir niemer mê genahen.
mit seliclichem lebene saelde unde heil gein heilikeit wil gahen.
 «sin dink im saeliclichen get », ist maneger jehende,
siht er einem rîchen guot unde êre wider got geschehende.
der daz vur selde hât, der ist betoeret.
nieman saeliclichen lebt, wen der sich gen himelrich enboeret,
als Veirefiz der reine was seliclichen lebende,
vur daz er in dem steine mit touf der heidenschaft was ende gebende,
der in dem vronen tempel stuont sô rîche.
vor dem sageraere der heilicheit sô stuont er ordenliche.
hie vor in Parzifale der touf stein ist gepriset.
durch daz an disem male wirt sin zierde niht von mir bewiset.
mit waeher kost er was erziugt der grozen,
dô Veirefiz der heiden sich durch kristenheit dar in lie stozen.
vor der sacristene stuont er sô wol geheret.
unde wern mîn vierstunt zwene, di von sunder rîcheit wern geleret,
er muest vil licht mit zierde manegel dulden,
ich mein, von mir zu lobene . des lazen mich di werden in ir hulden,
ob man dar an icht misse an lob, an werdem prise.
dâ vliuhet mich Karisse, di dâ hât an hoher kunst di wise.
der lieb ist mir zu hazze lâng erfunden.
ich hân doch vil zelobene, des ich der aventiure bin gebunden.
der tempel hât dri porten vil maneger zierde rîche.
di muoz an allen orten ein ieclich mensche haben vollicliche:
di ein der rechten milticheit gewinne,
di ander ist di kusche, demuot diu dritte mit der wâren minne.
an disen tugenden allen lert adamant di staete.
swer im die let enpfallen, der muoz an selden liden ungeraete.
unstaetikeit ein verlust ie was der êren
unde kan von beiden strazen des himel trones zuo der helle keren.
sit Sinagoga sehende, di staete niht erkande,
waz ir dâ von geschehende wer, dô si got ûz Egipten lânde
von grozen noeten unde ûz vreise brachte.
unstaeticheit des muotes si lerte, daz si gote sint versmahte.
ir pferde sint geswichen di bein unde ist bestruchet,
di selde von ir geslichen, daz si alsam ein ente in wazzer tuchet
vor Ecclesia, di sô schon ist varende
ûf einem pferde veste, daz si vor struchen ist vil wol bewarnde.
ein mensch, ein kalbes bilde, ein lewe, ein adelare,
vil zam unde niender wilde tragent si Ecclesiam sunder vare,
dâ si den ursprink vehet aller brunnen.
di got gebar, di klare, di stet alda becleidet mit der sunnen.
di sit in herze nemende mit staet al unvergezzen.
unde lat uech sin gezemende, got mit lob der êren vil zu mezzen,
daz iu der adamant alsô belibe,
swenn ir von hinnen cheret, daz Peter von der porten iuch icht tribe.
als ir zem tempel kumende sit in gotes êren,
sô sint di stein uech vrumende, daz ir dâ bî von tag zu tag sult meren
der tugende kraft unde wandel von iu stozen.
ê dann ir got behuset, sô sult ir disem tempel iu genozen.
Aaron, der ewart reine, swenn er gienc zum tempel,
sô truoc er zwelif steine der edelsten, der tugend zeim exempel.
di gotes boten sint ir zwelf, di lerten,
dâ mit si den gelouben der kristenheit vil saelicliche merten.
sardonix di kuesche mit sîner tugend leret.
unstaet unde ir getuesche di tuot er sô mit sîner kraft guneret.
krisolitus ist guot vur boese vorchten,
sam jener vur boese liebe, wan nie zwei dinc sô grozen schaden worchten.
urhap aller sunden hât sich alsô gezweiet.
nieman kan ergrunden, wie lieb unde vorcht zunrechte sich manegerleiet.
unrecht vorchte vil guoter dinge wendet,
dâ wider unrecht liebe mit sunden arger dinge vil verendet.
topasius vur striten hât krefte di vil grozen.
ob iuch zu deheinen ziten untugend hoher tugend wil verstozen,
vur disen strit si iu topasius vrumende,
sô hilfet vor gerichte kalcedonius sunder schaden kumende.
der richter aller lânde muez uns genedicliche
zu sîner zeswen hande setzen hin in sines vater rîche!
der smarag maneger tugend ist bekroenet.
mit ole unde mit wine salbet in, sô wirt er wol geschoenet.
all iwer tugend rîchen sult ir mit disen salben,
daz irs an iu mugt strîchen . sô sit ir schon gebluemet allenthalben.
der win di vorcht, daz ole si der gedinge
zu got gelicher maze . âne dise zwei sint alle tugend ringe.
siecheit jaspis vertribet, sô stark ist er mit tugende.
von ekates man schribet, vil werdicheit si er an kreften mugende.
dâ zuo kan er di vergifte melden.
sus meldet in der bihte vergift, der wol di sele kan engelden.
silentes mit dem manen wahset unde swindet.
ir sult uech sunden anen, zu rîcher tugend wahsend uech gesindet!
di zieht an iuch alsam der magnes isen.
vur gotes tempel vrone sit ir mit disen tugenden wol zu prisen.
korallus zen unde ougen kan wol klarificieren.
von krute sunder lougen kan in got zesteine wandilieren.
sus kan er uns von broedem libe staeten,
ewik in vröuden lebende, ob wir uns sîner hilfe niht verspaeten.
sit daz wir ewic lebende beliben iemer werende,
sô sin uns dâ hin hebende, alda wir ungenade sin enpernde.
wol unde we ist dort gar ungeteilet.
swer hie nach tugenden sinnet, der belibet ewiclichen ungemeilet.
korallus tugent rîche ist dannoch manegerhandel,
dem wir sô gar geliche von broedicheit zer staete haben wandel.
di zene machen klar mit reinen worten,
di ougen mit gesihte, daz wir di sele behueten zallen orten.
hie vor ist wol benennet vil tugende maneger steine.
dâ bî ir wol erkennet, wie ir ein templum domini sit reine.
noch ist der steine vil, di lerent tugende.
nû pfleget der benanten unde habet den wunsch bî got unde ewich jugende!
im tempel daz gestirne lert iuch gen himel kriegen,
sô daz diu sele ein dirne si bî got, dâ si kein uppik triegen
an hohen selden niemer mer entsitzet.
der sus di stern ist sehende, der wirt an rîcher kunst vil wol gewitzet.
an disem tempel uzen lernet werltlich tugende.
di tumben sich dâ muzen mohten, daz si sinnerîche jugende
hiezen wol, swa man di vruoten priset.
innerhalp di lere git den hort, der ewiclichen spiset.
nieman si hie wesende zehove bî dem gesinde,
er si di steine lesende, ê man si innerhalp des tempels vinde.
der niht selbe lesen kunn, der vrage
ie di kunste habenden, oder im git der gral di pfruonde trage.
aluzen umb erhowen, ergraben unde ergozzen
sint rîter unde vrouwen, als ob si keiner vröuden hab verdrozzen.
di vrouwen zuchterich in den geberen,
wer si di werld ansehende, daz si kein ougen blik niht mocht erveren .>
zu vrewden oder klagende, sus warens ie gestellet.
di schrift alumb dâ sagende was iriu wort der werdicheit gesellet,
wie si gebaren solden unde sprechen.
di selbe schrift dâ wite der mur begreif, si kunden rîcheit zechen.
unde wie si mit dem grale dâ tragende werben solden?
swie lâng er dâ mit twale, er wil doch menschen handelunge dolden
von meiden wol gelutert sam diu gimme.
alsus der gral was sagende allez mit der schrifte sunder stimme.
di schrift daz golt enpfangen het mit grabender kunste
zwischen der stein ûf spangen, dar in saphir verwieret mit vernunste.
ir bilde ergozzen, wie si solden gebaren
zem tempel unde zu tische unde swa ir zucht di wisen pruefend wâren.
dâ riten tempeleise, als hie vor ist gesprochen,
ûf stritlicher vreise . wie schilde, helme vlugen von in zubrochen!
si kerten unde jagten sunder vliehen,
als in diu schrift dâ sagte, man solds an keiner herte sehen schiehen.
tjostieren hurticlichen, gesitzen unde vellen,
daz tribens tegelichen, niht wan drier tage vrid gestellen:
der ein, als uns di magt was Christ gebernde,
der ander sin urstende, di uns vröuden hort was iemer wernde,
der dritte wol benennet, als er mit kraft genendic
sinen jungern wart bekennet zu troste an dem pfingestag unwendic,
dô si mit gab den heiligen geist enpfiengen
alsô krefticliche, daz si der vorchte vrie zum tode giengen.
Sant Peter unrecht vorchte dô kunde wol vermiden,
diu im ê zwivel worchte . di vorchte noch vil manegen kan versniden
unde unrecht lieb, als ich hie vor was jehende.
ware minne unde rehte vorhte di muez uns tuon der engel schar gesehende!
dâ stuont ouch wol turnieren, der jungen diet zu leren,
durch strites kondiwieren gen heidenschaft, got unde dem gral zu êren,
schirmen, schiezen, loufen unde springen.
der liste vunde lere stuont dâ geschriben, mit worten schon zu ringen.
die uzer ler der jugende des ersten wart bescheiden,
wie si der êren tugende uzen truegen, rich zu werden kleiden,
unde dester baz dar under wurden venge,
wan hort der hoehsten tugende was ie der zuchte kunst ein anegenge.
dô sust sin edel witze die jungen zu den alten
bewiste jenz unde ditze, dô sprach er sust: < nû wil ich jamers walten.
durch waz mich got sô maneger dinge letzet,
ervar ich des di kunde, ich wandelz, ob in riwe schuld ergetzet.
Richaud er mir was nemende, wunsch aller mîner vröude,
der mich ie was gezemende . ouch wer ich noch unnach in der bescheude.
in betterisen wis al mine krefte
mir sturben an Richauden . lebt si, sô lebet ouch ich an ritterschefte.
ob kraft mit herzen leide sich het bî mir vertucket,
di wart mir anderweide von Klarissen tôt vil gar gezucket.
ob sich der gral sô werder vrucht was schamende,
sô wil ich der unwerden manegel hân, di sint an wirde erlamende.
ey, kund ich Jeremien zu mîner klag ermieten!
der sinen melodien in lamentacion wold ich erbieten
klegelichen mer dann er uns kunte
umb Jerusalem di werden . sus leret mîn herze jamer, daz verwunte!
we daz der gral sô lânge sich tragens hât gesetzet!
dazt mîner vröud ein zange, di mich hât vierhundert jar geletzet.
mit welcher tat daz hab mîn lîp verschuldet,
daz muoz ich sin der klagende, biz daz mîn lîp nû voll ein sterben duldet.
zu klagen mich noch wetzet ein dink ûf jamers lere,
daz Vrimutel gesetzet niht ist vom gral an kunicliche êre,
noch ander nieman, dem ich selden gunde.
daz ist mir jamer gebende, der mir vor allem jamer get von grunde.
zwelfe mîner kinde sint hie von mir gescheiden.
zu jamers hovegesinde muez mich nû daz selbe von schulden kleiden,
daz ir deheinz den gral nie solde berueren,
unde pflagen doch der tugende . si mocht ein engel wol mit êren vueren!
di was Richaude bernde mit hoehe rîcher zuchte.
ich klag, daz si niht merende sint alhie zem gral der mînen vruchte
unde ich der vröuden rîche wer noch lebende
dort in paradise, swenn ich got sulchen wuocher wer der gebende.
ich mac in wol des rîches gunnen in paradise.
doch het ir iegelichez ein kunne groz al dar gesant zu prise,
sô werens dort alsô niht gar vereinet,
als ich hie bin Richauden . diu ist, nach der mîn herz in jamer weinet.
ob ich von minnen gruoze ie werden trost enpfienge,
unde ob der minne suoze ie der selden kraft an mir begienge?
wart mir ie gruoz von minniclichem wibe,
daz ist nû gar verwildet mînem siechen, seneden, klagenden libe!
mîn aller hoehste girde, di ich ie gewan ûf erde,
daz ist von got ein wirde, der mensch an himelrich zu got ie gerde.
unde swer ûf erde wunsches leben wolde,
der gert niht vurbaz mere, denn daz er lâng mit êren leben solde.
des was ich ie der gernde zu got mit staeter girde.
des was er mich dô wernde . daz ist mir nû verwandelt in unwirde.
dar an di wisen sullen wol gedenken:
nieman kan ûf erde guot, lîp, wirde haben sunder krenken.
sô werdiclichen schone het mich der hoehst besoldet.
ez wart nie kuniges krone mit sô rîchen saelden baz vergoldet.
vor untugenden bin ich her behalten.
ey, lieber sun Vrimutel, wan soldestu solcher saelden lânge walten!
du kanst der selden sinne mit tugenden niht verliesen.
durch werder wibe minne muostu an dem libe schaden kiesen
unde Anfortas . ich vant ez an dem grale,
ein teil, doch niht envollen . gesunt wart ich nie sint dem selben male!>
dise rede horten rîter unde vrouwen,
di sich ze jamer porten . an witzen unde an triwen di verhowen
waerens noch gezalt, di des enbaren,
ob solcher jamer ruorte sô werden lîp, dem sis gebunden wâren.
noch dô er was in krefte, er gap in jamers vreise,
swenn er ûz ritterschefte wunden vuort unde alle di templeise,
di er vil dicke bracht ûz grozer herte,
swenn er mit sîner hohen kraft unde mit ir helf den reinen gral erwerte.
sin kraft im was verswachet von alters uberlaste.
dâ zuo het in gemachet siechtuom gar zu einem vrouden gaste,
den er leit von leiden unverborgen.
nach Klarissen unde Richauden pflac er staetes grozer riwe mit sorgen.
al sîner klag der grozen wil in der gral ergetzen.
mit vröuden under stozen wart nû sin leit, daz er mit wirde setzen
solt den sun an sîner stat sô schone,
als er di schrift was lesende: < Vrimutel der sol hie tragen krone>.
unde daz ein irregengel vor allem valsche waere
diu magt, der tugent ein engel, Tschosian, sô rein unde saeldenbaere,
daz si den gral des ersten solde rueren,
zu tragene werdiclichen . daz kund im sîner leide vil enpfueren.
der jamer hie gemeret wart Tyturel niht starke,
wen er vant schrift geheret, der gral wer al der diet vor tod ein arke.
an swelchem tag unde man den gral wer sehende,
di selben wochen umbe wer an im kein sterben niht geschehende .-
 <vrouw Aventiur ir krieget vur hoher meister brechen.
ich enweiz, ob ir uns trieget, sint daz mîn her Walter kunde sprechen,
daz hulde gotes unde guot unde werltlich êre
in einen schrin icht mochten . di gebt ir grales diet unde dannoch mere,
sô daz si wunsch mit lebene dâ haben sunder sterben
unde in der gral zu gebene daz hab, sô wold ich iemer gern erwerben
zum grale wesen vur alle kunichrîche .>-
 <ey, vriunt von Blienvelde, du sprichst mir zallen ziten vaereliche!
du wenst mich hân gekrenket unde dine witz gemeret.
ob dir niht witze wenket, sô wirt dîn seld wol tusentvalt geheret,
dann ob dîn houbt zem gral wer tragende krone.
sô tuo niht wan daz guote, daz arge la, sô wirstu leben schone,
hoher unde werdiclicher dann alle diet zum grale,
unde wirst an saelden rîcher, unde wert diu saeld an ende sunder twale.
der gral stet iemer wol vor dir gevriet.
dâ von wirp nach dem grale zum hoechsten tron, des nam sich hât gedriet!
got vater, sun, der here geist vil ungescheiden
dir gebent iemer mere vröuden wunsch, den nieman kan erleiden,
der tusent jar gein einem tag verswendet.
sich, vriunt, dar soltu werben, sô bistu grales iemer ungepfendet!>-
vil vröude wart nû tragende der alt unde al di sine,
got lop mit wirde sagende, daz er in het erlost von klagender pine
mit dirre gabe rîche unde alsô tiure.
got unde dem gral zu êren gab Titurel mit witzen aber stiure
über al der ordenunge den hohen unde den werden.
sin witze rîche zunge schuof, daz si zu gote besunder gerden
lâng wernder kraft an sînem reinen lebene.
den vetern rechter lere si wir schuldich, hie daz selb zu gebene.
daz sint di patriarche, di lerent kristenliche.
den sin gebunden starche, zu lebene biten lâng unde seldenrîche,
unde den, di uns dâ scherment vor gerichte.
Titurel der wise noch lere git mit seneclicher pflichte:
 <mîn selde, diu hoch gezilte, mîn kuesch, mîn sin der staete,
unde ob mîn hant durch milte oder in sturm ie hohen prîs getaete,
daz sol niht mîn junger art verterben.
ja muez al mîn geslechte iemer ware minn mit triwen erben!
mîn kuesch unde ouch mîn staete durch werder wibe gruezen
ie werden muost durchgraete . mit riwen sol man disen willen buezen.
wirt der wille sunder werk verderbet,
mich unde al mîn kunne der wille wernder selden niht enterbet.
ob uns der werden wibe gruoz di kuesche letzet?
gen werdicheit ich ez schribe, mit milte, manheit si wir des ergetzet.
di zwei kunnen sich dâ niht gevirren
dan mit dem tod aleine . anders kan ez nieman dâ verirren.
mir ist zu wizzen kunde, swen wibes gruoz enpfahet.
belibet ers âne sunde, daz im di kuesche mit der staete nahet,
alsô daz er gedanke niht enpfindet,
di luterkeit dâ smahent, des kuesche wirt der engel schar gesindet.
die selben kuesche reine ist menlich herz wol tragende,
unde habe diu werch gemeine der minne wol . daz bin ich, kint, iuch sagende:
zu rechter ê sint wol diu wîp erloubet.
ist er niht anders gernde, der steten kuesche wirt er niht beroubet.
ob daz geslechte mine wiplicher vorm entsebende
wirt in klarem schine, ez muoz doch staet unde kuesche sin daz lebende.
mannes namen kan diu minne twingen.
umb disen kranken willen muezen si mit starker buoze ringen.
des grales herr sol luter, hel mit tugenden sin gereinet.
ey sun, vil lieber Vrimutel, du bist mir hie nû leider gar vereinet
al mîner kinde ûf erbeteil dem grale.
nû enpfach des grales krone unde den gral, mîn sun der lieht gemale!>
mit vröud er wart gezucket unde ûf den stuol gesetzet.
ir truren wart verdrucket . an aller werdicheit vil ungeletzet
wart dâ Vrimutel in kuniges wirde.
sin kur niht wider krieges vant, wan ez was nach wunsch ir aller girde.
des tages werdicliche gedienet wart zum grale.
ûf die taveln rîche vur den künec satzt man in zemale.
daz geschach von handen var nach snewe.
swen di noch suln berueren, dem darf kein troum icht sagen von herter wewe.
von aloe der viure was hundert dô enzunde.
von arzenie kein stiure ist bezzer noch zu rîcher vrouden kunde.
Tschosian unde ir gespilen kleine,
von ir sten di lenge verswant ir kraft in rucke unde in gebeine.
der alte wise erkande die selben nôt al wernde.
mit witzen er si mande, daz si der kraft zum grale weren gernde,
wan sie dem gral dâ stuonden in der naehe.
sînem dienst zu werde mocht in erbieten nieman iht die smaehe,
der werden krefte mugende mit hilfe dienst zu liden.
daz was an im ein tugende . dâ muost etsliche sich von zuhten riden.
jugende wart nie groezer schade an libe
denn über lânc gestanden bî starker diet, dem manne unde dem wibe.
gedient hie wart nach êren über al den palas rîche
den minnern unde den meren, ie dem man, darnach er sinnicliche
edel trank unde ezzen kund erdenken.
kelnaeren noch den kochen truoc nieman haz, truchsezen noch den schenken.
sam ist in paradise mit hazze nieman lebende,
in wunsche werndem prise, darnach der mensch im selben hie ist gebende
spise der tugent hât einer mê dann drizic,
ob er nach tugende sinnet . der wil in got ie wernde wesen vlizic.
zem gral ir vil gespiset wart mit dirre pfruende,
darnach der edel priset, etslicher drizic valt dâ hoeher stuende
dann etslich ander, ob manz gelten solde.
an vruoticheit, an tugende gelichent liut als sinter bî dem golde.
Prodiscolar von Gente, der spise gienc maneger irre.
blamentschier klarmente, zwiserat, in was ein lânge virre.
dyamargariton, daz selb ich wene,
pliris, zinzoborate, di wâren eteslichen dâ seltsene.
mit pardris unde lampriden vil manegen dâ genuogte.
lorevus ouch dâ liden muoste nôt . etlichen andern vuogte
ein intestin ûf einem kol erkrammet
mit assurelare . lat sin, der luete sin ist ungesammet.
ob dâ icht loter sazen zem gral unde parat haten?
nein pfy, si huet verwazen! man solt ir etlich ûf der hurde braten,
der in ir laster baelge recht erkande
unde uberlast ir schanden . mit sunden meil man tete si von dem lânde.
si sint ouch vromde geste zum vronen paradise.
durch sunden uberleste si muezen dem verfluochten schanden rise
undertaenich sin, der helle scherjen,
wan nieman lebt sô reine, der sich loter schendens mug erwerjen.
ot sunder tugende nieman zum grale mocht beliben.
her dan si muosten schiemen . man sicht ir ouch zem paradis niht schriben
zu den erwelten an des lebens buoche.
dâ werdent si vertiliget unde hin gesant gen Lucifer mit vluoche.
ob nû di werlt an spise nach wunsche leben solde?
ez ist nieman als unwise, daz er von torheit doch icht hungers dolde
der spise, di den lîp alhie bewarende
ist . sô nemet ouch bilde, wie diu werlde an witzen si nû varnde.
di spise in himel vrone ze wunsche lit der welte,
sit got mit sînem lone ist noch unde was ie wol bereit zu gelte
in allen, di er luterlich erkande
in sînem dienste reine . wer ist nû dann an wunsche der gepfande?
der edel, reine, sueze, mit tugenden gar durch zundet,
wie er den sun hie grueze? dem wart kuniges orden baz gekundet.
er kunde in nie vor lieb zu vil geleren,
sint er zem grale was lesende, er muest von wibes minne gelucke reren,
unde Anfortas . in beiden was Titurel nû sagende
den orden underscheiden, wie si zem grale wirde weren tragende
mit ritterschaft bî tempeleisen ringen,
unde sich doch niht vergahten . des bat er si vil dicke sunderlingen:
 <des grales tugent hie von mir di wirt dir, sun, genennet.
der werden diet sol si von dir durch selde werden dicke hoch bechennet,
wie si mit selden hie unde dort sin wesende,
unde ordenung des grales . di wis in in der wochen eines lesende.
dem tempel wert erbowen, got unde dem gral zu êren,
mit triwen unverhowen, solt du im alle sine wirde stetes meren
mit der pfleg, als ich sin dâ her pflegende
was der jar vier hundert . nû ist mir jamer kraft hie nider legende.
der priester kristen orden ist alle wochen sagende.
von got zu kunigen worden sint alle priester, wan si krone tragende
sint alumb di platten mit dem hare.
die platte heizet ein krone in latin, zeduete sunder vare.
priester hoher verre ist vil an ir gewalte
dann künec hie ûf terre . den ist gewalt niht vurbaz der bezalte.
gewalt des priesters kan zu himel dringen,
den sunder dar beleiten, ob er zu recht di buoze wil volbringen.
des grales kunigliche ist wol ein wîp erloubet.
die andern al geliche solcher wirde muezen sin beroubet.
des priesters ist di kirch zer ê aleine.
di kirch ist unser muoter: sô gebirt er uns zu himel reine.
des kuniges stete reise ist hie vor bescheiden,
wie er gein sunder vreise striten sol unde uns di sunde leiden,
als vil er mac . wir suln ouch selbe striten
gen den widerwarten, di uns dâ âne wigent zallen ziten.
dem gral zu hêrren zemende ist nieman tugende sunder.
kuesch tugend wis an dich nemende unde wis an milt, an triwen menlich munder,
sô kanstu hoher saelden niht verslafen.
unde wirp mit guoten witzen, ob du von got niht liden wilt ein strafen.
unde swer den gral ist sehende, mit willen der gedanke
nach staeter minne spehende an ganzer kuesch, hie mit ist er der kranke
unde muoz man in des tages wunden vinden,
ze verhe niht verhowen . des achten tages mac er helm ûf binden.
ist er aber gerende unkuesch des tages ziten,
sô er den gral ist wernde angesichtes, sô kan er niht erbiten,
er wirt des selben tages verwunt sô sere
zem tode oder sust zeverhe, daz er zem grale belibet sunder êre.
der gral dem rîter zeiget, sol er hie tragen orden.
gen wem er sich ie neiget, der ist mit êren samenunge worden
unde sol hin an der vürsten sedel sitzen.
di lere heiz dir schriben, sô kan si niht vervallen von unwitzen.
in maneger herten vreise bin ich gewesen zanger
houbtman der tempeleise . bî ritterschaft mac ich gesin niht lânger.
mîn swert ist mir verkeret zeiner krucken,
daz bî der werden bruoderschaft hie vor ûz helmen hiw di witen lucken.
du bist an dîner krefte genoz der lobes rîchen.
dîner ritterschefte mohten kunige, vürsten nie gelichen,
di solchen prîs an wirde kunden horden,
dâ alsô hoch gebluemet wurde under heiden, kristen ritters orden.
du macht mit ritters taete noch werde wîp erwerben,
ob du der triwen staete in dîner gehe an dir niht last verderben.
ûz der ritterschaft muost ich dich ziehen.
nû wer dich, sun, aleine, mîn kraft di wil uns beiden nû enpfliehen.
sun, gotes geb niht vale dîn aht vunf werder kinde.
di sint hoch bî dem grale ein vil selic werdez ingesinde:
Anfortas unde Trefizent der snelle,
ich mac geleben, daz ir prîs wirt ob allem prîs noch der helle.
dîn tochter Tschosiane in ir herze besluezet
sulch tugent sunder wane, daz ir di werld an selden wol genuezet.
Herzeloude hât den selben willen.
Urrepans de Tschoien lop mac der andern lop niht gestillen.
dîn kunicliche krone si dir gebenediet
von dem, der ûf dem trone sitzet unde mich dicke hât gevriet
vor grozer nôt, in der ich was beslozzen
mit ritterschaft der starken, des mine kraft nû lânge hât verdrozzen.
kuniclicher wirde wil ich mich dir verzihen
mit reines herzen girde . vil selden muez dir got dâ zuo verlihen!>
Vrimutel besaz dô werdicliche
den gral ze Muntsalvasche, daz ist ein wunsch ob irdischem rîche.
der het mit rîchem sinne zwo tochter von den jaren,
daz si gein hoher minne vollekomen an hohen vröuden wâren.
Tschosianen minne schone gerte
vil künec ûz manegen lânden, der man doch einen vürsten sit gewerte.
sint disiu mere erklungen in wite lânt die virre
von disen meiden jungen, ir werdicheit gienc siffen groz niht irre.
di richte wart ez vur sich in der kunde
gelich dem valchen nemende, swenn er in hoech enpfaehet veder zunde.
solch meide rich geruemet di werlt vant niht an prise,
mit werdicheit gebluemet sam wunschel ruoten wurz ûz paradise.
der bluomen warn ir wengel über vlucket,
der bluenden epfel sueze wurden in ir busem hoch gedrucket.
niht wan der sunnen blenken wil ich ir vel gelichen.
sô werde vrucht bekrenken wolt ich ungern . ich hiez in naher strîchen,
swer gen harme vel ir keln niht meze
unde ir hende gen snewe . ich wen, er guoter sinne gar vergeze.
dem sardonix gefiuret gelich ir munde brunnen.
vil kunige hoch getiuret vorsagt man Tschosian unde wolt ir gunnen
ûz Katelângen einen vürsten rîchen.
der mocht an lop, an êren, an der geburt den kunigen wol gelichen.
Kiot der vürste ûz erkorn erwarp dô Tschosianen.
schoener magt wart nie geborn sint noch ê, bî sunnen noch bî manen.
ouch het er maneger tugende genozzen.
sin lîp was hoher koste unde menlicher tat gar unverdrozzen.
si wart im bracht vil schiere unde richlich enpfangen.
der künec Tampuntiere, sin bruoder, kom ouch zu Katelângen.
vil rîcher vürsten ungezalt dâ wâren.
sô kostlich hochgezite gesach noch nie kein man in manegen jaren.
Kyot, des lândes hêrre, manheit prîs erworben
het nahen unde verre unde was an milt, an wird vil unverdorben.
swa man hurticlichen solde striten,
dâ kunder werdiclichen gezimieret durch der wibe lon wol riten.
gewan ie vürsten kunne lieber wîp, der dolde
vil herzenlicher wunne, alsô diu minne an in beiden wolde.
owe des, nû nahet im sin truren!
sus nimt di werlt ein ende: unser aller sueze muoz zu jungest suren.
 <wa hin, vrouw Aventiure? wem lat ir disen tempel
sô rein unde sô gehiure unde den gral, der aller tugent exempel
ist, dâ man unde wîp an selden rîchent?
ir welt zu andern meren, di sich disen meren niht gelichent .>-
 <vriunt, ich bin hie varende niht wan in dînem geleite,
swie daz du gen mir sparnde bist dîn kurteise unde dîn werdicheite.
wiltuz zallen ziten ûf mich ziehen?
swa du mir schaden pruefest, dâ siht man dich gewinnes halben schiehen!
ich var di rechten strazen, di dâ di werden minnent,
di sich der rechten mazen gen stetikeit an selden wol versinnent.
du tuost mir, sam ich stelen well unde rouben.
waz dann, var ich gen strite? der schade get ûf heidenschaft di touben .>-
 <dâ wirt ouch schade geteilet, dem toufe hoch zu klagene .>-
 <swer mich darumbe meilet, sô het ich swerer burde vil zu tragene.
hazt mich ieman des, ich waen, er sundet.
mîn schulde ist ringe wegende, des wirt ouch selten hus von mir enzundet .>-
in rechter zît der maze sin wîp in wert eins kindes.
sô mich got erlaze in mînem huse solches ingesindes,
daz ich alsô tiure mueste gelten!
di wile ich hân di sinne, sô wirt sin von mir gewunschet selten.
Tschosian di klare, di suez unde ouch diu staete,
gewan mit todes vare ein tochter wert, diu vil der selden hete.
an der wart elliu magtlich êre erstanden.
si pflac sô vil der triwen, die man noch von ir sagt in manegen lânden.
des vürsten leit hie gebte mit lieb ein underscheiden.
sin junge tohter lebte, ir muoter tôt, daz het er an in beiden.
Tschosianen tôt half im ûz borgen
di verlust an den vröuden unde iemer mer gewin an grozen sorgen.
niht jamers wart geratet, dô man si gap der erden.
si muost ê gearomatet unde vil rich gebalsmet schone werden,
durch daz man muoste lânge mit ir biten.
vil kunige unde vürsten kom zu der lichleg an allen siten.
Kyot het Katelângen von künec Tampuntiere,
dem bruoder sin, enpfangen, der dâ truoc di kron ze Pelrapiere.
sîner kleinen tochter bat erz lihen.
dô begunder sich des swertes, helmes unde des schiltes gar verzihen
Manfilot dem vürsten, herzogen von Arbusie.
der kunde mit getursten werben als vor zageheit der vrie.
der was ouch Tampuntier sin lânt ûf gebende,
der sich darumbe stalte beid gen zorn unde ouch gen jamer lebende.
Manfilot was sehende an sînem bruoder leide.
der wart im pflichte jehende, daz wart ein sure, bitter ougenweide.
er schiet ouch mit jamer von dem swerte,
daz er dâ werder minne noch tjoste durch prîs niht engerte.
Sigune wart mit toufe daz kint alhie genennet,
di mit sô tiurem koufe ze rîchem gelt ir vater het bekennet,
wan er wart ir muoter durch si âne.
di sich von erst lie rueren der gral zu tragene, daz was Tschosiane.
Tampuntier hin vuorte Sigunen di vil kleinen.
mit jamer sich hie ruorte, dô Kiot si kuste, michel weinen.
Kondwiramurs lac dannoch an der bruste.
di zwo gespilen wuochsen an prise mit gewinne sunder vluste.
Tampuntier mit lebene dem tode muost verzinsen.
ein bezzer pfant zu gebene het er niendert groz gen einer linsen.
Pelrapier nû erbet ûf Kardiezen.
Kondwiramurs di klaren der vröuden verlust mit jamer kunde erdriezen.
der wart bestatet schone . Kardiez der edel, klare
in Brubarz truoc di krone . daz was darnach in dem vumften jare,
daz Sigune wart alda behalten.
nû muosten sie sich scheiden, di jungen zwo gespilen, niht di alten.
si hiezen wol di jungen der jar unde gris der tugende.
gesaget noch gesungen wirt niemer mer von alsô suezer jugende
alsô Kondwiramurs unde ouch Sigune.
mich dunkt, daz ir geburte wer in der hoehsten zît der sterne lune.
ir natur complexio getempert unde gemezzen
mit elementen was alsô, daz rechter vorme wart dâ niht vergezzen
ze wunsche wol nach hochgelobtem prise,
alsô daz in niht gebrach wan vite lignum obz ûz paradise.
vrouw Selde mit ir sinnen ir leben het besorget.
vil tugent an in zu minnen was ûf si versigelt unde verborget.
zuht, scham, kusche, maze, triwe, milde,
bescheidenheit, gedulde wart in nie biz an ir ende wilde.
bî den selben jaren was Kastis erstorben.
der het di suezen, klaren Herzeloud ûf Muntsalvasch erworben.
Kanvoleis gaber der vrouwen schone
unde Kingrivals . zin beiden truoc sin houbet dâ vor vürsten krone.
die wil man Herzelouden von Muntsalvasche brachte,
Kastis mit rîchen gauden der hochgezit in Kanfoleis gedachte
mit kunigen unde mit vürsten edel, rîche.
di hochgezit verwandelt wart in ein bevilde jemerliche.
der tôt in sus verzihen kund Herzelouden zu wibe
unde Gahmureten lihen an sinen arm mit magetlichem libe.
iedoch wart si dô vrouwe zweier lânde,
des werden Vrimuteles kint, daz man von Muntsalvasche dar besande.
der Waleise küneginne nû an Sygunen dahte.
si warp mit allem sinne, daz man sir von Brubarz aldar brachte.
Kundwiramurs begunde sere weinen,
daz si der grozen liebe unde der geselleschefte solt vereinen.
Kyot der vröuden weise sin tochter wolte bringen
von Brubarz gen Waleise . kintlicher, suezer jamer gunde twingen
Kundwiramurs, sô Sigune von ir wolte.
si gebart sô senicliche, daz man noch kint darumbe tiuren solde.
si vuor gen Katelânge, Sygune diu seldenrîche.
dô entwelte si niht lânge, unz si wart bereitet werdicliche
nach vürsten kindes wis vil rîcher zierde,
als ez Kyot wol kunde, wan er bekant wol rîche kondiwierde.
daz kint sprach: < liebez veterlin, nû heize mir gewinnen
von rîcher zierde vollen schrin, der tocken vil, sô ich nû var von hinnen,
sô bin ich zuo der verte wol berichtet.
zu mînem dienste gernde sich manic rîter werdiclich noch pflichtet .>-
 <wol mich des werden kindes, noch wirde alsô versunnen!
got muez dir des gesindes in Katelâng vil jar mit dienste gunnen!
mîn sorge slefet, swenn dîn saelde wachet.
wer Swarzwalt hie zu lânde, der wurde zu scheften gar durch dich gemachet .>
dô man daz kint nû brachte der künegin zuo Waleise,
ir triwe des gedachte, wie ez der werden muoter was ein weise,
unde si des vater werdicheit erkande.
daz macht ir vundamente der liebe, di si gen dem kinde wante.
Kiotes kint Sygune sust wuochs bî ir muomen.
vur meien blickes lune kos man die mait bî tou nazzen bluomen.
ûz ir herzen bluote seld unde êre.
kumt si gen lobes jaren, sô wil ich noch ir lobes kunden mere.
swaz man an magt, an wibe zu wunsche kan gemezzen,
an ir suezem libe wart des niender siden groz vergezzen,
si reine vrucht, durchluehtic, valsches âne.
selic si diu muoter, diu si gebar! daz was Tschosiane.
nû pruefet an der staeten, der klaren mait Sygunen:
dô sich ir brustel dreten, unde ir reid val har begunde brunen,
dô huop sich in ir herzen hochgemuete.
si chunde loblich stoltzen, unde tete daz doch mit wiplicher guete.
nû sul ouch wir gedenken Herzelouden der reinen.
di kund ir lop niht krenken . mit warheit wil ich di lieben meinen,
si ursprinc aller wiplicher êren.
si kunde wol verdienen, daz man ir lop muost in den lânden meren.
mait unde witwe in jugende was kint Vrimutelles.
swer bî ir zît von tugende sprach vrouwen lop, dô hal ir lop vil helles.
daz vuor di virre hin in manege rîche.
ir werde minn verdienet wart vor Kanvoleis mit speren hurticliche.
sus pflac si beider orden, magt unde witwen tuomes.
ir werdicheit sich horden kund alsô, daz man ir jach des ruomes
an rîcheit, an geburt, an liehtem male,
durch luehtik aller tugende unde selicheit, ûf gerbet von dem grale.
wie schiet der êren rîche Gamuret von Belakane,
unde wie werdicliche er erwarp di swester Tschosiane,
unde wie er sich enbrach der Vranzoisinne,
des wil ich hie geswigen unde sagen iuch von kintlicher minne.
Anflisen zu ougenwunne ein kint was verlazen,
erborn ûz vürsten kunne unde der art . daz muoste sich ouch mazen
aller dinge, dâ von prîs verdirbet.
swenn alle vürsten werdent geborn, ir keiner baz nach prise wirbet.
dô Gamuret durch minne enpfie den schilt Anflisen,
di werde Vranzoisinne im lech daz kint . daz mueze wir noch prisen.
daz erwarp sin ware kindes sueze,
dirre aventiur ein hêrre . ez ist recht, daz ich kint durch in grueze.
daz kint sich dô niht sparnde was mit dem Anschevine.
der was zun heiden varnde, zem baruc hin gen Alexandrine.
ze kanvoleis braht erz her wider danne.
swa kint genendikeit erspehent, dâ ist ir helf, unde werdent si zu manne.
swer liehte swerte blicken sicht unde helme schroten,
daz lert vil manegen schricken, daz er varwe vehet nach den toten,
ob er ez di virre wer an sehende.
an manheit di geherzten, daz werdent, di von kinde nôt sint spehende.
di kleinen unde di grozen, di jungsten unde die ersten
werdent des verstozen . diu aventiur wil vur si alle zem hersten
ditze kint zevogte nemen aleine.
den lat iu niht versmahen, swie er noch si an witze, an jaren kleine.
sin art an prise di ganzen wil ich ein teil benennen:
von Graharz Gurnemanzen, des kindes ene isen kund zetrennen.
des pflac er wol mit tjost ze maneger hurte.
dâ hiez sin vater Gurzegrin . der lac tôt durch Tschoidelakurte.
Mahede hiez sin muoter, Ekunates swester,
voit einer pfalzen guoter, benant vil rich zer starken Perbester.
selbe hiez er Tschinotulânder.
sô hohen prîs niht werben bî sîner zît kunde einer noch der ander.
daz ich sun Gurzegrien niht vur Sigunen nande,
der suezen, valsches vrien, daz was dâ von, daz man ir muoter sande
ûz der pflege von dem reinen grale.
des muost ich si vurzucken unde ir geslechte wert, daz liecht gemale.
wan alle diet des grales sint di ûz erwelten,
hie saelic, vri helle males, unde dort zem steten prise di gezelten.
dâ quam Sygune von dem selben samen,
der wart von Muntsalvasche geset, den sit di heilhaften namen.
swar des edeln samen kraft wart bracht zuo dem lânde,
der was an prise berhaft . in viel gar ein schur ûf di schande.
dâ von Kanvoleis ist verr bekennet.
des warts in manegen zungen all der triwen houbetstat genennet.
owol dir, Kanvoleise, wie man sprîchet dîner stete
von suezer lieb kurteise, di sich ûf dir hebend ist niht spete
mit werder minne vruo an zweien kinden,
daz alle di werlt enmohte ir truopheit dar under nie bevinden.
Gamuret mit wirde hoch di kint bî ein ander
in sîner kemenaten zoch . der sueze, klare Tschinotulânder
dannoch was niht stark an sînem sinne,
unde wart iedoch beslozzen in bant sin herze von Sygunen minne.
we, daz si minne niht verbirt sô tump gen sulcher angest!
swa jugent sus begriffen wirt mit ir strite, dâ wert si aller lângest.
ob dannoch diu minne jugend bindet
mit kreften unberoubet, in alter si der krefte nieman vindet.
ey minne, dîner krefte rat, waz toug der under kinder?
wan einer, der niht ougen hât, mocht dich spuren, gieng er alsô blinder.
minne, du bist alsô maneger slachte.
alle schriber niht volschriben mohten al dîn art unde ouch dîn ahte,
sit man di religiosen beswert in der minne
in kloster unde in klosen, daz si sin gehorsam mit ir sinne
maneger ding, di si doch leistent kume.
minne twinget rîter under helm, minne ist vil enge an ir rume.
begriffen hât der minnen klus daz smal unde daz breite.
minne hât ûf erde hus, zu himel rein vur got ist ir geleite.
minne ist allenthalben wan zer helle.
di starke minne erlamet an ir krefte, ist zwifel ir geselle.
âne wankes lune unde zwivels, di beide,
was di magt Sigune unde Tschinotulânder gar mit leide.
dâ was di starke liebe zuo gemenget.
ich sagt iu von in wunder kintlicher minne, wan daz ez sich lenget.
ir schamlich zuht gebaren unde diu art ir geslechtes,
 (luterlich si wâren ûz minne erborn) di twanc si ouch ir rechtes,
daz si vil tougenlich ir minne halen,
sô lânge, daz si an libes klarheit unde an herzen sich verqualen.
der talfin an der witze kraft mocht wol sin vil wise
von maneger suezen boteschaft, di diu Vranzoiser künegin Anflise
bî im enbot dem werden Anschevine.
di warp er unde wante vil oft ir nôt . nû wend ouch si di sine!
Tschinotulânder vil dicke wart des innen.
an Gamureten vander, wie wol er sprechen kund ûz guoten sinnen
unde wie er sich von kumber kunde scheiden.
des jahen im hie di kristen, daz selbe taten dort die werden heiden.
all di minne pflegende sin unde minne an sich leiten,
di hoeren magetlichen pin unde von manheit nôt mit arebeiten.
dâ von ich dise aventiwer kunde
dem rechten, der durch herzen liep unde minne kraft ie seneder nôt enpfunde.
ûz Graswalde den vürsten di minne des gemande,
daz er mit getursten di vorchte brach unde muotes rich ernande,
sô daz er sprach: < Sigune, helfe rîche,
nû hilf mir, maget sueze, von sorgen groz, sô tuostu helfeliche.
ducisse aller zuchte, nû la mich des geniezen,
sint du von werder vruchte bist geborn, die nie kund verdriezen,
si weren helflich an der minne lone,
daz ez ir prîs gemerte . gnade, vrouwe, des selben an mir schone!>-
 <ey beamis der mine, sprich, waz du meinest.
la hoeren zucht di dine, ob du des willen sô gen mir vereinest,
daz dîn klagende bet dich mug vervahen.
du enwizzest recht di warheit, sô solt du dich gen mir niht vergahen .>-
 <vrouw, swa genad ist wernde, dâ sol man si suochen.
genade ich von dir gernde bin, des sol dîn guete mir geruochen.
werdiu gesellicheit stet wol den kinden.
unwirde ist ungenade, dâ kan di rechten genade nieman vinden .>
si sprach: < du solt dîn truren sô durch troesten dâ kunden,
dâ man dich baz gemache vro danne ich, anders kanstu dich versunden,
ob du gerst, daz ich dir kumber wende.
wan ich bin ein weise, mîner mage, luete unde lând ellende .>-
 <ich weiz wol, luet unde lânde bistu ein groze vrouwe.
ich ger niht sulcher pfande, wan daz dîn herze mich durch ougen schowe,
alsô daz ez den kumber mîn bedenke:
nû tuo der minn ir rechte, ê si beiden uns di sinne krenke!>
si sprach: < der alsô minnet, daz sin minne ist gewaere,
unde minne als ich gewinnet, als liep du mir bist unde ie were,
ob minn unde liep ein ander icht bekennet,
sô bistuz, waen, die liebe, unde bin ich licht di minne genennet,
sint dich gedanke mine in liebe kunnen sliezen
zu vröuden noch zu pine . der beider wil mich niht durch dich verdriezen.
swie doch von uns genennet wirt di minne,
sô wizze, daz ich erkande nie werder minnen verlust noch ir gewinne .>-
 <vil sueze, valsches âne, mit balsem über gozzen,
der minn du lebst in wane, ob du mich treist in herzen unverdrozzen
mit ganzer liebe stete sunder wanken,
als mir dîn munt ist jehende, daz ich dir si beslozzen in gedanken .>-
 <
Tschinotulânder, ich ger niht wan des einen.
sô nimstu rede ein ander, der sich mîn witz an minn niht mak vereinen.
minne dunket mich ein nam gehiure.
ob si mir wer bekennet unde wer si mîn, ich geb si dir zustiure .>-
 <des kan ich, werde jugende, niht gahes dich bescheiden.
minne bedarf wol tugende . swer mit hohen saelden sich wil kleiden,
der muoz di rehten minne wol bekennen.
begerstu vröuden stiwer sô muoz man dir di minne zu kunde nennen .>-
 <ist minne ein si oder ein er? mahtu mir minne bedueten?
unde sag mir, wes diu minne ger . ob si mir kumt, wie sol ich si getrueten?
muoz ich si behalten bî den tocken?
unde vlueget minne zu handen oder ist si wilde? ich kan si wol gelocken?>-
 <minne ist ein si, minn ist ein er, swer minne kan erkennen.
di minn ein di, di minn ein der, alsô hoer ich si di wisen nennen.
dirr zwei dink ist doch keim dink niht mere.
minn ist mit gewalte über kreftik gar unde über here.
ein die, ein der die minne, alsô hoer ich ir sprechen.
ir nam nach vrouwen sinne kan sich alsô bruchen unde brechen.
unde ist Amor geheizen nach den hêrren
unde Minn, ein si, nach vrouwen . sus kan diu minne slichten unde werren.
ein si, ein er, mit kreften vrunic, waz wunders kan diu minne!
si vrouw, er hêrre, Amor, der künec, unde Minne, ein vrouw, gewaltik küneginne!
wan si kunige unde küneginn betwinget.
swaz luftes, erde, wazzers lebt, daz allez nach der minne hulden dringet .>
die sueze in kindes wise sprach vil wol versunnen:
 <pfligts der wunschelrise oder badets sich in dem juncbrunnen,
daz si beide vrouwe ist unde hêrre?
macht du mir daz beweren, sô gefriesch ich nie kein wunder merre .>-
 <si mac licht wol ein vogel sin, sprinzel, turteltube,
galânder, nachtigal, merlin, kungel, sitich, âne veder strube .>-
 <ists ein schapel, vurspan oder spiegel?
ein gugel oder ein toren kap? ich vurcht, ez si der tumben toren triegel .>-
 <vrouw, di minne kan wilden, vremden unde heimlichen,
bilden unde unbilden an kinden, alten, armen unde an rîchen.
si wandelt sich alsam ein goukelschibe.
nieman lebt sô wise, der ir lune biz an daz ende schribe.
diu minne hât ie gerungen mit vrouwen unde mit mannen.
di minne kan den jungen, den alten alsô schuzlichen spannen,
daz si mit gedanken sere schuezet.
si triffet âne wenken, swaz loufet, kruechet, vliuget oder vluezet.
kintlich witze gesuezet di minne erkant von maeren.
di minne gedanke gruezet . daz mac ich mit ir selbe wol beweren.
des betwinget mich diu starke liebe.
mîn herz verstilt mir vröude unde varwe klar . ez entochte einem diebe .>-
 <
Tschinotulânder, mich twingent ser gedanke.
swenn wir niht sehn ein ander, sô bin ich an vröuden di vil kranke,
unz ich dich aber tougenlich erblicke.
sust trur ich in der wochen niht zeim mal, ez geschiht mir alze dicke .>-
 <sô darftu, sueze, reine, der vrage niht von minne.
sunder vrage, ich meine, wirt dir kunt ir verlust unde ir gewinne.
sich, wie di minne ûz vröude in sorgen werbe.
tuo der minne ir rehte, ê di minne in herzen uns verderbe!>
si sprach: < unde kan diu minne sô in di herze slichen,
daz man noch wîp mit sinne, noch mait niht ir snelheit mac entwichen.
weiz aber ieman, waz di minne rîchet
an lueten, di niht wurben ir schaden, daz si den ir vroude brîchet?>-
 <si vert gewalticliche gen tumben unde gen wisen.
ez lebt sô kunsterîche nieman, der ir wunder kunne vol prisen.
des sull wir beide nach ir helfe kriegen
mit unvergezzner truteschaft . minne kan mit wanke nieman triegen .>-
 <die edel minne wol gestalt sol ander kraft erzeigen,
denn daz ich geb in dîn gewalt mînen vrien lîp dir vur eigen.
mich hât dîn jugent noch niht recht erarnet.
under schiltlichem dach muostu mich dienen . des bis vor gewarnet .>-
 <vrouw, sô wizze, swanne mîn kraft mach wapen leiten,
mîn lîp dar unde danne wirt gesehen in suezen, suren arbeiten,
daz mîn dienst nach dînen hulden ringe.
ich wart in dîner helf geborn, nû hilf mir sô, daz mir an dir gelinge!>
ditz was ein anegenge der kinde geselleschefte.
zuhant darnach unlenge Pompeirus hin vur Baldac mit krefte
sine starke hervart het gesprochen
unde Ypomidon, der werde . von dem wart manic roerin sper zubrochen.
Gamuret der milde des endes vil tougen
mit sin eines schilde kert, unde het doch groze kraft an lougen,
wan er pflac wol drier lânde krone.
diu minne jagt in an den re, den enpfienc er von Ypomidone.
Tschinotulânder vil leide was zer verte.
Sigunen blic, der glânder, unde ir minne im al sin vröude werte.
doch schiet er von danne mit sînem mage.
daz was Sygunen herzen nôt . in riet diu minne ûf des trurens wage.
der junge vürste urloup nam zer maget tougenliche:
 <wie gelebt ich zît sô lobesam, daz dîn minn an vrouden mich gerîche?
vil lichte mak der tôt uns ê gescheiden!
nû wunsche mir geluckes, sueze magt, wan ich muoz in di heiden .>-
 <vil lieber vruent, ich bin dir holt . nû sprich, unde ist daz minne,
sô bin ich gernde dînen solt mit wunsch ot iemer mê nach dem gewinne,
der uns beiden hohe vröud erwerbe.
ez brinnent alle wazzer, ê diu liebe minhalp verderbe!>
vil liebez liep beleip alhie, werdez liep vur dannen.
gehoeret wart ûf erden nie von wiben noch von maenlichen mannen,
di sich herzenlicher kunden minnen.
des wart sit an Sygunen bî der linden Parzifal wol innen.
Gamuret ûz Kingrival huop sich dan verholne
von magen, mannen sunder twal . den allen was sin vart di verstolne.
wan zweinzik kint von hoher art kurteise
unde ahzic werder knappen zu sîner hant er im erwelt zer reise.
vunf schoene ors unde goldes vil, von Azagouc gesteine,
im volgte ûf der verte zil mit sînem schilt, ander schilt deheine.
durch daz solt ein schilt geverten kiesen,
daz im heiles wunschte ein ander schilt, ob dirre kunde vliesen.
sin pantel wart verkeret . von zobel ein anker tiure,
des wart sin schilt geheret . alsô in recken wise vuor der gehiure,
hie vor sô kostebere unde lobes rîche.
dar under nimt er ende vor Baldac mit tjoste hurticliche.
ze herzelouden urloup nam Gamuret, der werde.
sô gar der triwe ein bernder stam wirt niemer mer geborn ûf al der erde,
noch getriwer wîp, als si bescheinde.
von ir zweier scheiden wart jamer, den vil ougen sint beweinde.
dô sprach er durch ir weinen: < vil liebez wîp, dîn êre
bevilh ich got, dem reinen!> er gesach si leider niemer mere.
si bevalch in got mit manegem sueften tiefen.
ir herze seit ir kunftig nôt . ey, waz trehen von ir ougen liefen!
Gamuret di reinen troste guetlichen.
er sprach: < du solt niht weinen . in einem halben jare sicherlichen
kom ich wider, let mich got bî libe .>
des trosts ir sorg ein teil entslief . sus schiet er von dem wiplichen wibe.
des was si ûf gedingen etwenne vro, doch selten.
si kund mit sorgen ringen . des muost ir triwerîcher lîp engelten.
sin ubervart ir herzen kom ze unheile.
von sînem tod ir vröude starp . man gesach si niemer vro noch geile.
ir minne, di herzenliche, was worden noch niht vremde.
si was der liebe rîche . im gap di edel küneginne ein hemde,
blânk siden, alsô ez ir blenke ruorte.
ez ruorte ouch etwaz brunes . den puneiz vur Baldac er ez vuorte.
der bewegen alles pines gen heidenschefte kerte,
der werde sun Gandines, durch den man wazzers vil ûz ougen rerte,
dô man horte, wie sin vart nam ende.
sin prîs wirt niemer mere getoufter diet noch heidenschaft ellende.
si muezen in erkennen, er mac dâ niht veralten.
von During dem genennen man êren jach, di wunsches kunden walten,
swa man hort von sinen genozen sprechen,
di vor im hin gescheiden sint . wie kund sin lop sô verre vur si brechen!
daz red ich wol mit warheit unde niender nach wane.
nû sagen sine wirde breit, des vürsten junc, ich mein, ûz Graswaldane,
wie den Sygune twank, sin kuesch amie.
si zoch im vröud ûz herzen als ûz den bluomen zuecht di suez die pie.
sin liepliche siecheit, di er truoc von der minne,
sin hochgemuete gar versneit an steticlicher vrouden gewinne.
daz twank den Grahardois vil maneger pine.
er dolte sanfter sterben als Gruzegrin von Monabogrine.
wirt mer hurt mit tjoste von sper brechens krache
durch schilde braht mit koste von sîner hant? zu solchem ungemache
ist er zu kranc, swie stark in minne krenke
unde sin gedank nach liebe unvergezzenlichen sô gedenke.
swenn ander kint, di jungen, zu veld oder an strazen
punierten unde rungen, durch senede nôt sô muoste er daz lazen.
minne in lert an steten vröuden siechen.
swa kint niht mugen ûf sten, dâ muezens erste an den benken kriechen.
nû lat in hohe minnen, sô muoz er hoch gedenken,
nach hoher wirde sinnen, wie im kunne valscheit verkrenken
sin werder prîs in jugent unde in alter.
ich weiz den vürsten, solt erz lernen, man lerte einen pern ê den salter.
Tschynotulânder het der noete vil verborgen,
ê daz der werde Gamuret inne wart der helbaeren sorgen,
daz sin nehster mac sus rank mit kumer.
er qual durch di wochen zaller zît, den winter unde den sumer.
von angeborner, hoher art sin wunschlich geschicke,
sin vel, di liehten ougen zart, unde swa man kos des antlutzes blicke,
daz schiet durch nôt von luter varwe glânze.
des twank in durkel wenken niht, niwan staete liebe, di ganze.
Gamuretes witze vil sere was betwenget
von der minne hitze . wan im het ir asang besenget
sin luter vel, daz ez im truoben kunde,
wan daz er minne helfe bekant unde ouch ir twingeliche stunde.
swie listic si diu minne, si muoz sich enblecken.
swer gen ir spehende sinne treit, dâ kan ir kraft sich niht verdecken.
si ist ein winkelmez, hoer ich si zihen.
si entwirfet unde stricket waeher danne spelten oder drihen.
Gamuret den selben pin erkant unde all die swere,
daz der junge talfin ûz Graswald was vröuden alsô lere.
er nam in sunder ûf daz velt von strazen:
 <wie vert sus Anflisen knab?> sprach er, < sin truren kumt mir niht zemazen.
ich trag di wâren pflichte gelich dîner pine.
roemisch rich zu nihte mir waer, unde atmerat der Sarrazine,
di mochten mit ir rîcheit niht erwenden,
swaz dich an vröuden twinget . daz muoz ouch mich an allen vröuden pfenden.
ich spur an dir der minne pflicht zu groz mit all ir lage.
hilstu mich dîner tougen icht? sit daz wir sin sô nahen gemage
unde beid ein verch von ordenlicher sippe,
baz dann von der muoter, di dâ wuochs ûz stelhaftem rippe.
hilstu mich dîner tougen baz? dâ mit ist al geseret
mîn herze, daz dîn herz ie was, unde hât sich dîn triwe geuneret,
ob du mir sô groze nôt entwildest.
daz zimt niht dîner staete, ob du sô wanklich gegen mir unbildest .>
dem werden Anschevine sult ir des wol getrowen,
daz er dem neven sine vil gerne half mit triwen unverhowen.
er sprach: < wie hât dîn antlutz sich geloubet
der sunnen varwen blicke! di minne an dir sich selben gar beroubet .>
daz kint sprach vorchticliche: < sô si mîn gedinge,
daz dîn helfe rîche unde ouch dîn zorn mich dâ von icht dringe.
ich hal durch zuht vor dir al mînen smerzen.
nû muoz ich dir Sygunen nennen, diu hât gesiget an mînem herzen.
du macht wol ringen mir di bant des lastes ungefuege.
nû wis der Vranzoisinn gemant, ob ich dâ mit dir iht sorgen truege?
gib mir werden trost, nim mich ûz krenken!
sô swer ein lew in slafe nie wart als mîn wachendez gedenken.
ouch wis gemant, waz lânde unde mers ich mit dir strîche.
mê liebe mich des mande, dann ich durch aremuot von heim entwiche
unde Anflisen mîner werden vrouwen.
des sol ich alles geniezen . nû la dîn helfe, hêrre, an mir schowen!
du macht mich wol entstricken ûz slozlichen banden,
sol iemer schilt erblicken ob mir under helm in vremden lânden.
mak dâ mîn helflich hant nach prise ringen,
sô wis mîn vogt di wile unde ner mich vor der mait Sygunen twingen!>-
 <ey kranker knab der krefte, waz waldes ê muoz swinden
von dir mit ritterschefte, soltu der ducissen minne bevinden!
wan ir minne ist teilhaft ordenliche.
si erwirbet ê mit ellen der selige danne der zagehafte rîche.
doch vrew ich mich der hoehe, al dar dîn herze stiget.
nie boum von stam der zoehe mit esten wart sô lobelich gezwiget.
si luehtik bluom in walde, ûf heide, an velde!
hât dich mîn suezez muemel betwungen, sô wol dich der lieben melde!
saf minneberndem rise, ursprink minnen bluete!
nû erbarmet mich Anflise, di dich mir lech durch ir wiplich guete
unde zoch dich recht, als ob si dich gebaere,
unde het dich an ir kindes stat als liep du ir noch bist unde ie were.
Sigunen muoter an prise was in dem geruefe,
daz got mit kunste wise, mit willen wol ir klarheit geschuefe.
Tschosianen blic, der sunnenbaere,
den hât Sigun, Kiotes kint . des jehent ir bekantliche mere.
Kyot, der prîs bejagende in scharflicher herte,
der ist nû jamer tragende . Tschosianen tôt im vröude werte.
ir beider kint ich hie mit warheit grueze:
Sygun ûf sigehaftem wal, dâ man welt meide kuesch unde ir sueze.
di dir hât an gesiget sô, sol sigenuft erstriten.
mit dienstlichen triwen ho wil ich des willen nû niht lânger biten,
in dîn helf bring ich ir werde muomen.
Sigunen glânz dîn varwe erblueen sol nach bliclichen bluomen .>-
 <owe Sigun, di klare,> sprach Tschinotulânder,
 <du gist mir hitz vurware mer dann der Agrimont dem salomander,
der zallen ziten lebet in dem viure!
danne sueze dîner varwe, sô duhte mich, du werest ungehiure .>
Gamuret den suezen bat al sin truren lazen:
 <si sol dir senftez gruezen bieten, daz dir baz noch kumt zemazen.
du solt alsus niht quelen in solcher swere.
durch mich unde durch Sigunen bis wol gemuot bî lueten vröudebaere!>
der talfin sunder riwe begunde alsô nû sprechen:
 <mir wil dîn hohe triwe aller sorgen bant vil gar zebrechen,
sint daz ich mit dînem urloube minne
Sigunen, di mich roubet an vröuden unde an vroelichem sinne .>
er mocht sich, ob er wolde, vil hoher helf vermezzen,
der dâ vil kumbers dolde . nû sull ouch wir der noete niht vergezzen
an Kyotes kinde unde Tschosianen.
di het an senedem kumber teil unde muost sich aller vröuden anen.
di vurstinn Sigune vil sere was betwungen
mit starker minne lune het ir gedank vil lâng unsanft gerungen,
daz siz vor ir muomen helen wolde.
di künegin wart innen mit herzen schricke, waz Sigune dolde.
recht als ein towik rose var, alnaz von der roete,
wurden ir di ougen klar, unde allez ir antlutz enpfant der noete.
iedoch sô kund ir kuesche niht verdecken
di kintlichen liebe, daz si qual nach kintlichem recken.
di küneginne sprach mit zuht durch wipliche triwe:
 <owe Tschosianen vruht, ja het ich vil manic ander riwe,
der ich pflac hin nach dem Anschevine!
nû wehset in mînem herzen ein niwer dorn von dîner grozen pine.
an lânden unde an lueten, sprich, waz dir werre?
ob dir si trost der trueten unde aller mîner mage sô verre,
daz du deheiner helfe maht erlângen?
war quam dîn liehter sunnen blic? wer hât den verstoln dînen wangen?
ellende maget schone, nû muostu mich erbarmen!
bî drier lânde krone sol mich nieman nennen wan di armen,
ich gelebe danne, daz dîn kumber swinde
unde ich di rechten maere der warheit aller sorgen dîn bevinde .>-
 <sô muoz ich mit der vorchte pflicht di warheit dir kunden.
hastu mich dest unwerder icht, sô kan dîn zuht an mir sich versunden,
sint ich mit nihte kan dâ von gescheiden.
wis mir genaden rîche, suezez muemel, daz zimt wol uns beiden.
got lon dir, selden rîche! swes muoter ie ir kinde
mit zarte minnicliche erbot, di selben triwe ich an dir vinde
mit stete ganz, ich arme, vröuden kranke.
du ergetzest mich ellendes . dîner wiplichen guete ich des danke.
dîn rat, dîn trost mir bieten sol helfe rich unde hulde.
kanstu dich triwe nieten, sint ich algernde nach vruende kumber dulde
unde vil quelhafter nôt? daz ist unwendik.
er kuppelt mîn wilde gedank an sin seil, al mîn sin ist bendik.
ez wart ûf mer geworfen nie ûz koken noch ûz kiele
ein anker alsô swer, der ie zetal durch wac sô tiefe geviele,
als mîn herz in jamer ist versenket.
ez nert ein klein gedinge, daz ez vor tode alsam ein hase wenket.
ich hân mîn abent schowen ûz venstern über heide
unde gen den liehten owen nach liebem vruende spilnder ougenweide.
dazt gar verlorn . er kumt mir al ze selten!
des muezen mine ougen vruendes minne mit weinen tiure gelten.
ûz venster sunnen glesten gen ich an di zinnen
unde warte osten, westen, ob ich des iender mochte werden innen,
der mîn herze lânge hât betwungen.
man mak mich vur di senden alten zelen, unde niht vur di jungen!
ûf einem wilden wage var ich dann ein wile.
der warte setz ich lage verre mê denn über drizic mile,
ob ich mochte gehoeren solche mere,
daz ich durch mînen suezen, klaren, jungen vriunt sus nôt enbaere.
war kom mîn spilnde wunne guot? wie ist sus hin gescheiden
ûz mînem herzen hoher muot? ein owe muoz volgen uns beiden.
daz sine wold ich gerne vur in liden.
ich weiz wol, daz in wider jagt sende nôt, swie lâng er mich kan miden.
owe, swenn ich entslafen bin, sô kumt er mir vil dicke,
sô bringt er in daz herze mîn di vil suezen, minniclichen schricke.
sô wirt erniwet aber mîn altez truren.
ûf mîn vlustlich sorge mocht man vur sturme einen turen muren!
owe, sin kumft, sin werder gruoz ist leider mir zu tiwer,
nach dem ich dicke erkalten muoz, unde darnach, als ich laege in glueendem viwer,
alsus ergluet mich Tschinotulânder.
mir git sin minne hitze als Agremont dem wurme salomander .>-
 <owe>, sprach diu künegin, < du redest nach den wisen.
wie ich an dir verraten bin! ich vurchte di Vranzoisin Anfelisen,
daz si hab ir haz an mir gerochen.
al dine witze rîchen wort, di sint ûz irem munde gesprochen!
ûz Graswalde di jugende ist hoher lânde vürste.
sin kuesch, sin edel tugende getorste ernenden niht, daz sin geturste
in solcher jugend nach dîner minne spraeche,
ob Anflise, di Vranzoisin, ir haz an mir mit hazze niht enraeche.
di zoch daz selbe kindel, sint ez wart brust enpfueret.
durch triegens under windel gab si licht rat, der dich unsanfte rueret.
wiltu im vröuden vil unde dir erwerben,
sistu im holt, sô ziere den lîp mit vröud unde la in niht verderben.
biut im daz zu wirde unde la di werden klaren
kinne, ougen, wange mit girde . wie stet ez alsô kintlichen jaren,
ob sô liechtez vel dâ bî erlischet?
du hast den last der sorgen zevruo in dîn kintlich vrucht gemischet.
hât talfin dich geletzet an vröuden unde verderbet,
in vröude wider setzet dich sin lîp . vil selde ûf in erbet,
di het sin vater unde der talfialte
unde Mahede, sin muoter .> di künegin ir muemel niht enschalte.
 <ich klage, daz du vröuden bar sô vruo bist sin amie.
du wilt den kumber erben gar, des pflac Mahed nach talfin Gruzegrie,
als ez vil dicke ir ougen hant erfunden,
daz er den prîs bezalte in lânden vil mit helm ûf gebunden.
der talfin mit werder zuht an prise muoz ûf stigen.
er ist geborn von der vrucht, di niht ir prîs liezen nider sigen.
er wuochs vil hoch gestrecket an di lenge.
nû hilf, daz im sin vröude icht ander sorgen über dich verhenge!
ob dîn herz hie wurbe mit vrouden, daz er lache,
ich wene, daz niht verdurbe . wie schickt er sich gen schiltlichem dache!
ûf sin dach wirt zeher vil gereret
mit vanken, di dâ springent von swerten, dâ sich viurin regen meret.
zer tjoste entworfen rîche ist er, zewunsch gemezzen,
sin antlutz menliche, doch wibe sueze unde zartheit niht vergezzen.
ez wart nie reiner vrucht, als ich erkenne.
sin blik dîn ougen suezen sol . ûf minnegelt dîn minne ich im nenne .>
alda was minne erloubet mit minnebant beslozzen.
der minne vil unberoubet was ir beider herze unverdrozzen.
 <owol mich, muome,> sprach di herzoginne,
 <daz ich den jungen Grahardois mit urloub vur al der werlde minne!
genigen alaterre si erde, lând unde lufte,
dâ Grahardois vil verre inne wont mit kintlicher gufte!
ey, gewinnet ritterschaft sin ellen,
des muezen sper engelten! sin tjost beginnet etlichen vellen .>
nû laze wir di jungen, di suezen, di klaren
der minne kumber stungen, dâ mit si kunnen suoze gebaren,
unde sprechen von dem jungen talfine
ûz Graswald, wie ez dem erge, unde Gamuret, dem werden Anschevine.
der vant Ackerinen zu Baldac werdiclichen.
sin kraft dâ mochte schinen, wan er hete manegen künec rîchen.
die enpfiengen all von sîner hant ir krone
unde vuorten werde ritterschaft gen der kunige kumft von Babilone.
über al daz her die maere mit vröuden man dô horte,
wie schon er chomen waere, der vor Alexandrie den poynder storte,
dâ manege schar gedrungen er zefuorte:
 <er wil ouch Baldac vrien, des sper sô manegen schilt unsamfte ruorte .>
mit vröuden wart enpfangen der kiusche, muotes rîche.
den baruc niht belângen des kunde, er but im wirde wirdicliche.
wan sin kunft nam er zu rîchem troste,
daz in sin kraft, sin ellen vor heimsuoch der soldan wol erloste.
die stolzen Babilone Baldac suochen wolden.
dâ gen sô het sich schone der baruc unde di sine, als si solden,
bereitet, daz er si mit strit enpfienge.
let mir got di stunde, sô hoeret, wiez in beidenthalp ergienge.
Gamuret man schone dô seit ir beider kriegen,
durch waz di Babilone den baruc niht mit strite wolden triegen.
des kunde nû den werden niht betragen,
er horte gerne mere von endehaften dingen âne vragen.
ditze maer anhebende im was ein rîter wise,
der sich mit spehe gebende des libes was gen Babilon nach prise.
den was er gar unz an ein ende ervarnde.
er kunde vil der sprache, dâ von was er den baruc ie der warnde.
in Syria dem lânde lit ein stat sô rîche,
Ninyve, di bekande, lânk drier tageweide vollicliche.
die nam der baruc den ûz Babilone,
den hoch gemuoten kunigen Pompei unde sînem bruoder Ypomidone.
di was ûf si geerbet mit rechte her von alter.
darumbe wart verderbet sô vil der Sarrazine ungezalter.
noch minner kan ich witwen unde weisen
gepruefen, di dâ wurden von uberkraft ir stritlichen vreisen.
in wart ouch erbeteile verlân zu kleinem guote,
ir selden gar zunheile, ich mein, ir groz unrecht mit ubermuote,
daz si begerten gotlicher êren.
den man malt sam moren, der kan ez in zespotte wol verkeren.
von rîcheit aller vruchte birt alda di erde
genuhtsam . aller genuhte ist Kaldea daz lânt in hohem werde.
dâ von hât hochfart ie dâ zuo betwungen
al di dâ kunige wâren, daz si nach gotlichen êren rungen.
Jerusalem geselle des himels ist mit schrifte,
unde Babilon der helle, dâ von daz hofart ie dâ wunder stifte.
tohter von Syon sint got di naehsten,
unde di von Babilone sint vor got unwert unde gar di smaehsten.
ûf erde nie vremder geste wurden himels trone
von hofart uberleste danne Lucifer unde di von Babilone.
ir lon der ist zer helle wol ebenrîche,
wan si mit zoubers kreften wolten gotes kreften sin geliche.
swie hohe si sich brutten in hochvart mit gewalte,
mit vieber unde mit schutten, di hohe trinitat si dicke valte.
etlichen macht sin hochvart zeinem rinde.
Nabuchodonosor geschach di rach von got alsô geswinde.
von mir sint unerzeiget alle di gotes rache,
wie er di hochvart neiget . ich muoz nû keren ûf ein ander sprache:
wie Ninive den Babilon enpfuere
unde sich der baruc underwant . geloubet mirz, als ob ich drumbe swuere.
Ninive den recken gelegen was zu verre.
ir gewalt ez niht erstrecken mit scherme kund durch al der heiden terre.
andern kunigen lac si wol zu mazen.
Demetron von Mesepor wolte die von Ninive besazen.
di soldan offenbare in heten dar gesetzet,
dem atmerat zevare, daz er alda von im wurde geletzet.
daz botenbrot beleip gar ungewunnen.
swer beren mit dem hasen jagt, der mac sich geluckes wol verkunnen.
er twank si maneger zinse, di si im ofte wagen.
noch herter danne vlinse duht er sich von vruenden unde von magen.
gesament dienten im vil dienestliche
durch lehenunge ir krone dri unde zweinzik künec ertwungenliche.
des want er di von Ninive gewalticlichen drucken.
des wolden si niht dulden mê, wan si begunden an den baruc rucken,
der beider herschaft pflac gewalticliche.
babest unde keiser was er von art über alle heidenschaft sô rîche.
über al niht gar gesundert di heidenschaft sich stucket.
wer ist nû, den des wundert? den laz ich druz, ich hân michs angezucket.
di von Egipten unde von Babilone,
ir gelouben secte ist mit ir goten ûz gesundert schone.
die von Egipten lânde betent an merwunder.
wir kristen ez vur schande hân durch recht, daz si alsolchiu kunder
hant zu got, unde si got hât gebildet
mensche nach im selben . wie ist ir menschlich sin alsô verwildet!
sô sicht man ouch die Kriechen in menschlicher huete
an rechter wisheit siechen . si betent an daz vihe unde di luete
unde manege tier, di zam unde wilde loufent.
der liste vunde meister, nû sehet, wie sich mit torheit di verkoufent!
aller liste vunde in Kriechen sint erfunden,
unde lebent doch mit sunde . dâ von sint list unde witze underbunden.
mit hohen listen sint vil manege toren,
di mille artifexe gelichent sich, ich mein, dem helle moren.
di von Babilone betent an di sunnen
unde sich gotlicher krone wellen dâ bî selbe niht verkunnen.
si sint verirret in swacher goukelfuore.
ein leitebrack ist wiser, der hebt von art sich selben ûf di ruore!
alsus ist underscheiden ir sekte ungeliche,
der wilden, toerschen heiden . daz kumt uns kristen doch vil selicliche.
si liezen uns vil selten sunder striten,
wan daz sô maneger hande si kriegent umb ir gelouben an allen siten.
nû lazen si gelouben alsô vor manegen jaren,
di tumben unde di touben . wir kristen sullen kristenlich gebaren
durch den, nach dem wir sin benennet kristen.
der himel unde erde waltet, der mueze uns vor ungelouben vristen!
der baruc hât daz groeste der drier stucke teiles.
in heidenschaft der hoeste ist er unde atmerat gar sunder meiles.
ûf vur Mesepor vuor er mit krefte
unde vienc in mit gewalte bî sîner dri unde zweinzik kunigschefte
in einem sturme herte, dô si zusamne kamen.
mit grozem ungeverte si zebeiden siten schaden namen.
daz was dâ von der baruc si was sparnde.
der sine vinde smahet, der wirt an sinen vruenden missevarnde.
nû kunden strites varen di Mesepor genendic,
wan si dâ geste wâren . unkunde wirt noch lichte widerwendic.
daz kumt von halscharlicher tete vorchte.
di minner kraft der geste an maneger stat di merer gar entworchte.
nû was ez Demetrone dem gelich ergangen.
selb sehste truog er krone . di wurden in dem strit mit im gevangen.
ouch komen ir dâ viere von dem libe.
amasur unde eschelier unde emeral ich ungezalt belibe.
di andern gar mit vluhte wurden wegeschiehe.
er ist unrechter zuhte, swer niht gevehten muge, daz er vliehe.
gevangen git sich ê der ellensrîche,
der hohe er besorget, dâ von di vluht icht zageheit geliche.
nû wurden si zurate, di dâ vuoren vluhtik,
under in vil drate: < der baruc ist sô maneger êren zuhtic.
wir tragen werdiclicher unser krone
von dem atmerate danne von dem kunige Demetrone .>
vil schier alsus gebaren di werden sach man alle.
ir manege entrunnen wâren . di wurden irre in vluhticlichem schalle.
daz muost nû sin . di kunden widerkeren
ûf Ackerins genade . seht, der enpfienc si wol mit grozen êren.
si rieten Demetronen, daz er zu Akerine
von den Babilonen kerte, daz weren al di selde sine.
daz duchte gar enwicht den muotes herten.
er wante, daz in losten di soldan mit gewalt in hereverten.
si buten im ûf di rîche vil zuchticlichen schone
unde woltens ordenliche von Ackerin durch mannes kraft ze lone:
 <wan ir uns habt zunrecht an uech ertwungen.
sit ir des niht lobende, ez muoz doch sin gesaget unde gesungen .>
ouch suochten gnade sine di dâ gevangen wâren,
daz si gen Ackerine wolten iemer dienstlich gebaren.
waz touk di rede mer, wen daz si giengen?
ir kuniclichen orden mit zepter si von Akerin enpfiengen.
als nû di Kriechen wilde vernamen dise mere,
si truogen zornes bilde unde swuoren bî ir stuelen offenbaere,
vrid unde suone waer iemer ungeworben,
unz daz von Baldac were der voit an allen êren gar verdorben.
si hiezen brieve schriben von lânde hin zu lânde,
daz nieman solt beliben, den man an werdicheit zu nôt erkande.
alsus wart ir hervart dô beschriet
in sehs witen lânden, di in von art unde erbe wâren gevriet.
Kaldea daz eine, von grozer gulte rîche.
an rîcheit ouch niht kleine was Sennaar, daz ander werdicliche.
Mesepor, Sicilje, Lammarene.
mit schrift ist unverendet ir gelt . daz sehste heizet Sabritene.
zwei unde sibenzic houbet vur di soldan giengen,
des namen unberoubet, daz si kunclich kron von in enpfiengen.
den wart di herevart geboten sunder.
bedarf ir schar iht wite, sô si gesamnet wirt, daz ist niht wunder.
wie dise kunige rîche mit namen sint genennet,
alle sunderliche unde ir lânt, di aventiur bechennet
tuotz her nach . ich wird ez hie niht sagende.
etlichen sin amie benamt, ob si dâ wirt sin sterben klagende.
swa liep von herzenliebe vert ûf lânge reise,
der herzen under schiebe wirt ez, ein gluende gluot mit bernder vreise.
betwungen liebe kan sich uzen zeigen.
ein ouge wise erkennet wol vur kupfer golt, ist ez sin eigen.
di heidenschaft der wite ist kristen ungeliche.
dâ wider nieman strite, daz si dâ hant sô vil der kunichrîche.
ein acker treit in mer dann uns hie viere.
wurze, golt, gesteine hant si vil unde aller rîcheit ziere.
driu jar, sô lac di melde, soldens sich bereiten
ze Rackau ûf dem velde . daz hiez man mit paulunen uberbreiten.
berg unde tal wart dâ von in bedecket.
sô vil unkunder geste het einen armen wirt vil licht erschrecket.
dise rede geschehende was vor Gamureten
von den, die ez dâ spehende wâren unde ez wol erkunnet heten,
als ich nû hie Rackau, daz velt, benande.
von danne si dô kerten . dô was di samnunge ûz ir aller lânde.
ze varn si heten wite, der mile manik hundert.
durch daz vil lânge zite di Marrocheise ir strites wâren gesundert.
gebiten was ir wol nach grozen êren.
si kunden ritterlichen luete unde ors vil arebeit dâ leren.
olbende, helfande, der kaemelin ein wunder,
si vuorten ûz ir lânde, geladen wol mit manegerhande kunder,
spise vil unde uberkraft von golde,
geschutze unde ander soume, des man zu lânger verte haben solde.
karratschen ouch dâ giengen, darinne di starken ure.
dar ûf si umbeviengen ir sturm vanen vest alsam ein mure.
were darumbe giengen hoch mit zinnen.
mit sturmlichen hurten kein dink alda den vanen mochte gewinnen.
dromendare, mule, vil wegen ûz gerustet.
ez nem den baruk grule, solt er solche rîcheit hân verkustet.
al kristenheit diu wer zu krankem gelde,
solden siz erziugen, mich triege danne der aventiure melde.
dô si gen Baldak zogten mit manegem rîter kuene,
di panier hohe vlogten, gel, brun unde wiz, bla, rot, sô grase gruene.
ir schild, ir helme gaben glast di virre.
swer si suochen wolte, der wart in rasten sechsen ir niht irre.
ob tusent, tusent sunnen zeschirben weren gestucket
unde alsô gluende brunnen sich heten ûf ir wapenkleit geflucket,
solch glesten sach man glenzen, glotzen, glitzen.
daz brehen gen der sunnen muost vil manic liehtez oug entsitzen.
drie mile unde niht naher zu Baldac si nû mochten.
di lazzer unde di gaher wart dâ zwischen ponder vil gevlochten
weder zeturnei noch zevesperie,
niht wan ûf todes gelten . dâ wart vernomen manic sunder krie.
di Kriechen sunderlinge schriten < Modiente>
durch des namen ringe . der selbe ruof, der wart dâ wol kriente
lute erschellet gen den Marrocheisen.
di Baldac niht vergazen in maneger strenge toetlicher vreisen.
di von Damaschone schriten < Mazadane>
bî den von Babilone . di wâren gar in ubermuetem wane,
sô daz si ducht, in solt der sic gevallen.
swer hoher wird ist gernde, der sol ûf unverdientez lop niht schallen.
wie manegerhande krien hal ûz ir aller sprachen,
kund ich daz erschrien, unde wie si vuoren ûf stupfel unde ûf brachen,
sô hete unmuoze mir ir nôt bevolhen.
amasur unde eskelier wart dâ in der molten vil betolhen.
des ich hie bin der jehende von strit, daz ist zu nihte.
her nach wart ez geschehende . in ist noch Baldac verre an der gesichte.
iedoch begunden si nû vaste nahen.
snellich wart vur gerennet von den, di herberge wolden vahen
den Kriechen, di mit krefte hie manic tusent brachten
werder ritterschefte, dâ mit sie Akerine wol gedachten
ze tuone grozen schaden umb ir schande.
si naemen im daz baruc amt mit gewalde gar zu sînem lânde.
der hete sich ê wol seine gen ir kumft bereitet,
dazs in niht vunden eine . sin here was mit zal gar ungereitet.
manic schar im volgte ûf di heide,
ûf strites gegenreise, dâ von diu wîp gewunnen jamers leide.
man sach zu beiden siten vliegen ûf dem gevilde
manegen vanen witen unde dar under manic zimier wilde,
di sit ir schin verlurn von viwers vlângen,
di si mit scharfen swerten ein ander hiwen ûz herter helme spangen.
manic ors mit rîchem dache sach man von den vrechen
leben mit ungemache . di Ypomidon sin laster wolden rechen
unde Pompei, di helde sich dô scharten
mit manegem rîter jungen, di durch prîs ir leben niht ensparten.
gehoeren unde gesichte wart dâ verjagt ûz merke.
mit maneger doene pflichte wurren sich di panier dâ mit sterke,
dâ mit ouge unde oren wurden irre.
ir aller sunder krie unde sunder taete in allen was ein wirre.
die Kriechen ûz ir lânden vil vürsten brahten schone.
ez enpfiengen von ir handen mit zepter zwen unde sibenzic kunige ir krone,
der ieclicher manegen rîter vuorte,
di wol getorsten striten . ey, waz man tamburen vor in ruorte!
der baruc unde di sine komen mit heres vluete.
man hort dô von busine luten krach . als ob ein heide erbluete,
wart gevar vil witen daz gevilde,
dô si zein ander brachen . dô wart durch stochen beidenthalp vil schilde.
dar an mocht man schowen vil seltsene kunder,
erdacht durch di vrouwen, tier, vogel, vische, wurm unde ouch merwunder,
wild unde zam gemachet harte spehe.
ez wart alda zefueret durch wîp, daz ez zestrewet lac vil smehe.
man sach dâ wol ersprengen manic ors von rabine
unde liehte helm erklengen an schildes orte . Pompeius unde di sine
dem lufte santen manic drum mit krache.
ein don gienc von der hurte, sam al die wolken bresten als ein spache.
ouch werten sich mit grimme der baruc unde di sine.
ir ruof unde ir stimme was bitter gar, wan mit vil scharfer pine
gulten si sich durch di liehten schilde
mit maneger tiefen wunden . si valten manegen tôt ûf daz gevilde.
ûz der witen Akratone ein burcgrave rîche
vor den von Babilone ob maneger schar vuor er genendicliche,
vor zegelicher vorchte wol gefriet.
vil storie, geletzet von strites uberleste, wart gedriet.
ir chom ouch vil an zesse . getusset wart ir wunder,
als obs in einer presse betwungen weren . samt unde niht besunder
vuoren si mit kraft, ê si durch brachen
di werden Marrocheise . iedoch di Baldakone daz wol rachen.
ietwederhalp niht selten wurdens underdrungen.
entlihen unde gelten, den wehsel triben alte unde ouch die jungen.
hie dis entwichen, aber danne koberen,
dâ mit deweder gesigeten, wan hiute di nidern, morgen dann di oberen.
vertriben unde ervochten wurden ors unde luete,
dazs über al niht mochten unde vil koume lebten in der huete,
als man di nacht di erde sach bedecken.
der wart mit nôt erbiten in beiden hern von zagen unde von recken,
piz daz man ie den morgen sach glesten durch di lufte.
sô muosten aber sorgen di ellens rîchen mit vil kranker gufte.
beidenthalp wart dô ein vrid geworben.
ir striten wer âne êre, sint luete unde ors an kreften wer verdorben.
sich huop ein kunrieren über al dâ von den vrechen,
von ezzen, von bullieren, daz si den andern morgen mochten zechen
werdiclichen prîs oder an dem dritten,
als si den vrid ie wurben unde si ir selbes kraft mohten erbitten.
daz triben si di lenge wol ganzer wochen viere.
mit vrid ein undervenge si liezen beidenthalp durch di kunriere
etwenne al durch unde durch di ganzen wochen,
daz nie kein vesperie noch turnei wart dewederhalp gesprochen.
sie het ein toetlich ernest sô beidenthalp besezzen,
dar ûf si aller gernest ir kraft begunden wegen unde mezzen,
daz si den tak di lenge tueren kunden.
swenn vride nam ein ende, swer danne krefte wielt, di wart dâ vunden.
den strit si aber hebende an einem tage wâren.
ir hurte chraft was gebende, als ob ein wint wolt aller werlde varen
unde durre weren boume zuo den esten.
über al daz wit gevilde ûz manegem walde kunden sper dâ bresten.
vil hurticlichez kriegen von helden wart erzeiget
mit triwen sunder triegen . ez wart mit voller wage dar geseiget
nach tjoste dringen, slahen, hurten, stozen.
etlicher mohte kleine gehelfen sînem nehsten husgenozen.
wer den unde den dâ valte, ich mein niht wan di werden,
ich binz der ungezalte, niwan di Gamuret alein zer erden
brahte mit dem swert unde mit der tjoste.
dâ heten Kriechen wilde, dann er alein, mit sic erworben koste.
den baruc wol des ersten si heten uberwunden.
zem hoehesten unde zem hersten mazen in di vremden unde di kunden.
swaz ieman anders werdicheit dâ hete,
der wart über al vergezzen . di wirde gabens alle Gamurete.
swie doch dâ maneger were des muotes unberoubet,
der manheit wirdebere, von dem vil werder rîter wart betoubet,
der wirt niht vil alhie von mir genennet,
durch daz zu beiden siten dewederhalp niht siges wart bekennet.
sehet, wie in schur mit gufte varen di doner strange
zeblicken durch di lufte, alsô sach man entwer in dem gedrange
den mit dem anker brechen durch di dicke.
mit kraft an allen enden gap ie sin wapen sunnen liehte blicke.
man nam zu beiden siten niht wan den tôt zu burgen.
vil manegem warp sin striten dringen, slahen, treten, sere wurgen.
des wart verweist vil manic vriwendinne
ir herzenlicher wunne . dâ valt unminne manegen durch di minne.
ir keren unde ir wichen zermitte unde an den orten,
ob ich daz sunderlichen geprueven kunde mit gebluemten worten,
sô mocht ein menlich herze linden sere.
noch sagt di aventiure, daz ritters orden priset iemer mere,
unde werdent di bekanden, di nieman hie bekennet
mit namen unde mit lânden, die hohen, werden beidenthalp genennet.
ir beider kriegen wirt hie niht verendet.
vil wibe der hohen vrouden unde rîter werdent lebens noch gepfendet.
der rede sol ich erwinden . nû hoert, wie si hie striten:
tage unde kraft in swinden began zu beiden hern an allen siten.
niht wan Gamuret was kraft der habende.
der lie di kreftelosen sunder strit enpfliehen hin al drabende.
daz wal hie wart gerumet von gesten unde von kunden,
di lebens warn gesumet . unde manege, di zem tode heten wunden,
di wurden beidenthalp gefuert von dannen
des morgens, als ez tagete . wan ie nach strite ein vride wart gebannen.
durch sache drier leie was der vride wesende:
daz eine durch kunreie, daz ander von dem wal di toten lesende,
daz dritte durch maere werder helde vliesen,
daz si dar nach sich richten zu vliehen oder ab zu strite kiesen.
dô nû di Babilone den dritten tak geturet
heten alsô schone gen im, dem si dâ heten nachgeburet
mit heimsuoch, ich meine den Marrocheisen-
den wanten si verderben unde über riten gar mit todes vreisen.
den baruk si wol swachen kunden maneger dinge,
sin wird ze nihte machen . alle sin maht sie duhte gen in ringe.
si heten kunige vil noch unversuochet
vor stritlicher noete . er muoz nû sin zu hant, der vluchte ruochet.
mit strit di ubermueten sprachen: < al di sine
muge wir umbe vlueten, sô daz wir Gamuret mit Akerine
betwingen venige suochens unser vueze,
unde man ze Baldak schone uns atmerat unde baruk nennen mueze!>
zerate si dô giengen, mit listen si daz machten,
wie si den prîs enpfiengen, den Akerin dâ het sô maneger slachten.
des wart ir muot bekumbert maneger wise.
si wâren des an sorge, si mochten in vertriben gar von prise.
all sin hohe êre woltens uberringen:
 <daz achte kunige here Ackerin sin harnasch muezen bringen,
ieclicher dar daz sine sunder bieten,
der selben hohen wirde solde wir uns billich vor im nieten,
billicher dann er tete, sint unser gotlich êre
an werdicheit sô staete ist, sô vil wir haben gewaltes mere
dann Akerin von sînem baruc stuole.
sin keiserliche krone noch gedihen muoz in unser schuole!
Ninive di witen, di lângen unde di breiten,
mit sturme unde mit striten sul wirs an uns mit dienste wider leiten,
daz si dienestlichen uns dâ gruezen
unde uns ze Baldak schone atmerat unde baruc nennen muezen!>
der ubermuot ir luoder geworfen wart von beiden.
Pompeius unde sin bruoder begunden sich nû hohes krieges kleiden,
weder dâ zu Baldak baruc were
unde atmerat der ander . daz wante Gamuret mit slegen swaere.
 <vil kunige mê dann hundert sint uns undertaenic
zedienste hoch gesundert . dar ûz kiesen zweinzic, gar wol aenic
valscher tat vor allen swachen dingen,
sô daz ie einem zehene aldar sin harnasch bieten sunderlingen!>
daz wart nû ordenliche mit schrift gemachet stete.
ieglicher zwir sô rîche von lehen wart, daz er ez gerne tete.
mir ist unkunt, wies alle warn genennet
unde welcherleie wapen ieglichem dar zu dienste wart bechennet.
swie lâng ir striten were mit vride undervangen,
manegen rîter wirdebaere der selben zît iedoch niht kund erlângen,
wan di muotes rîchen wurden jehende,
ez were wol mit êren guot ritterschaft alda von in geschehende.
swenne si der kraft beduhte, sô biten si niht mere.
wan sô der morgen luchte, sô butens all ir goten michel êre,
daz si beschirmet weren wol vor meine.
des schemt uech, armen kristen, ich mein, di got dâ bietent êre kleine,
sint heiden hant gelouben an ir got sô grozen,
di armen, tumben, touben . ir got sint aller saelden gar verstozen
von got, zu dem wir kristen helfe suochen.
si wir des helfe gernde, sô kan er uns mit helfe wol beruochen.
si striten tak den vierden . der wart aber herte.
mit tjoste si pungierden . der sper noch mê dan tusent vuoder gerte
ze drumen gen den luften hoch si weten.
dar under sprizen kleine, dâ mit di helde wit daz velt beseten.
dô wurden helmstricke von maneger tjost enbunden.
vil wibe herzen schricke gefueget wart, den vremden unde den kunden.
swaz man dâ sper zebrochen nider rerte,
daz gap den helden sterben, der ors dar über struch zu valle kerte.
dâ was ein striten schone . swer gern in strite waere,
der hete dâ vröuden done gehoert . mich dunket striten wunderbaere,
wan strit vil manegem herzen vröude stoeret,
unde sô ie groezer striten, sô manz ie gerner singen, sagen hoeret.
ob Gamuret noch lebte unde er uns gerne sagte,
waz er uns vröuden gebte unde wile kurz, von daz er ein bejagte
hie unde dort mit strite unde mit tjosten-.
daz hemde Herzelouden begund hie manegen lîp unde leben kosten.
waz Gamuret mit ellen prises dâ erwurbe
unde waz er kunde vellen der Babilon, ê daz er selbe sturbe,
daz seit ich iu vil gern, ob ich ez kunde.
mîn herze ist krancher sinne, des ist ez ungesprochen von dem munde.
sin ors was unverschroten, daruf ein decke harte.
er valte manegen toten, ob er vor tode selbe sich bewarte.
niht, daz er gap, daz muost ouch er enpfahen,
der werde von Anschowe, dem alle missewend ie kunde versmahen,
der drier lânde krone in kuniclichem werde
vor manegem vürsten schone truoc alsô, daz nieman dô ûf erde
im genozen kund an werdem prise.
daz den der tôt bevogte, daran gedenk der jung unde ouch der grise!
sô maneges recken vorchte wart nie gen einer hende,
di solche wunder worchte, di dâ heizent sper, schilt, helme swende.
der kunst was Gamuretes hant geleret.
ritterlich geverte wart in sturme nie sô hoch geheret.
vor starker vinde herte erwarp sin arebeite
ûf der selben verte von ir gedrange rum unde guot geleite,
daz si den degen sanfter wolden miden,
dann ob ein vintlich hazzen alda von im ir deheiner solde liden.
swen aber hohe minne unde menlich herze grozen
betwank sô werder sinne, daz sin geturst in lerte widerstozen
dem geben, den si alle vliehen kunden,
ob er niht sterben wolde, sô muost er von im vueren starke wunden.
daz zimier sin, der anker, bekennet was die virre,
sô liecht, sô hoch, sô blânker . durch daz man sîner verte lutzel irre
gienc unde inz tete in di virre kunde.
slege von sinen henden gaben vanken groz mit liehter zunde.
ein reizelklob der êren ist scham di hoch geherte.
di kund iedoch hie leren manegen, daz er gen dem helde kerte.
durch daz si scham unsanfte wâren dolnde
unde wâren werdiclichen mit ritterschaft den ende dâ zim holnde.
dô si den strit nû huoben des vunften tages mit rotten,
der luft begunde truoben von stoup, dô Gamuret den künec Scharlotten
ûz Effraïm mit tjoste nider valte.
des al der Babilone vröude wart gen truren di gezalte.
di sine in dô klagten menlichen sunder weinen,
daz man di unverzagten mit strite sach di starken rach erscheinen.
daz het sin tugende wol umb si verdienet.
dâ heim in sînem rîche erhal sin klagender ruof gar ungevienet.
nû, wer gesach ie striten sô scharf unde alsô strenge,
sam hie zu beiden siten si turten an der wit unde an der enge?
ez wart nie mê gesaget noch gesungen,
wan zehen jar vor Troye was tegelich strit, doch siges unertwungen.
alsam ein tier verhowen ûf einer niwen leise,
noch baz dem von Anschowen spuort man durch gedrenge sine reise,
swelches ends er sich mit nide cherte,
ûz helme viur, ûz wunden bluot, sus zweier hande regen er dâ rerte.
den dritten sach man risen von sîner swertes klingen.
den stahel unde daz isen, helme schirm unde sarwat mit den ringen,
di meister hend mit vlize worhten lânge,
daz wart von im entrennet in kurzer zît, an vil, sunder zange.
sint ich nû sage von regene, sô rert er hie den vierden.
den ûz erwelten degene valt er mit vil rîcheit der zimierden,
sô daz sin wol di Chriechen muost verdriezen.
über al daz her die hoehsten begunden all hie ûf sin sterben liezen.
daz klag ich iemer mere mit jamer gebender riwe,
daz nieman dir zuhere noch zu edel ist, ja mein ich dich, untriwe.
mit dir sô wart der Kriechen prîs geneiget.
bî all ir gotlich kreften wart Gamuret mit valsch von in geveiget.
ir gotlich kraft betoubet wart sus von Gamurete,
an êren gar beroubet, sint er sô vil irs heres gevellet hete
unde daz ir kraft niht anders kund erwenden
mit liplicher taete . si muosten mit untriwen wirde pfenden.
nieman hab vur wunder, daz Gamuret aleine
gelobet wirt hie sunder . ja wer der wilden Kriechen harte kleine
widerkomen, ich mein, der hohen tiuren,
danne valscheit, die si kerten gen Gamuret, dem werden, dem gehiuren.
hey, waz er waldes swande unde rîter schaden lerte
unde liehter helm entrande, dâ mit er den amien gar verkerte
ir vröuden vil daheime in ir lânde!
daz wart in sint vergolten, wan Herzelouden vröude in wart zu pfande.
si muost vil tiure gelten mit jamer all den wiben.
des verdroz si selten, di wil unde ir ir kraft mocht beliben.
si muost ouch vur den sune vil gesorgen.
swa vröud er nam den wiben, dâ muost ouch si ein truren wider borgen.
owe, mich mueet ein maere, daz iemer man erstirbet,
des muot sô tiwer waere, dâ mit er alsô hohen prîs erwirbet!
vil rîcher pfande gap er vur sin sterben.
sit er dâ vride niht koufte vur tôt, sô trowe ich sin vil kleine erwerben.
sô vride ie wart gebannen vur strit zu beiden siten,
swaz ie dâ wart begangen, daz was ein wint wan ot sin eines striten.
di vinde mit den vruenden im des jahen,
wan si von sinen handen manegen degen sere vallen sahen.
doch vlos gemach sin ellen, swie selten er des pflege.
von kindes jugent gesellen kund er sich steter arebeit vur trege.
daran gedenken jung unde ouch di alten:
der has vil gahes erwildet, swie lâng er an dem bande si gehalten.
gemach im schaden brachte . owe, war kom sin witze,
daz er des ie gedahte! er hete daz hersnier sin durch groze hitze
von im gezogen . des adamantes herte
trost er sich ze verre, der im doch leider sterben niht erwerte.
sô streit der von Anschowen unz ûf den vunften morgen.
vil maneger stolzen vrouwen amis ûf sinen lîp begunde sorgen,
daz in sin hant des tages von prise drunge.
wie si den degen valten, daz trahten beide alte unde junge.
ein alt, wise heiden den helme wol erkande,
sin art underscheiden . er was gedret ûz einem adamande.
er sprach: < mocht ich in âne schaden gereichen,
ich kund in wol gewinnen . den helm trowe ich gahes im erweichen .>
zehant begundens werben unde buten rîcheit guotes
umb Gamuretes sterben unde iemer gunst ir vruentliches muotes.
er jach: < nû welt ûz, die mir helfen wellen,
ein teil der aller besten . lat sehen, ob ich den degen mug ervellen!>
er nam nach sînem muote ( daz lert in heidenisch witze)
ein lângez glas mit bluote . daz was genomen, ich wen, von einem kitze.
sus ritens ûf den Anschevin mit krefte.
er sluoc imz gen den ougen, unde umbestricten in mit ritterschefte.
daz rot varwe schenken mit roete wart verwidert.
der heiden wolde wenken . den sluoc der Anschevin, daz viur gevidert
ûz helme vlouk, daz bluot dâ nach mit duzze.
di zunge wart gespalten, di gap den rat . nû seht, waz ers genuzze?
von disem umbestricke leit der vil gehiure.
ir helmen viures blicke er gap, unz daz in wart daz leben tiure
unde si dem helden witen rum geliezen.
owe, daz alsô smehe den adamant kein bluot ie sold begiezen!
der list gap dô geleite durch helme unde durch houbet
der lânzen gleve breite . Ypomidons kraft, muotes unberoubet,
im rache gap mit ponder orses kuene,
daz er in het gevellet vor Alexandrie ûf di gruene.
di tjoste wart gedrucket dar gen dem Anschevine.
ein sper er einem zucket . daz was zu krank der hohen krefte sine.
doch wart der Babilon dâ mit gerueret,
daz ez geschivert kleine die hoehe gein den luften kom gefueret.
di kraft von Gamurete ist iemer wol zu prisen,
dô sich gebrochen hete di lânze vor dem houbt unde er daz isen
in der wunden vuort mit solchen witzen,
daz er noch wer gedachte unde âne vallen menlich kunde sitzen.
unde als er het enpfunden, daz er was geseret
mit einer tiefen wunden, owe, dô wart sin hoher muot verkeret!
der wandels vrie an alle missewende,
mit zuht er von den vinden reit . owe, dô het sin menlich kraft ein ende!
sus kerte ûz dem strite der starke unde der kuene.
des twank in todes gite . er reit ûf einen plân, der was gruene.
verwapent under helm ergie sin bichte
unde sin geschefde an lânden unde an luet, der vroude sint wart sichte.
er sprach zu dem talfine, der saz im under armen:
 <gedenke an triwe dine unde la die küneginne dich erbarmen.
benim ir jungem libe di herzen swere.
gedenk, daz unser muoter beide ein wîp von reiner vruht gebaere!
du solt ouch wol gedenken, daz ich dich hân vil zarte
erzogen sunder krenken, sô daz ich ie vor truren dich bewarte.
des gip mir lon an dem vil reinen wibe.
ich enpfilhe dir lânt unde luete unde si gar ûf di sel in dînem libe.
owe der jungen jare, wie di in jamer swinden!
si reine, sueze, klare, wie selten mac man si bî vröuden vinden!
des betwinget si di rîche triwe.
gewans bî mir ie vröude, daz wirt vergolten nû mit steter riwe.
ich weiz wol, daz verdirbet di jamers unerloste
unde von ir triwen stirbet, ez si, daz ir dîn helfe kom zu troste.
ich weiz ouch wol, daz si di vruht verderbet,
di si von mîner minne enpfienc . owe, sô wirt Anschowe gar enterbet!
nû sag der küneginne, daz si dir dâ mit lone
ellendes ungewinne, di du bî mir hast erliten schone,
bit si geben dir di herzoginne,
ir swester kint Sigunen, unde dien ouch du mit rîcher kost ir minne.
du solt si under schilde vil menlichen koufen.
mit kuesche, zuht unde milde mahtu dich in der jungen herze sloufen,
dâ du ir wirst zu einem blueenden zwie
an vröuden in ir muote . dîn selde wehset, wirt si dîn amie.
owe junger talfin, nû dorftestu wol krefte,
sint du muost eine pflegende sin ûz vunf lânden al der ritterschefte!
klag Artuse, ob dir icht arges werre,
Kaylet unde Ekunate . di helfent dir, des ich getrou, in verre.
wis heim zulânde varende mit allem mînem gesinde,
unde wis vor in niht sparende . pflig ir als ich, knappen, marner, kinde.
si sint dir guot . von in dîn wirde sich breitet,
kanstu sie wol behalten, sô daz dîn zuht ir willen an sich leitet.
gedenke mîner sele mit helfe rîchen dingen,
daz di vor helle quele werd erlost . almuosen soltu bringen
in hospital unde guoten religiosen,
der wort zu himel dringet vil seliclich ûz kloster unde ûz klosen.
des wis gemant zem hoehsten bî dîner hohen triwe,
di künegin soltu troesten . si daz mîn kint genese von ir riwe,
des pflig alsô, daz ez dîn zuht iht hoene
unde allez dîn geslechte . di wâren ie vor valsche rein unde schoene .>-
 <owe mir dirre maere, wes sol ich pflegend walten!
ich bin untrostebaere . wie sol ich lânt unde luete sus behalten?
ja enweiz ich, war ich armer selbe kere.
du bist, der mich ie troste . nû gist du mir di strengen jamers lere!>-
 <
Jesus, sun der megde her, ein got in drin genenden,
ez vordert mîn geloub mit ger unde mîn geding gar âne zwivels wenden
an dich daz brot, daz wart von dem worte,
unde bluot, daz uns Longinus liez ûz dîner siten mit eines speres orte.
Altissimus der hoehste, einvaltik unde drivaltik,
du bist, des ich mich troeste, des libes unde der sele gar gewaltik.
hab ich iendert ritters recht zubrochen
oder maenlich triwe, daz la durch dîn erbermde ungerochen!
nû nim daz hemde, daz ist mîn gir, daz si mir gap durch minne,
daz sper zuech ûz der wunden mir, unde bring diu zwei der werden küneginne.
sag ir, daz si mîn dâ bî gedenke
als ich ir bî dem hemde . iedoch vurcht ich, daz ez ir vroude krenke.
mîn ougen sint vergangen, ich sihe dîn niht mere,
mîn herz in nôt bevangen . Jesus Krist, durch dîner marter êre
la dich erbarmen alle mine weisen
unde bevogte mine sele mit dînem krueze vor des tivels vreisen!
mîn schilt vor aller schiutze unde vor des tivels kratze
ist wol daz vrone krueze, swer ez zu rechte gen sunderm widersatze
mit herzen unde mit hende vur sich schrenket
unde got mit triwen danket, daz er durch uns anz krueze wart gehenket.
nû saget Ackerine, daz er mir dâ mit lone,>
des bat er al di sine, < daz ich bestatet werde alsô schone
nach kristenlicher ê, daz ers hab êre.
mîn leben wil sich enden . ja twinget mich der tôt al zu sere!>
hie wart ein sulich riwe, ê sich sin leben verendet,
von maneges ritters triwe, des luft unde erd an vrouden wart gepfendet.
sich huop von jamer ob im sulch gedrenge,
ê daz er wart entwapent, daz in ir herzen werte sint di lenge.
daz kint ûz Graswalde viel im ûf di bruste.
ey, waz er trehen valde! den Gamuretes munt er ofte kuste.
er sprach: < owe, wie ist alsus erblichen
dîn rosenvarwe roete! wie ist diu dînem antlutz entwichen!
owe der spilnden blicke, der dine ougen pflagen
gen werden wiben dicke, swenn si durch minn an dînen armen lagen!
wie jemerlichen sich di hant verkeret!
Herzeloude, hie ist ligende der spiegel dîn, daz dich noch truren leret!
owe der lânde Nurgals, Waleis unde Anschowe,
vil werde stat Kingrivals, hie lit iur hêrre in jemerlicher schowe!
sin reiner tôt der macht iuch vröuden laere.
ich waen, ouch iwer vrouwe vröut sich klein, erhoert si dise maere.
owe mir des soldes>, sprach Tschinotulânder,
 <von Araby des goldes, des dir der baruc gap sô vil unde ander
gesteine, pfelle ûz salomanders viure!
daz hât dîn lîp vergolten hundert tusent valtic alzu tiure.
ach drier kunicrîche, dar über trueg du krone!
dir dienten dienstliche zwei herzogtuom mit manegen êren schone.
bî sulcher herschaft al di soldemente
wern dir zu recht versmahet . du kundest selbe geben rich presente!
ey, waz red ich von solde?> sprach der kleine, junge.
 <dîn menlich herz ie wolde ot anders niht, wan daz mit strite runge
dîn lîp gen uberkraft in heres vluete.
ein dorn du were den vinden, den vriunden gar ein sueze rosen bluete!
recht als in einer presse dîn herze wer betwenget,
swa daz zu tuon icht wesse . solde sich dîn lîp dâ zuo niht hân gemenget?
daz hât dich her verjagt zu Ackerine
wol tusentvaltich mere durch stritlich gir wan durch di gabe sine .>
dem heiden Ackerine quamen leidiu maere
von dem Anschevine, dô man im sait, wie der verloren waere.
daz klaget er von herzen unde di sine.
ich wil der vruend geswigen, di vinde liden umb in jamers pine.
er vragte, wa er were . vil balde er dar kerte
mit herzenlicher swere, als in von hoher art sin triwe lerte.
er sprach: < owe, nû wirt niemer mere
geboren dîn geliche, der schildes amt als ordenlichen êre!
ez ist an dir di minne mat, von werdikeit gescheiden.
owe, wer sol an dîner stat den luft nû mit speres drumen kleiden?
wer slehet ûz helmen alsô starkiu viure
als dîn hant in strite? dîn geliche der werlde die lenge ist vil tiure!
ahey, wie du mit tjoste liehte helm entrandes,
unde wie mit ritters koste du durch schilde starkiu sper verswandes!
wie brach dîn hant in sturme durch gedrenge!
ez mochte noch dîn geliche werden, iedoch sô ziuhet ez sich di lenge.
owe guoter wibe, wie lit ir hoch gemuete!
manic herz in wibes libe von dîner wirdicheit in vröuden bluete.
wie ist erzogen ir spilndiu ougenweide!
dîn tôt, ich wene, etliche zu mir in starke jamers snite kleide .>
dem ûz Graswalden sin herze was versunken
in jamer sô gevalden, an lebelicher kraft vil nach ertrunken.
wan des jamers vluz gewan die leite
zeberge durch diu ougen . dâ von dem tode daz herze sich entseite.
daz kint lac erblichen von disem jamers soden.
im was diu kraft entwichen, sô daz ez nach geliche was dem toden.
sin herze rank mit zweierhande noete.
di wage sines lebenes sluoc nahen gen des grimmen tods geloete.
er huop von im den kleinen unde trost in vruentlichen.
er sprach: < waz sol dîn weinen? la sten, wie tuostu alsô zaegelichen!>
er hiez in vueren zuoder atmerinne
durch lieplichez troesten . daz tete diu suez in wiplichem sinne.
si satzt in ûf ir schoze mit suezlichem troste,
vor valsche gar di bloze, daz si sinen jungen lîp von noeten loste
der jamersuhte, dâ mit er was bevangen.
si drukt in an ir brustel . man sach sin mundel ligen an ir wangen.
si sprach: < owe mir armen der kintlichen triwe!
wie du mich muost erbarmen! ez wart nie wîp, diu dich in solcher riwe
sehe, ez muesten zeher ir ougen weinen.
wer gap dir ie die sinne, daz dîn jugende solch klage kan erscheinen?
owe Anfolise, war tete du dine sinne?
waz red ich gar unwise, sit alsô gewaltik ist di minne!
diu twank ouch dich, dô du in kumber stieze
den edeln vürsten jungen von dir in sulche vreise vueren lieze .>
gebalsmet, gearomatet wart Gamuret mit vlize.
eins pfellels niht geratet dô wart . der was vil lieht in ganzer wize.
dar in wart er geparelieret schone
von vunf kunige handen, die von art wol alle truogen krone.
dar in wart er gewunden mit einem borten tiure,
von hoher koste vunden, noch gelfer danne vanken in dem viure.
ein richiu bar von wizem helfenbeine,
daz ober teil von golde, darinne stuonden tiur unde liehte steine.
dar ûf wart er gestrecket mit grozer jamers pine.
ich wen, er wart verdecket mit einem edeln, tiuren achmardine.
sehs glas lânk, gar luter sam di sunne,
di truoc man vur der bare . man sagte mir, daz balsem darinne brunne.
in truogen ab dem plâne sehs kunige under kronen
vor sînem kappellâne . sus kund im Akerin nach tode lonen.
manic werder Sarrazin in liehter waete
im volgten alle klagende, sam ieder man sich selb verloren hete.
dem baruc Ackerine ein sark was bereitet
ûz liechtem rot rubine . ich wene, dâ wurde lânge mit gebeitet,
daz iemer mer deheiner ûf al der erde
von gold unde von gesteine mit alsô rîcher kost gepruefet werde.
der wart dô Gamurete, dâ von an disen ziten
unmuoz der baruc hete, daz er sô lâng mit im niht mocht enbiten,
unz im ein ander sarch bereitet wurde.
di vind im lagen vor der stat . daz was dem herzen sin ein swere burde.
vier suele ûz golde rîche, vil spehe gewieret,
ein gewelwe meisterliche, dar ûf mit edelen steinen wol gezieret,
ob dem sarke stuonden . von kristallen
di knopfe unde listen wâren . ez muoste durch sin rîcheit wol gevallen.
von marmel was vil tiure der sark alumbe vangen
mit einer rîchen muere . dar in gebelzet boume vil der lângen
unde kurtz, di edel, seltsaen obez baren.
darunder bluomen rîche von edeln wurzen vil erbowen wâren.
vil kunige in zuhten gerten, daz in die kristen hancten,
dazs in nach wirde werten unde von der bar in schone zum sarke sancten.
daz wart durch kristenlichez recht erwendet.
nû varen vurbaz êren, si hant ir werden prîs hie wol verendet!
sin kappellân niht eine, juncherren, die gelerten,
in einer messe reine di trinitat mit grozer andaht erten,
mit wunsche, daz di sele wurd erkennet
mit schrift vil werdiclichen an dem lebnden buoche wol benennet.
ewiger vröuden reste batens im vil tiwer
in vrone himelveste, erlost di sel vor allem ungehiwer:
 <got Jesus Krist daz ewig lieht si werende
im unde allen kristen, di des gelouben ordenlich sint gernde!>
sin lich wart mit segene heilic gesegent starke,
mit wihe brunnen regene als ordenliche vor unde in dem sarke,
sô daz die witze rîchen heiden jahen,
si wolten toufes orden iemer mer mit werder gunste nahen.
von Araby, geloubet, des goldes drie krone
satzt man im ûf sin houbet . di sach man glesten uzem sarke schone.
swer in sehe, daz man dâ bî erkande,
daz er ein künec waere, gewaltik drier krone unde ouch der lânde.
man stiez ein kruez gehiure ûf den sark zem houbet.
daz was ein smarac tiure . dar under stuont sin helme, des geloubet,
under dem er het genomen den ende,
dar an mit schrifte rîche sin epitafium ergraben behende.
man sach di heiden alle dô nigen gen dem sarke
mit maneger venje valle . ir opfer was dâ wert vil maneger marke,
daz si brahten dar mit grozer girde.
wan daz er wer ein grozer got, des jach diu heidenschaft von sîner wirde.
nû wart er vil geweinet, dô si sich muosten scheiden,
vil vremde klag erscheinet in maneger zunge sprache von den heiden.
sich werlt, darumbe wil ich dich verwazen:
wir haben niht sô liebes zer werld, wir muezenz iedoch varen lazen!
ir hortet ê, wie Gamuret schiet von Kingrivale,
des sit an vröuden manegel het Herzeloud, di sueze, lieht gemale,
über mer zu helfe Ackerine,
den mit gewalt hie suochten Ypomidon unde ouch der bruoder sine.
wie ez den Kriechen wilde gen Ackerin ergienge
vor Baldac ûf dem gevilde, wie er sich mit in letzt unde si enpfienge,
daz wurd alhie ein teil zu lângez maere.
dâ wart zu beiden siten von ir strit vil herze sueftebaere.
den baruc wol beliben sach man bî den êren.
durch vluchticlichez triben sach ouch di Kriechen nieman danne keren,
unde liezen doch dâ manegen tôt zu pfande.
si vuoren ûz nach prise unde wurben niht wan schaden groz an schande.
sus zogten hin di vrechen âne strites gernde,
gar sunder zugel brechen . ouch wâren si di Baldakon niht werende
nach gans . si wolten gern ein ander miden.
si heten wol erkennet, si muesten beide niwen schaden liden.
niht wan di verlust alleine was ûf den kristen ligende.
ûz Graswalde der kleine was an hohen vröuden ungesigende.
ob in Sigun iht sigs dâ wider lere,
daz er an si gedaehte? di vrage hât durch recht hie widerkere.
swie doch di letze rîche mit gabe wer in allen,
si muosten trurichliche mit jamer leben . ir trost was in enpfallen
an im, der sit mit rache wart vergolten
von Tschinotulânder unde ir mê, die sin dâ helfen solden.
wie daz sit ergienge, daz hât hie sô niht ende.
nû hoert, wiez anevienge der baruc: Gamuretes gesinde ellende
kund er werdiclichen von im scheiden,
sit si dâ niht enmochten beliben mê . daz seitens bî ir eiden.
der baruk unde di sine benamen dô di swere
dem jungen talfine, swie si kunden . doch was vröuden laere
sin herz, als in sin kintlich triwe lerte.
di verlust an sînem mage im alle tag ie niwen jamer merte.
Tschinotulânder, an triwen der vil staete,
des gesindes underwander sich zehant nach Gamuretes rete,
kinde, knappen unde der marnaere.
umb ir verlust, di grozen, was ir aller herze vröuden lere.
nû was ein knappe wise under dem gesinde,
den hiez man Tamponise . daz beste, daz er kund, riet er dem kinde:
er solde heim zu lânde vur sich gahen.
erhort man dâ di maere, sô mocht er lihte schaden des enpfahen.
 <wirt in gesagt daz maere dâ heim unde die geschichte
umb unser herzen swere, ich vurchte, daz ein ieclich lânt sich richte
an hêrren als di wiselosen alle.
daz sult ir undervahen enzit, ê daz dâ von ein schade gevalle.
ir pfleget ûz vumf lânden vil werder ritterschefte,
di wartent iwern handen . ir bedurft wol guoter sinne unde krefte.
wil got, di mugt ir beide wol gewinnen.
nû sagt dem baruc, wiez iu ste . er ist getriwe, er hilfet iu von hinnen .>
dô volgete der kleine des im dâ wart geraten.
dô gieng er vröuden eine unde nam den baruk in ein kemenaten
besunder dan unde seit im sine sachen,
wiez im dâ heime stuende: sin lânc beliben wurde einen schaden machen.
nû lie der werde heiden daz kint unde al di sine
ungerne von im scheiden . er jach: < in dînem dienst ich gerne schine
unde wil dich iemer Gamuretes ergetzen.
unde ruochestu beliben, sô wil ich dich in hohe wirde setzen .>-
 <her, ich muoz heim zu lânde, sô riet mir der vil werde,
an dem ich triw erkande, den ich nû laze leider hie der erde.
unde wizzet, hêrre, ich wil daz gerne zechen,
ob ich in iwerm dienste noch mînen werden oheim mug gerechen .>-
 <sint du muost heim zu lânde unde des niht maht erwinden,
ob ich der reis dich wande, sô mueste man untriwe bî mir vinden,
daz dir vil lihte grozen schaden brehte.
dîn verlust doch gen mir ist zu groz,> jach Akerin, der triwe sunder ehte.
 <swes du gein mir geruochest mit gab unde mit geleite,
unde swaz du an mich suochest, vil kleine mich betraget der arebeite.
ich wil dich schone heim zu lânde senden .>
dem baruc er genade seit unde bat in gein im gahes daz volenden.
nû twanc den suezen, klaren vruendes verlust unde minne
in sinen jungen jaren . owe, den beiden het er kranke sinne!
wer lebet nû, der sinen kumber wende?
daz tuo Sigunen roter munt, daz ein kus im dâ vröude sende.
dô begundens klegelichen ein niwez klagen ueben.
dem jungen, trurens rîchen begunden oug unde herz an jamer trueben.
der tôt sin herz vil nahen het verschroten,
ob er niht Gamureten in dem sarke het gesehen toten.
zuo dem grabe giengen di sine mit den kinden.
ein niwe klag si viengen, dâ von ir lîp an kreften muoste swinden,
an den baruc unde ouch an di sine.
von manegem tiefen sueften liten dâ di kristen hohe pine.
ûz Graswald der reine bot in den sark sin houbet:
 <nû habe mit dir gemeine Jesus, der des lebens wart beroubet
unde durch uns starp . der pflege dîner sele!
di trehen ûz mînen ougen sin dir wegende vil vor Michahele!>
daz kint lert sin triwe, daz ez den toten kuste
in klagender herzen riwe . vor jemerlicher noete ez geluste,
daz ez im satzt den helm ûf daz houbet.
ez sprach: < ey, schildes amte unde helmes sint ir wird an dir beroubet!
wer lebt bî disen ziten, der ie sô werdicliche
êre zu beiden siten, der heidenschaft unde kristenheit, durchstrîche
sam der, den ich hie muoz der erde lazen?
der list, der dir daz leben nam, der si vor allen listen gar verwazen!
ouch ist vurwar die minne von dînem tode beroubet.
hant wîp getriwe sinne, der hoher muot an vrouden wirt betoubet,
swen si vernement dîn ritterlichez ende.
den wol gemuoten wiben wirt ditz maere von reht ein vröuden swende.
hey, künegin Anfolise, Herzeloude, Belakane,
di werdent in klagender wise nach dir beide lîp unde leben âne.
sint sterben kos nach dir diu heideninne,
waz tuont dann die getouften? di klagent dich mit triwen rîchem sinne.
solt man zerechte vluochen dem tag, der zît, der stunde,
des kund ich wol enruochen, darinne man di argen liste vunde,
di dich mit tod unde mich an vröuden letzet!>
er greif di wunden durch den helm, alrest sin wat ûz ougen wart genetzet.
er namn im ab dem houbet unde sturzt in zuo dem sarke,
an vröuden der beroubet, an klagnder noete rich unde ouch der starke,
daz mannes kraft dar an wol mohte erleschen.
unde wer sin herz ein vlinse, ez mocht gespalten sin von disem heschen.
sin herz ie groezer swellen begund in klagenden leiden.
kintlich pfneschen, bellen hort man von im ie, swenn er an daz scheiden
von sînem mage mit jamer hinder dahte.
als ofte wart erquicket sin klag, di kristen unde heiden jamer brahte.
nû komen dar gegangen beide alt unde kinde
unde wurden des bevangen bî dem sarch . alsus mit jamer swinde
wart von beiden dieten vil geweinet.
aber von den kristen wart sunder klag durch recht dâ wol erscheinet.
er viel im ûf di bruste, ( daz geschach den ahten morgen)
sinen toten munt er kuste offenlichen unde gar unverborgen.
er richte sich ûf unde want ob im di hende:
 <nû muoz ich von dir scheiden heim zu lânde, unde doch in daz elende!
owe, war kom dîn ellen, dô sich dîn leben verendet?
swer sich dem kund gesellen, der wer an hohen êren ungepfendet.
owe mir armen, ich bin dîn unergetzet!
wie hât dîn tôt di lenge al mine vröud ûf jamers zil gesetzet!
owe des suezen trostes, den du mir geb zer minne,
dô du mich, hêrre, erlostes von seneden noeten nach der herzoginne!
di kan sich mit ir muemel in jamer kleiden.
Ypomidones lânze hât mich beroubet vröuden an iu beiden!>
er gedaht: ey, klar Sigune, mocht mir sô wol gelingen,
daz mir der selden lune vor jamer sô vil krefte wolde bringen,
diu under schilde uns beiden jamers burde
entluede mit der rache, wie gerne ich solcher krefte pflichtic wurde!
dô sprach ob im mit triwen sin gebet vil andahtlichen
daz gesinde in grozen riwen . di baten got almehtic, helferîchen,
daz er di sele bewart vor helle banden
durch di nôt, die er dâ leit durch menschlich kunne von menschlichen handen.
unde baten got vil tiure, daz er im helfe brehte
mit sîner bermde stiure, der sin vil sueze milte wol gedehte,
dô Tismas genoz der starken riwe.
sin bihte ist luter ouch gewesen, sin riwe guot nach kristenlicher triwe.
 <
Altissimus, der here, nû la dich daz erbarmen,
daz ich in niemer mere beschowen sol . owe mir, des vil armen!>
des jach mit luter stimme Tschinotulânder.
er neic dem sark unde schiet von dan . des vröude miden ein unde ouch der ander.
mit disen klagenden leiden wart hie alsus gerungen.
doch wolten si nû scheiden von dem sarke, di alten unde die jungen.
mit manegem suezem wort unde reinem segene
der talfin von dem sarke gienc mit kristen, heiden, manegem stolzen degene.
nû lie der baruc schinen sin triwe unde sin milte
an disen kindelinen . durch sine tugent in wenic des bevilte.
er gab in golt, gesteines vil unde rîche,
Gamuretes gesinde, ieclichem sine gabe sunderliche.
dô si di gab enpfiengen, einer unde der ander,
vur den baruc giengen disiu kint mit Tschinotulânder.
si dankten im der gab unde maneger triwen.
über al si urloup namen . von Baldac schieden si mit grozen riwen.
hin vuoren di ellenden von Marroch ûz dem lânde.
got muez in kumber wenden! der baruc sine boten mit in sande.
er hiez si schon unz an daz mer beleiten,
unde swaz si haben solden, des kund er si unz über se bereiten.
nû gab got disen kinden vil seliclich geverte
mit guoten segelwinden unde âne alle sturm weter herte.
gen Sibilje was ir über chere.
dâ wart von al den werden der edel Gamuret geclaget sere.
dô wart den marnaeren ir arbeit wol vergolten
von dem vröude laeren, dô si von Sibilje keren solden.
ze dolet in Yspanje si dô kerten.
dar brahten si nû maere, di manegem herzen senden kumber merten.
der Grahardois nû sande ze herberg Tamponisen
in Kailetes lânde . gen Dolet sach man gahen nû den wisen.
zu Gamuretes wirte er disen kinden
herbergte unde brahte maere, dâ von des kuniges vröude muoste swinden.
dô dem kunige rîche gesaget warn diu maere,
dô klagt er herzenliche . sin lîp was nach der sinne worden laere.
sins neven tôt in nach von witzen brachte.
swaz er mit jamer ie gerank, daz was ein niht wider der im nû genahte.
 <owe>, sprach er mit triwen, < Gamuret, der reine!
du muost mich iemer riwen . von dînem tode sten ich vröuden eine.
owe der vart, di du tete von dem lânde!
unselic si diu boteschaft, di nach dir der baruc her besande!
ein adamant der stete du dâ niht wichen kunde
gen deheiner ungetete . swaz du sprech, daz gienc von herzen grunde.
daz was gelutert klar sam lieht kristallen.
du wer ein leu des herzen, der kuesch ein turteltube sunder gallen!>
nû sante der getriwe nach sîner muomen kinde.
in herzenlicher riwe quam er zu hove unde allez sin gesinde.
si wurden von dem kunige wol enpfangen.
der talfin in diu maere seit, wie ez dort Gamureten was ergangen.
nû wart mit jamers pinen ir leit alda gemeret.
vom künec unde al den sinen wazzers vil ûz ougen wart gereret.
si klagten an Gamuret sô vil der guete,
sô vil der tugende sunder, dâ von sin tôt ir aller herzen muete.
sus pflac der mueden kinde Kaylet nach êren.
sin jamer wart vil swinde . sin lîp der lebt in herzenlichen seren.
er sprach: < owe, wer sol mich nû in herte
mit ponder hurticliche wern, als mich dîn lîp vor Kanfoleis ernerte?
schildes amt unde minne ist ser an dir geletzet.
mich triegen dann mîn sinne, si beide werdent selten dîn ergetzet,
unde ich vil armer hân dîn iemer manegel!
dîn tôt in mine vröude geworfen hât den scharfen jamers angel.
we, wamit ge wir umbe, di armen unde di rîchen,
der wise unde der tumbe? wir muezen alle sterben sicherlichen!
ob uns daz jugent oder rîcheit wende?
nein, liep zerget mit leide! des sit gewis, sus nimt di werld ein ende .>
dô wart mit triwen sere geclagt der tugent rîche.
ob sich di klag icht mere? ja si, des geloubet sicherliche.
ey, Waleis, wie dîn vröude wirt verkeret!
dâ wirt der klag alsô gespilt in elliu ort, daz herzen sterben leret.
nû wart her vur gezeiget sper unde ouch daz hemde,
dâ mit er was geveiget . kraft unde witze wart dem kunige vremde.
dô wart ir aller klag alrerst erniwet.
 <we Gamuret, der werde>, sprach Kaylet, < dîn lîp di werlde riwet!>
ûz Graswald der kleine was aber klage niwe.
sin lîp, der vröuden eine, an dem erzeigte Kailet vil triwe.
er vuort in zuo der küneginne rîchen.
di kund in wol enpfahen unde klait ouch Gamureten herzenlichen.
dô kuste si den getriwen mit wazzerrîchen ougen.
si sprach: < nû muoz mich riwen Gamuretes sterben sunder lougen!
ich vurhte, daz ich mere nû verliese
Herzelouden, mînes bruoder kint, daz die den tôt vor herzenleide kiese!>-
 <nû enwelle got der rîche!> sprach der junge, werde,
 <wan si ist sicherliche der besten einiu wol ûf al der erde.
got geb, daz uns di vrucht noch vröude bringe,
di si von Gamuret enpfie, daz sich dâ mit noch unser truren ringe!>
der künegin Richauden sait er hie diu maere.
 <owe mir Herzelouden, mînes bruoder kint, sprach si, der dînen swaere!>
man sach vil vrouwen dâ mit noeten ringen.
urloup sô nam der junge . daz kunde manegem herzen swere bringen.
ze dolet si nû wâren dri tag, di vröuden kranken.
dô pflag man wol der klaren . nû, wer solde des dem kunige danken?
ez was sin reht, wan Tschinotulânder
was sîner rehten muomen kint . an Kayleten guoten wirt dô vander.
der künec begund im raten daz best ûz sinen sorgen,
als guote vruend ie taten . nû wold er danne an dem vierden morgen.
der künec jach: < lieber neve, swaz dir werre,
daz soltu niht verswigen . ich hilfe dir di nehe unde di verre .>
dâ mit gienc er zen vrouwen, urloup sô nam der kleine.
dô mocht man weinen schowen . di künegin was aller vröuden eine.
si sprach: < la Herzelouden dich erbarmen!
gip ir trost mit triwen, di man nû zelt an vröuden zuo den armen!>
dô sprach der sueze junge: < ob mich des nieman bete,
vil gern ich darnach runge, daz ich ir doch niwan daz beste taete.
si wart mir ûf mîn sele unde ûf mîn triwe
von Gamuret enpfolhen, dô ich in aller jungste liez in riwe .>
der künec di massenie bevalch in gotes huote.
dô chert der wandels vrie von Spanjen . gen Waleis was im zemuote.
ey, Herzeloud, waz dir nû leides nahet
von dirre presente mit dem sper! ich wen, dîn lîp toetlichiu ser enpfahet.
ze Kanfoleis nû cherte der vürste ûz Graswaldane.
di groze lieb in lerte, daz er ein teil wart klagnder sorgen âne.
er vreute sich, daz er di sehen solde,
di er minte vor alle wîp unde di er vor si alle haben wolde.
nû laze wir in riten unde sagen ein ander maere:
recht in des meien ziten was Herzeloude, diu vil seldenbaere,
mit vröuden wan, daz halbe jar het ende,
als ir der werde lobte widerkunft, ob inz der tôt niht wende.
 <
Sigune>, sprach di guote, < waz uns nû vröuden nahet!
ist dir icht wol zemuote, daz dîn munt nû schiere den enpfahet,
der dich noch machet maneger vröuden rîche?
er unde mîn suezer Gamuret kument, als si lobten sicherliche!>
von disem suezen mere wart diu vil wol getane
Sigune, di seldenbaere, vröuden rich unde alles leides âne.
ir hoch gemuet si kunde wol gemeren.
si sprach: < owol dem lieben tag unde sîner kunft, der mir wil leit verkeren!
nû vröut uech, herz unde ougen, der zît in dem jare,
des tages, der wile tougen, daz Tschinotulânder, der vil klare,
mir von der verre kumet alsô nahen,
daz ich in dâ zer krenke mit mînen blânken armen sol umbevahen!>
sehet, wie di wolken wilde vliegent vor dem winde,
luter trueb gebilde, alsô sach man etwenne deme kinde
triben ûz dem herzen die gedanke
manege varwe durch ir vel, bleich, rot, gruen, gel, tunkel unde blânke.
doch gesigete hoch gemuete mit vröuden sunder leide.
sam in des meien bluete towig rosen luehten ab der heide,
alsô luht ir kinne unde ir wange.
ir herze swank sich di hoehe sam ein valc gen liebem anevange.
dô sprach di minnichliche: < mîn vröude sich nû hoehet.
der wart ich nie sô rîche . diu was ûz mînem herzen gar gevloehet.
diu gruenet nû von den vil lieben meren,
daz ich mit umbevange gruezen sol den suezen, seldenbaeren!>
ir vroelich hoch gedinge, des si pflagen beide,
daz lac in sint vil ringe . owe des, ir liep zergat mit leide!
ir vröude wart in riwen tal versenket,
ir wane, der wunnebaere, wart in jamers vluete wol ertrenket.
Herzeloude, di reine, zu hant nach mitteme morgen,
di edel, valsches eine, entslief zu grozen noeten unverborgen.
si leit mit troumen herzenliche swere.
ir zeswer arm gerucket wart, dô Tamponis hie brahte leide mere.
in der selben wile quam Grahardois, der klare,
geriten in geher ile unde daz gesinde in Kanvoleis vurware.
dô wart vor aller diet di klag sô swinde
umb Gamuretes sterben . di kraft enpfiel dô maneger muoter kinde.
juncfrowen zuhticliche heten dô gewecket
di künegin erenrîche . di het ein troum sô gar unsanft erschrecket.
si daht alsô: wie sol sich ditz verenden?
got si mir helferîche unde mueze mir Gamureten vroelich senden!
nû kom di vröudenlose schar ûf den hof klegelichen.
daz gesinde chert aldar unde enpfiengen di vil jamers rîchen.
mit zuhten sait nû Tamponis diu mere.
er zeigt in sper unde hemde, dâ mit ir werder hêrre verloren were.
di rîter wundert alle, wie er wer gewunnen.
ûz chranker vröuden schalle seit in dô der knappe wol versunnen,
wie er nam sin ritterlichez ende
von des helmes weiche unde tjoste von Ypomidones hende.
dô er nû gar gesagete, wiez Gamuret ergienge,
wie di heidenschaft in klagete, unde wiez der baruc mit im anevienge,
unde waz an sînem ende schuof der werde-,
nach kristenlichem orden bestatens an den baruc er begerde.
groz klag mit jamers pine huobens algemeine.
 <owe, vriunt der mine, wie bist verlorn!> jach Herzeloud, di reine.
diu maere wâren vor ir niht ergangen,
doch hort si Gamureten nennen, des wart si mit leit bevangen.
der tôt het nach gescheiden daz leben von ir libe.
dô wart von disen leiden alsô we dem wiplichen wibe.
ir kraft si vlos . owe der herzen swaere!
daz nieman half der vrouwen in solcher nôt, daz wâren leide mere.
juncfrowen, kamerere, daz gesinde al gemeine,
swaz der dâ bî ir were, di liezen hie di künegin aleine
vil jemerlichen ligen unversunnen,
sô daz ir nieman helfe bot . dâ von was ir des lebenes nach zerunnen.
di edeln küneginne vant ein rîter wise,
dâ si lac âne sinne, diu hochgelobt an wiplichem prise.
got in zu helfe der vil reinen sande.
er goz ir wazzer in den munt, dâ mit er ir selbander sterben wande.
wan si truoc in ir libe, des ritterschaft wart geeret.
dô dem vil reinen wibe ir maht ein teil wart unde ir kraft gemeret,
si richte sich ûf unde trahte nach ir swere,
wan si het vergezzen, von welcher nôt ez ir geschehen were.
dô sich diu reine, guote versan unde mocht gesprechen,
vor valsche di wol behuote, vor klage wart ir weinlichez pfnechen
alsô groz, daz si von jamers grimme
daz wort vil koum volbrahte . si klait ir trut mit trureclicher stimme.
si sprach: < owe mir armen, nû muoz ich leben mit sere!
got, laz ez dich erbarmen, daz ich den sol gesehen niemer mere,
an dem du mir vil vrouden het erscheinet!
di ist tôt mit sînem tode!> alda wart von der lieben vil geweinet.
der ûz Graswaldane wol troste di getriwen.
nû was si in dem wane, daz kindel wer verscheiden von ir riwen.
dô sprach diu guot ûz wiplichem sinne:
 <ich vurcht, ich hab di vrucht verlorn, di ich enpfienc von Gamuretes minne .>
daz hemdel von ir bruste brach di klagende vrouwe.
si sprach: < owe der vluste! hân ich verlorn mîner hohen vröuden schowe,
di ich vil arme niemer mê gewinne?>
di milch ûz ir brusteln drukte diu vil edel küneginne.
si sprach: < got hât zu gebene noch trost mir armen wibe.
daz kint ist noch bî lebene, daz ich enpfienc von Gamuretes libe.
owol mich des unde we mir dirre leide!
waz hât der tôt gerochen an mîner spilnden vröuden ougenweide?
owe lieb geselleschaft, diu muoz mich iemer miden!
mir hât di riwe mit ir kraft vröud erlemt . mîn lîp muoz iemer liden
vil manegen pin . des mak niht werden ende.
ez si, daz mir di reinen vrucht got zetrost nach Gamureten sende.
mîn hochgemuete hinket, mîn vunden vröud ist vlustic.
mîn swebender trost, der sinket ze tal . mins herzen hoeh ist niderbrustic.
mir begruenet vröude niemer mere.
nach Gamuretes tode leb ich nû in durrem herzen sere!
ez gewuochs in manegem rîche nie stam sô wunnebernde,
sô hoch, sô werdicliche an êren . swes der wunsch ie was begernde,
daz was an Gamuret von ritters prise.
du meien blic der jugende, ze vröuden rich, dâ bî der witze grise!
wem sol ich nû gelichen dîn hohez lop, dîn staete,
sit man sô lihticlichen den adamas zubricht mit swacher taete?
dâ mit ir er diu staet ist worden âne.
diu werdicheit der staete muoz sich nû richten nach dem tremontane,
der durch nieman wichet deheiner snellen draete.
ditz virmament dar strîchet, der tremontan niht kumt von sîner staete.
daz selbe tete dîn prîs der ûz erkorne.
des wirt der schad gedriet, du ein unde ich selb ander gar verlorne!>
ir wunnebernder meie mit vröuden rîchem blicke
wart hie von anderleie, verkert in winter trueben nebel dicke.
sam der rife kan di bluomen swachen,
di vröude Herzelouden alsus verwehselt wart in jamers krachen.
von recht ir klag sô verre über ander klage diuzet,
wan Gamuret, ir hêrre, het den prîs, der allen prîs durch schuezet.
swa man sprîchet manheit oder milte
unde ander sô vil tugende-, niemer mê bedecket wirt mit schilte.
schadehafter vluste bekort nû niemer mere
kein herze under bruste . herzen vröud si gap umb herzen sere.
al solchen wehsel git di werlt uns allen.
hiut sueze, morgen sure . ir honik hât verborgen bitter gallen.
Herzeloude vragete, wie er dort wer gewunnen.
Grahardois ir sagete, wie di heiden sîner verlust begunnen,
unde wie ir list den adamas erweichte.
Ypomidones lânze in dar nach mit einer tjost erreichte.
als er nû gar gesagete, wie ez im was ergangen,
mit jamer si dô klagete . ir herze wart mit grozer nôt bevangen,
daz si undz kint vil koum genas vor leide.
si bat, daz man ir brehte hemd unde sper dar, alsô bluotic beide.
si sprach: < owe mir, herze, daz du niht maht ersterben!
der bitterliche smerze muoz mir iemer mê nach kumber werben!>
ir klagnde wort mit werken si bescheinte.
mit triwe rîcher staete herz unde muot unz an ir ende weinte.
di vrouwe nam daz rote kleit unde lostez von ein ander.
si woltez an sich hân geleit . des erwante si Tschinotulânder.
zer erden wurden si bestatet schone,
beide sper unde hemde . dô wart der vrouwen jamers kleit zulone.
di künegin dô besande unde Grahardois, der werde,
in Gamuretes lânde, ze Nurgals unde Anschowe, al di erde.
si bat di vürsten komen al geliche
ze Kanfoleis . di hêrren leisten dô di bete mit wirde rîche.
als si nû komen wâren al dar zu Kanfoleise,
dô sach man si gebaren vil klegelich . di besten ûz Waleise
komen ouch mit krancher vröuden schalle.
Gamuret, den geerten, klagten si vil klegelichen alle.
nû geswige wir der vesten, jamerhaften pine.
diu künegin unde di besten bevulhen dô diu lânt dem talfine.
si lobten im ze warten algeliche
vurstenlicher êren an ir hêrren stat vil werdicliche.
dô genas di vil gehiure am ahten tag eins kindes.
mit hoher selden stiure vuor nû der lânde vröud unde des gesindes,
dô si vur warheit horten wol di maere,
daz di Herzelouden vruht, daz kindel reine, suez ein degen were.
di vürsten al geliche deheiner dannen wolde,
ê daz diu êren rîche nach den wochen sehsen, als si solde,
ir kint, daz reine, zu christenheite bereite,
daz man ez toufen solde . ir ieclicher des vil gerne beite.
daz kint wart in der toufe Parzifal genennet.
in êren rîchem koufe wart der nam di virre wol bekennet.
sin reine muoter in erzoch mit zarte.
si was sin amme selbe . vor allem valsch er sich wol sit bewarte.
ein kint ie nach dem spunne sich an di tugende wendet.
durch daz nû edel kunne etwenne an sîner wirde wirt gepfendet.
hie vor, dô al di hoehsten selbe ziehen
ir kint an bruste wolden, dô sach man adel ûz tugenden selten vliehen.
als hie der küneginne ir sun wart getoufet,
mit vlize gar di sinne kert si an in . nû wart ouch er gesloufet
in sin wester kleit . owol dem wibe
di ie gebar sô werde vruht! man kos der muoter schoen an sînem libe.
nû wolde di vröuden kranche scheiden von dem lânde.
daz rieten ir gedanke . di hoehsten unde di besten si besande.
si bevalch Sigunen ûf sin triwe
ûz Graswalt dem vürsten, unde ouch diu lânt . dô wart ir klage niwe.
dô nam der junge, reine an den selben stunden
di hêrren algemeine unde bat si des, ob si im helfen kunden,
Herzelouden wenden dirre sache.
der bet was si unwernde . si wold ot niht wan leben in ungemache.
darnach in kurzen ziten di vil triwen rîche
niht lânger wolde biten . si vuor in einen walt besunderliche
von sô grozer rîcheit durch ir triwe.
si bark ir sun vor ritterschaft unde starp doch sit nach im in klagender riwe.
man sach di minniclichen Sigunen ouch vil sere
klagen den tugende rîchen Gamuret . nû wart ir klage mere,
dô si sich muoste von ir muomen scheiden.
mit herzenlicher swere wart dâ vil geweinet von in beiden.
sus vuor si jemerliche in di wuesten Solitane.
vil herzen triwen rîche dô leidik wart . swaz bluomen ûf dem plâne
klarlichen stuont, dar an chert si sich kleine
unde an der voglin singen . ir wunn, ir vröude was ir sun aleine.
Herzeloude ist hin gescheiden . der pfleg des himels vrouwe!
nû hoert von disen beiden, di man noch siht vil dick in lieber schowe,
den Grahardois unde ouch di herzoginne
Sigun . an in gesigete di liebe gar mit ungevelschter minne.
ir lieplich gesellekeit stuont ie sunder vare.
ouch was der minniclichen meit mit suezlichem troste bî der klare
unde nam ir ungemuete zaller stunde.
er wonte ir bî mit zuhten unde liebt sich ir nach Gamuretes munde.
ouch was si in der guete, daz si vur alle gewinne
sin tugendrich gemuete las in ir herze . daz schuof diu scharfe minne.
ir beider triwe, di wak vil wol geliche
mit valscheloser liebe . sus minten si ein ander herzenliche.
sus was in sîner jugende der vürst in wirde lebende.
er warp mit sîner tugende, daz man im was vil lobes unde êren gebende,
gelutert als ein gimme vor houbetschanden,
mit manheit unde mit milte . des wart sin lop vil hel in manegen lânden.
den vriunden unde den gesten lebt er zewunsches êre,
wan er sich vleiz des besten . des wart vil wol geprueft der lobes here
in Graharz unde mit recht in Graswaldane.
in Waleis, in Anschowe, in Nurgals tete er manegen chumbers âne.
getriwe, menlich, wise wart der vil sueze, junge,
durch luehtic an dem prise . wie an der magt Sigunen im gelunge?
des kan ich hie niht gahes zu ende bringen,
sit ez di aventiure noch umbesweifet wit an manegen ringen.
er west, daz under schilde si muest sin lîp erwerben.
vil klein in des bevilde . er dahte: sol ich nach dir niht senlich sterben,
des muoz mir helfen ritterlichiu êre.
Sigun in twanc zu ritterschaft unde ir minne . des sumt er sich niht mere.
ze Anschowe, ze Waleise, ze Nurgals, dem lânde,
der junge, klare, kurteise di hoehsten unde di besten er besande.
den sagt er dô mit warheit sunder wane,
er hete muot zu ritterschaft, di wold er hân dâ heim zu Graswaldane.
die hêrren al geliche baten in vil sere
mit triwen hoveliche, daz er ez tete durch des lândes êre,
daz diu hochgezit alda geschehe.
der bet er si gewerte, allermeist, daz ez Sigune sehe.
dô hiez er kunden witen di hochgezit vil grozen.
dar chom von allen siten kunge, vürsten, aremuot di blozen.
durch sine bet dar kom ze Kanvoleise
artus, der valsches âne, unde Kaylet, der werde helt kurteise.
dar kom von Berbester Ekunat, der rîche.
sin muoter was des swester . Gurnomanz chom ouch dar werdicliche
unde Gentaflurs, des sun, der werde, kluoge,
der sit lac tôt von Klamide . sô hohen prîs, waen, rîter ie getruoge.
dar chom von Graswaldane vil werder ritterschefte.
ich bin ouch in dem wane, daz di von Nurgals mit grozer krefte
komen gen der hochgezite schalle.
di vürsten von Anschowe wâren ouch dâ ritterlichen alle.
mit manegem pavelune di heide was bedecket.
man lotziert dem Britune unde vürsten vil . darnach wart ûz gestecket
vil banier rich unde kosteber di schilde.
zimierde vil der vremden sach man ûf helmen vol al daz gevilde.
Tschynotulânder unde di lântherren alle,
einer unde der ander, enpfiengen dâ mit ritterlichem schalle
ze Kanfoleise Artus, den êren rîchen,
unde sin massenie . der hiez man pflegen schone unde werdiclichen.
in kund ouch niht betragen, er kert hin ûf di heide
aldort, dâ sunder lagen der Spanjol unde der pfalzgrave, beide.
di wurden dâ mit vröuden wol enpfangen.
von ir kumft wart er gemeit, unde wart sin leit dâ von al undervangen.
sîner jamer lânzen, wen, ouch der ringer were,
dô man von Gurnomanzen sagt unde sîner kumfte werdiu maere.
er reit dar unde enpfie in minnicliche.
si kusten sich vor liebe unde wurden der gesihte vröuden rîche.
er pflac dâ wol der geste beide vruo unde spete.
dâ was dehein gebreste . wol man inz bot mit maneger rîchen taete.
vierzehn tag di hochgezit dô werte.
man hete dâ gar den vollen, dar nach unde ie der man alda begerte.
swaz man alda verzerte, daz chom von sînem lânde.
sin herz im valscheit werte . schaden het sin niht gen einem pfande
daz lânt Waleis der grozen hochgezite.
ez wart dâ von ê rîche, si wunschten im vil selden dâ di wite.
nû hete der êren rîche gen sîner swertleite
gekleit sich kosteliche unde sine gesellen wol nach wirdicheite.
in gebrast niht, des si haben solden.
ir wâren hundert mit der zal, di mit dem vürsten rîter werden wolten.
von Araby ûz pfellen, tiur unde maneger hande,
wart im unde sinen gesellen gesniten kleit, daz in deheinem lânde
nieman bezzer wat erziugen mohte,
dann er unde sin geverten truogen, als ez sîner wirde tohte.
rot unde brun scharlachen, dar ûz hiez er mit vlize
zweierhande kleider machen, dar in vurrieren haermin veder wize
gen brun scharlat, von Tasme pfell geteilet.
sin sunder kleit ich pruefe niht . di driu, di warn den andern gelich gefeilet.
sus was der wandels vrie mit êren rîter worden,
er unde sin kumpanie . zehant sô kund er leben in ritters orden.
sin hant, sin swert, sin sper wol under schilde
vil ritterlichen wurben . gen allen tugenden er mit rame zilde.
ob wir nû niht gedaehten Sigunen, der herzoginne,
unde ir lop niht braehten zerhoesten kur? daz weren kranke sinne,
sit si sô wol nach wirde kunde werben
mit kuesche, wiplich magetuom unde triwe groz . dar inne sach man si sterben.
si was ouch komen durch schowen ûf den plân sô rîche
mit maneger jungen vrouwen, dâ diu ritterschaft vil werdicliche
mit vröuden was al ûf dem gruenen plâne.
si sach, daz vröuden wirket . dâ von wart si ein teil ir trurens âne.
diu hohgezit was rîche an vurstenlicher krefte.
man vant dâ steticliche buhurt, tanz . si pflagen ritterschefte
nach wirde groz . man lie dâ niht gebresten.
swes man nach êren gerte, des gap man vil den kunden unde den gesten.
dô pflac vil rîcher milte der junge vürste reine,
sô daz in niht bevilte . von herzen wart alda sin hab gemeine.
unde gab dâ vil von silber unde von golde
besunder edeln armen, swer daz von sîner hant enpfahen wolde.
Artus, der nie gewancte an kuniclichem muote,
unde der ouch nie bekrancte di triwe sin, daz was Kailet, der guote,
unde Gurnomanz, der wol gezogen, wise,
di rieten nû dem Grahardois, swaz einem vürsten vrumende wirt an prise.
si vuorten in besunder, dô si im wolden raten:
 <nû wis gen manheit munder unde tuo daz beste, als ie die werden taten.
du bist gewaltic Gamuretes lânde.
der pflig alsô mit sinnen, daz du daran verdienes keine schande.
du solt dich lazen vinden bî manheit unde bî milde.
sô muoz von dir verswinden swachez lop . unde volg alsô dem schilde,
daz er dich icht entwerf ûz êren sitze.
wis getriwe, bescheiden, minne aller tugende rat in guoter witze!
ouch sol di triwe dine an der küneginne
unde an ir kindeline nû werden schin . hastu getriwe sinne,
sô wis ir beider schilt vor allen growen
unde pflig mit ganzen triwen ir swester kinds Sigunen, der juncvrouwen.
gen disen drin behalten soltu dich wol an prise.
sô mahtu selden walten . unde ist dîn herz an hohen tugenden wise,
als dich von allem dînem kunne ûf erbet,
sô wizze, daz belibet vor valscheit al dîn êre unverderbet .>
sus volget er ir rete, als er dô beste kunde.
vor wandelhafter taete was sin lîp bewart zu aller stunde.
sîner kumft aldar dem Britoneise
dankt er unde in allen . dô bereitens sich von danne der reise.
diu hochgezit nach êren nam ende sunder schande.
man sach von danne keren ie den vürsten heim gen sînem lânde.
diu gerndiu diet was alle wol beraten.
die kunden pruefen witen des vürsten lop . in manege lânt siz kraten.
alsô nû hie di geste gerumten sus Waleise.
der vil tugende veste Tschinotulânder, der kurteise,
die Gamuretes vürsten er nû sande
mit rîcheit der presente ieglichen heim vil schon zu sînem lânde.
nach eines meien stunden diu hochzit was verendet.
di wol mit jamer kunden, ( owe der nôt, ir leit ist unverendet)
nû mein ich Herzelouden, rich der triwen
unde Sigun, ir muemel, di werdent eben rich an herzen riwen.
die suez ûz Katelângen unde den ûz Graswaldane
begunde des belângen, daz si di küneginne zer solitane
in sô lângen ziten nie gesahen.
si wolden dar mit reise . owe des, nû wil si kumber vahen!
si vuoren an den stunden mit juncfrowen balde,
dâ si di klagenden vunden zer wuesten Solitane in dem walde.
si wurden werdiclich von ir enpfangen.
si hort von sîner ritterschaft nû gerne, ob diu schone wer ergangen.
in vragt diu küneginne, wer dâ rîter waere.
dô sagt er ir mit sinne: < dâ was Artus, der künec seldenbere,
unde Kailet, der Spanjol vil triwen rîche,
unde mîn âne Gurnomanz unde Ekunat, mîn oheim werdicliche .>
an der selben stunde bedaht ir herze swere.
weinen hie begunde Herzeloud . alda von disem mere
wart si ermant, wie sie verdient mit ellen
Gamuretes ritterschaft . al klagnde sach man si nû trehen vellen.
nû weint ouch herzenliche Sigun, di vil gehiure,
mit der künegin jamers rîche . all den vrouwen wart nû vröude tiure.
di klag benam in dô der triwen vruote
Tschinotulânder . sin suezer trost kom in dô wol zu guote.
den jungen Parzifalen kust in getriwer minne,
den suezen, lieht gemalen, mit ougen regen Sigun, diu herzoginne.
wan si gedaht an manegen kus vil suezen,
den ir in jugende Gamuret mit triwen gap durch minniclichez gruezen.
di klagerîchen vrouwen in namen hie besunder
durch wunniclich anschowen . got hete vliz an in geleit ein wunder.
ich waene, nie muoter reiner vruht gebere.
sin liehter, lieplich aneblich benam in allen truren unde swere.
al sine lid mit sinne schouten si gemeine,
dâ bî den zumpf der minne . der wart gemezzen nach des libes kleine.
daz was allz nach wunsch an im gemachet.
sinen lîp den suezen, klaren, kos man niendert siden groz geswachet.
der vürste an sinen armen truoc den jungen, kleinen.
 <nû muez ez got erbarmen,> sprach er, < daz wir noch Gamuret, den reinen,
in bluender jugent der erde muosen lazen.
sus git nach suez ein suren di werlt gemein, des si ir lon verwazen!>
der vürst in ofte kuste mit wazzer rîchen ougen.
wie wol in des geluste! er sprach alsô mit warheit sunder lougen:
 <uns hât got vil wol mit dir ergetzet
dins vater, ob du leben solt . wir sin an vröuden noch vil ungeletzet .>
zuo ein ander sazen an vröuden di vil kranken.
kund ich ir lop gemazen gen wirde, nieman solde mir des danken.
daz hât verdienet wol ir reine triwe,
daz ir lop die lenge biz an di letze der werlde belibet niwe.
den tac si dâ mit leiden beliben bî ein ander.
si muosten doch sich scheiden . Sigun, di rein, unde Tschinotulânder
mochten niht vor klegelichem sere
di nacht alda beliben . si vorhten des, si klagete dester mere.
urloup si dô namen unde baten ir got walten.
di vrucht des reinen samen dô sprach: < der hoehste muez uech wol behalten
gesunt unde geb iu beiden seld unde êre!>
sie schieden sich mit kusse unde ûf wang ûz ougen trehen rere.
si enpfulhens got mit triwen unde ir sun, den seldenbaeren.
sich wil ir kumber niwen alhie mit manegen vremden klage meren.
der vürst von dannen wol ein raste kerte
in den walt an ein rivier . dâ mit daz maer si beide kumber lerte.
von koste rich ein hoch gezelt sluoc man ûf di plâne,
daz Razalik gap sunder gelt Gamureten, dô in Belakane
ze vruende erkos unde im nach prîs zulone
gap lîp, lânt unde luete . dar under wolden si hie ligen schone.
die nacht si mit gemache wâren sunder swere.
ungeluckes sache braht in des morgens vruo ein niwez mere,
dâ von si iemer mer an vröuden sigen
muosten nach dem selben tag . kumber unde nôt begund si âne wigen.
gemach ein êren schure dô was der edeln jugende.
der êren suez mit sure muosten si erwerben unde mit tugende,
sint daz nie vürste baz gewarp nach prise
dann Tschinotulânder . daz mocht ot niht geschehn in senfter wise.
nû heten die arbeite, di im doch nie genahten
mit vürsten werdicheite . alle di sich gen im durch prîs vergahten,
di wurden ie an hoher vluste vunden.
ob daz sint wart verkeret, doch swebte sin prîs di lenge hoch zallen stunden.
groz êre unde kumber hebende sich wart nû an in beiden.
in wirdicheit si lebende wurden unde dâ bî in manegen leiden.
arbeit, kumber, leit mit grozen êren
unde nôt gen zweinzic jaren ir vroud kund seigen unde ir truren meren.
daz kom von wilden maeren, di sich hie nahen wellen
disen edeln, wirdeberen . dâ mit si groz unfreude sich gesellen,
di dâ treit di suez unde scharfen angel.
swer ab den angel schuehen wil, der muoz vil dick der sueze haben manegel.
durch smac der bluenden rosen, sô was ir wille, hie ligende
unde durch daz sueze kosen . der voglin sanc ie was gen vröuden wigende.
si gedahten dâ beliben zeiner wochen
oder ein lutzel lânger . der vröuden wan wirt in nû gar zebrochen.
rime di zwivalten dem bracken seil hie wâren
vil verre dann gespalten . dar nach, di lenge wol von vunfzic jaren,
zwivalter rede was ditz maer gesumet.
ein meister ist ûf nemende, swenn ez mit tod ein ander hie gerumet.
sus lagen si niht lânge, ê daz si horten schiere,
mit einer rîchen strange ûf rot wildes verte nach wundem tiere
ein bracke, der kom lute heles jagende.
der wart ûf gehalden . des bin ich noch durch vruende nôt der klagende.
dô si den walt mit krache sus horten lut erhellen,
dem talfin zu ungemache-, der was gezalt von kinde ie vur di snellen,
âne Trefizent . der lief aleine
unde spranc hin vur si alle, di des pflagen ie ûf ritters beine.
durch snellheit sin, di rîchen, daht er den hunt erloufen.
bein di ritterlichen truoc er . des wold er vroud unde saeld verchoufen
unde ein stetez truren dran enpfahen.
er sprank hin gen der stimme, als er wolde den bracken nû ergahen.
sit in dem witen walde niender mocht gekeren
daz vluhtig tier sô balde, danne dem talfin arebeit zemeren-,
kumftic truren braht ez im zu teile.
nû dakt er sich in einen struch . hie chom der bracke jagent an dem seile.
den bracken liez ein vürste nach tiere mit wundem male
nach vluhtic mit geturste . versniten het ez wit ein scharfiu strale.
iedoch was ez zu verhe niht verhowen.
ze rîcher gab presente wart gesant der bracke von einer vrouwen.
des vürsten vröud ez latzte, daz im der brack enpfarnde
was, den er nider satzte ûf stral snidic mal . er was unsparnde
sin vart, biz er in weder sach noch horte.
dâ von dem hochgemuoten sin vroude nikte, sin jamer sich enporte.
hie erjagt an allen siten der bracke vröuden pfende
in manegen lânden witen . we, daz si niemer hunt mê gesende,
diu in dâ dem groz gemuoten sande,
von dem er ûf dem jagde schiet! daz sit si beide an hohen vröuden pfande.
dô Tschinotulânder hie was ûf dirre warte,
dô kos er blicke glânder an boumen hoch . des wundert in vil harte,
von wann der schin sô hohe mochte glesten.
der gienc von disem bracken . sin seil, daz was ein borte wol der besten.
dô er den bracken horte, dô spranc er gen der verte.
arabisch ein borte sin halse was, geslagen mit drihen herte.
dar ûf kos man tiur unde lieht gesteine.
di glesten sam di sunne . dô vienc er den bracken niht aleine.
kumber unde arbeite het er dâ mit begriffen.
di zwei, di lenge unde breite gefurriert in ein ander, unzesliffen
beliben si zulânge mit der gentze.
owe, daz ie dehein bracke geseilet wart mit alsô rîcher glenze!
wan unverzegenliche sol er nû bekennen
an über kreften rîche der noete vil, di nieman kan zetrennen,
unde kriegen iemer mer nach starkem strite.
daz bracken seil ein urhab was sîner vröuden vlustlicher zite.
der bracke was harmblânc gevar ein klein vor an der stirne,
diu oren lânc, rot als sin har, zereht gemuelet unde mit breitem hirne,
nach bracken wis geedelt unde geleret.
daz wilt, daz er dô jagete, mit guldiner stral was ez verseret.
er truoc den hunt sô genge Sigunen hin, der klaren.
zwelf klafter was mit lenge daz seil, des varwe vier von siden wâren:
gel, brun, gruene, rot sô was diu vierde,
iemer swa diu spanne erwant, geworht in ein ander mit gezierde.
dar obe lagen ringe mit berlin verblenket.
dâ zwischen rîcher dinge ie spanne lânc, mit steinen niht verkrenket,
vier blat, vier varwe vingers breit di maze.
vahe ich mit sulchem seile hunt, ez belibet mir, swenne ich in loufen laze.
dâ manz von ander valten sach zwischen den ringen,
dâ kund ez wirde walten von rîcher schrift mit kostbaeren dingen.
aventiure hoert, ob ir gebietet.
mit guldinen nagelen di steine ûf die strange warn genietet.
smarac warn di buochstaben, mit rubin verpundet,
mit gewier ûf golt erhaben . ez enwart nie seile baz gehundet.
nû was ouch der hunt vil wol geseilet.
wederz ich dâ neme, daz riet ein kint, ob ez mir wer geteilet.
dyomande, krisolde, torkoiten unde sardine,
jochant, granat ûf golde verwiert, unde ander manic in liehtem schine,
der lac vil dar ûf mit kraft der grozen.
von edelkeit der steine kund dem seil an rîcheit niht genozen.
ein samit drunder horte, gevar nach meiem walde.
diu halse was ein borte vil rîcher stein, von arte manic valde,
durch liuhtic lieht . die schrift ein vrouwe lerte.
Gardivias sô hiez der hunt, daz spricht endiute: < huete wol der verte .>
di herzoginne lobesam las anevanc der maere:
 <swie ditz si eins bracken nam, daz wort ist den werden noch gebere.
man unde wîp, di huetent verte schone,
di vuerent hie der werlde gunst unde wirt in dort diu selde zu lone .>
si was di halsen lesende, noch niht an dem seile:
 <swer verte in huot ist wesende, des prîs wirt getragen niemer veile,
ob er in herzen wont alsô gestarket,
daz in niemer ouge ersiht ûf unstaetem, wenkendem market .>
bracken unde seil durch minne sande einem vürsten schone
von art ein küneginne . di truoc von adel unde von lânden krone.
Sigune las ir namen underscheide,
der künegin unde des vürsten . di stuonden wol erkantliche dâ beide.
si was von Kanadic erborn der swester dâ Vlorien,
diu Ylinoten het erkorn . dem Britun gap si herz unde muot zu amien,
unde swaz si het, âne biligende minne.
si zoch in unz an schildes ampt unde kos in dô vur alle gewinne.
der holt ouch nach ir minne under helm den ende.
obich der zuhte sinne niht breche, ich solde vluochen noch der hende,
di di tjost ûf sinen schaden brahte.
Vlorie starp ouch der selben tjost, swie doch ir lîp nie speres ort genahte.
Vlorie dô ein swester liez, di erbte ûf diu krone.
di maget rich Klauditte hiez . der kuesch unde guet erwarp dô zu lone
der vremden lop unde ouch swer si bekande.
sus wart ir prîs beruofet in manegiu lânt, daz in dâ nieman wande.
Sigune las erliche von Klauditten an dem seile:
di vürsten in ir rîche gerten eines hêrren mit urteile.
si sprachen einen hof ze pofermunde.
dar chomen rich unde arme . dô erteilte man ir wale an der stunde.
de Silvat Ekunaten, der tugend ein vloriere,
an den ir wal geraten was . dâ von kos si in benamen schiere.
des stuont sin muot vil hoher dann ir krone.
er gerte aller vürsten zil . mit huote sîner verte pflac er schone.
si twanc sin jugent unde edel art unde daz reht von ir rîche.
sint daz ir wal erteilet wart, dô welte ouch di maget werdicliche.
welt ir duetsch ir vriundes namen erchennen?
 <den wilden von den bluomen, Ekunat,> sol man den vürsten nennen.
sit er von bluomen wilde der werde was genennet,
durch daz si niht bevilde . si tete im wilde wort unde werk erkennet.
dô huot er sîner verte, als er solde.
Klauditte was ouch jehende, daz si wiplicher verte hueten wolde.
Tschinotulânder mit einem veder angel
aschen, vorhen vander, di wil Sigun las hoher vröuden manegel
unde des ouch er vil selten wart der geile.
Sigun den stric entloste durch ûz zelesen di schrift an dem seile.
an di zelt stangen der bracke was gebunden.
ir loesen ûf di strangen mich sere muet, wan hete sis erwunden!
Gardivias sich strakte hin mit strebene.
si sprach nach sîner spise . ir wille was, im zu ezzen gebene.
zwo juncfrowen giengen her ûz vur die snuere.
mich riwet, daz enpfiengen ir hende blânc des stranges herte ruere.
waz mac ich des? daz seil von stein was herte.
Gardivias zukte unde sprank durch jaegde ûf des wunden tieres verte.
er was ouch Ekunate des tages alrerst entrunnen.
den vrouwen rief si drate . die heten sine spise dô gewunnen.
in daz gezelt hie gahten si vil balde.
der hunt was ûz geloufen . dô horte man in gahes dâ zu walde.
er prach halt der winden ein teil unde der pfaele.
als er begund enpfinden der rotvarwen vert, in nam unhaele.
offenlich er jagt, vil unverholne.
des werden Gruzegrien kint darumb geschach vil noete sint zu dolne.
Tschinotulânder di grozen unde di kleinen
vische bî im vander, alda er stuont ûf bloz blânken beinen
durch die kuele in luter snellem bache.
nû hort er gar di stimme, die im erhal, im ze grozem ungemache.
er warf den angel ûz der hant . mit snelheit er gahte
über allez, daz er vor im vant von steinen, ronen . dâ mit erm niht genahte.
den bracken het im ungevert gevirret.
er spurte ninder hunt noch tier . er wart von winde hoerens gar verirret.
di blozen bein unsueze zekratzten im die bramen.
die sinen linden vueze von dem loufe manege wunden namen.
man spurt in baz dan daz tier geschozzen.
nû gieng er gen Sigunen . di het ouch bluomen rot alda begozzen.
er vants in dem gezelde mit stimme klagende heise.
er sach di wâren melde, daz si rîcher vröuden als ein weise
durch drier hande schaden was di klagende.
iedoch der eine verre die zwene von dem herzen wirt verjagende.
daz eine was diu strange, verloren unde niht vunden.
di selbe klag zu lânge ir werrende was . daz ander wâren wunden,
di si an Tschinotulânder sehende
was mit herzen schricke . daz dritte was ir selber nôt geschehende
innerhalp ir hende, reht als si weren berifet
von starker tjoste sende, sô eim der schaft von gegen hurt entslifet.
Sigunen hende wâren sus gerueret.
man spehtz ouch an ir wete . diu was dô mit den steinen gar zefueret.
si kos an im vil wunden an beinen unde an vuezen.
vil klage von in vunden wart . nû wil daz mere sich unsuezen,
dô diu herzoginne begunde sprechen
nach dirre schrift der strangen . diu verlust diu wil nû spere vil zubrechen.
er sprach: < ich gefriesch nie keine der strangen über schribene
heidnisch, vranzois . gemeine bin ich bî der kunst niht der belibene.
ich lese wol, waz dâ ze lesen were.
sueze magt Sigune, la dir di schrift der strangen sin unmaere!>
diu strang ir was gebunden zu herzen alsô nahen.
ir kriec gar unerwunden wil durch rîcheit nach dem seile gahen.
si sprach: < al roemisch rich wer dir ze chleine
gen dirre selben strangen, were dir kunt di schrift dar an sô reine.
solch aventiur ist wesende geschriben an der strangen.
bin ich di niht ûz lesende, sô ist mir gar unmaere Katelângen
unde swaz mir ieman rîcheit kund gebieten.
davur ich dannoch wolde der schrift an dem seile mich genieten.
di red bin ich dir gebende noch nieman zu vare.
wern aber wir beide lebende die endelosen zît komender jare,
sô daz dîn munt sprech nach mîner minne,
diu muest dir iemer wilden, dune brehtes mir di strang, die nû was hinne .>-
 <sô wil ich nach dem seile vil gerne alsô werben,
ob strit darumb ist veile . ich muoz an prîs, an libe gar verderben,
sint dîn wille krieget nach der strangen.
wis mir genedik, sueze magt, lîp, herze, muot mir lit in dînen twangen!
vil sueze, rein, gehiure, al dirre selben pfande
ger ich von dir zu stiure, daz mir dîn trost di laz ûz dînem bande,
als mich dîn minne hât gebunden lânge.
la mich genade vinden, halt niht mîn herz alsus in dime getwange!>-
 <genade unde swaz ein maget sol gen liebem vruend verenden,
des machtu mir getrowen wol, unde kan des willen nieman mich erwenden,
ob du bringes wider mir di strangen,
di Gardivias dâ treit, den du mir her in breht gevangen .>-
 <darnach mîn dienst in lânden wit sol iemer gerne ringen.
ey liebe, wenn geleb ich di zît, daz ich dir mug di strangen wider bringen
unde daz ich di hulde dîn behalde?
daz wirt versuochet verre, sô mîn di minne unde dîn mit triwen walde!>
sus heten si mit worten wol ein ander gehetzet,
unde ouch guotes willen vol . anevanc vil chumbers, wie wart der geletzet!
daz vreischet noch der tumb unde ouch der wise
an sicherboten unverzagt, er swebe oder sinke an dem prise.
die zelt snuor ûf balde hiez brechen der kurteise.
sin herze ûz dem walde zuhant gewan ein kriegen ûf di reise.
gen Kanvoleis si wâren hie nû varnde.
werben nach dem seile wolt der vürste hin niht sin der sparende.
als si nû warn erbeizet ze kanvoleis der vesten,
Sigunen herz gereizet ûf jamer wart . der kunde sich engesten
an ir sô, daz der Grahardois erschrecket
wart von disen meren, di Sigun mit klag hie tete entecket.
mit liehter ougen regene wart si sô ser diu klagende,
daz si dem jungen degene niht mohte sin in lânger zît diu sagende.
ir jungez herze pflac der muoze reren,
wan ez wart bloz an vröuden unde wol gevidert an suefteberen seren.
si klagte niht aleine den hunt noch di strange.
di schrift der edeln steine ir herzen was ein klamme habende zange.
si jach, daz ir begruende niemer wunne,
ob si der schrift enbaere, sô gieng ir sat an vröuden ûf vil dunne.
ir blânken hende klare winden si begunde.
vil wazzers gap vurware ir herz den ougen, sueftens vil dem munde.
riwe, truren riet ir spilndem herzen,
daz sich ir vröud, ir wunne verwandelt in den klage rîchen smerzen.
dem vürsten an der stunde ir klage gienc vil nahen.
ir ougen vliez begunde im herze, lîp unde sinne mit truren vahen.
er sprach: < ez zimt niht weinen edeln kinden.
magetlichiu klarheit sol sich wol bî vröuden lazen vinden!
ein edel magt sol lebende sin vroelich zallen ziten,
durch daz si vröud si gebende . unvreuden sol si stetes wider striten
unde mit vröuden truren nider setzen.
wan trurens ubermaze kan sel unde lîp an seld unde êren letzen .>-
 <sol liep wider gewinnen mîn lîp gen trurens varen,
daz ich ûz vröuden sinnen gen rechter liebe lieplich kunn gebaren,
sô muoz ich die strange wider schowen
mit schrift, der edeln, tiuren, oder ich bin an vröuden gar verhowen .>-
 <ê dich sô jamer twunge>, sprach der hoch geherte,
 <unde ê dîn lîp, der junge, sust iemer an im klagendez leit gemerte,
sô wil ich riten, unz ich den bracken vinde.
danne durch den tôt aleine, durch nieman der reise ich erwinde .>
Sigun zwei dink nû mazen begund an grozen noeten,
halten oder lazen, di beide wolten si an vrouden toeten.
umb die strang den werden rîter wagen,
hie mit ranch ir gemuete . wisen rat wold si darumb niht vragen.
unde im gelinget selten, swer âne raete wirbet,
swaz er, guot, lîp sol gelten . unde kumt vil liht alsô daz ez verdirbet,
sô muoz er schaden drierhande liden:
verlust, daz ander riwe, daz dritt durch strafe klag den vruend vermiden.
nû solt ich schrien wafen mir selben sunder twale.
wie torst ich ie gestrafen di edel, reine vrucht von dem grale,
vor der ie missewende wart zu vluste?
ir angeborne tugende ie was vil gar erjeten von akuste.
ir edel, hohiu wirde Sigunen hete betwungen
unde cheiner hochvart girde, daz si gesprochen het alsô zem jungen,
er muest erwerben si mit ritters prise.
dar an si noch gedachte unde schikt in nach der strang di selben wise.
si truoc ot vaste minne dem vürsten unde dem seile.
mit ungevelschtem sinne sprach si: < dir wirt mîn lîp niht zu teile,
du muest mich under schildes dach erringen.
geschiht daz umb di strangen, daz muoz uns zweier hande selde bringen.
daz ich dich, hêrre, wagte nach kindes tocken ziere,
durch recht dich des betragte, wan irdisch ouge rîter nie sô viere
gesach dann dich unde Gamuret manliche.
durch daz sô muostu werben an ritterschaft der sinen tat geliche.
wan du im glichez bilde kurzlich bist worden tragende,
sô muostu im mit schilde gelichen, wiltu prîs sin bejagende.
luet unde lânt ist dich nach im ûf gerbet.
sunder heidnisch liste wer noch sin lîp an manheit unverderbet.
du wirst vor allem meine an prise der bekande.
di herten stahel zeine, di hab du liep vur kraft der adamande.
mîn segen unde mîn hoher blic dir stiure
sol gebn in scharfer herte, wan dîn gelucke enpfilhe ich got vil tiure!
mîn zung durch arge raete, mîn vruent, dich sô niht reizet.
alsolcher baltheit graete verbute mir, daz grales tugende heizet.
des heilicheit, di minnet manheit sere.
di wipheit daz niht krenket, ob grales vrucht der ritterschaft git lere .>-
 <du bist des wol erlazen>, sprach der klare, junge.
 <an werdicheit verwazen wer ich, ob mir mîn munt oder mîn zunge
gen dir ze sprechen niwan wold gedenken,
daz dine hohe wirde an heilicheit des grales kunde krenken.
ein dach, ein vundamente, ein schilt mîner êren
ist ez unz an mîn ende, daz mich dîn suezer munt alsô chan leren.
swaz mir alle zuhte meister ie gerieten,
diu wort dins reinen mundes kunnen mir untat noch baz verbieten .>
des wart ir vröude erkucket unde doch ein teil betwungen,
diu mit der strang enzucket ir wart, dô si den edeln, klaren, jungen
nach ir herzen gir hie sach gebaren.
dâ wider di vil reine sines willen wold nach grozen êren varen.
diu edel magt Sigune, sit er ir dienen wolde,
sin reide lockel brune si durch liebe richlich zieren solde,
dâ mit er ûf ir dienst wer gestiuret
mit sô vil zimier vremde, dâ von sin prîs wer unde ir lop getiuret.
von almarin niht kleine ein borte breit, gezieret
mit gold unde mit gesteine unde berlin vil . di wâren druf verwieret.
alumbe hin mit golde rich gebluemet
vil louber, tier unde vogelin . daz schapel zeiner chrone wart geruemet.
hinden drabe senkel, mit vremden stricken waehe
gevlochten in manegiu schrenkel . swer mir nû der rîcheit niht enjehe,
dem wer unkunt rîcheit der vürsten kunne.
swem ez sin mel niht swende, den bit ich, daz er uns der rede gunne.
daz schapel ûf dem helme dem Grahardois wart swebende.
vor slegen unde vor melme bewart mit kunst . enpor was ez dâ hebende
noch schapel dri von golde rîcher zierde
mit hoeh gen einer hende . hey, wie stuont dem vürsten di zimierde!
zwei zirkel stab der buoche alumb daz schapel drungen.
di schrift mit êren ruoche seit, ez gebz ein herzogin dem jungen,
unde ditz schapel wer ein werdiu krone
ir kueschen magetuomes . der rîter wurbe nach ir minne lone.
ein sidin risel klare, darin erwebn von golde
buochstaben rich vurware . di seiten, daz er sich des troesten solde,
ob sin reise nem mit êren ende.
durch in sô wer si tragende vur daz schapel wiplich gebende.
daz wart gebunden an ein sper der maze als ein baniere
alnach Sigunen herzen ger . vil lânge vorbereit si die zimiere.
alsus wart ûz gesant der minne gernde.
des wart diu magt Sigune sint über lânk vil hoher vröud enpernde.
mit suezem danke nigen ir wol der vürste kunde.
man sach dâ trehen sigen ûz ougen klar . vil suezer worte ûz munde
sprechen wart dô beidenthalp gebluemet
mit triwen rîcher zuhte, sô daz di zuht noch si darumb geruemet.
mit rîcher chost bereiten der vürste sich nû wolde
zu grozen arebeiten . owe, daz er niht erwinden solde!
ez muoz ot sin . er gewan doch prises mere
dann ie dehein vürst erwurbe, izn si daz sich diu aventiur verkere.
ob ez sit icht smehe mit leide nem ein ende?
wie wer mir des sô gehe? wan ich getrou des sîner werden hende,
si werd an manheit solchen prîs bejagende,
ob im gelucke wankte . daz sol di werlt gemeine wol sin klagende.
von Spange ein ors, in striten verhalden wol unde draete,
gerecht zu beiden siten, dar ûf ein dach von iser vest unde staete,
swa man hurten solt in hertem drange.
an snelheit unde an kreften gelicht ez sich dem starken Varprahange.
drivalt hiez verdecken sin ors der vürste kuene,
mit palmat uberstrecken unde isen druf, daz dritt ein samit gruene.
des selben dach was als sin liehte sarwe
durch namen sîner kunde schilt, wapenrok unde helm in gruener varwe.
dar zuo ein harnasch rîche, halsperc unde iser koltzen,
dem nieman vant geliche, wan ez der baruc Gamuret, dem stolzen,
gap . doch nam er niht darinne den ende.
ein anderz durch di ringe er vuort . daz wart ouch sines lebens swende.
in Assigarciunde die ringe warn genietet.
ob man ein bezzerz vunde? aller meisterschaft ir daz verbietet,
daz si dar zuo gelich deheinen prisen.
von India dem stahele, goltvar geworcht mit kunst, doch art von isen.
der selbe stahel gevlozzen kumt von ertz ûz golde.
der baruc unverdrozzen dri kunicrich dafur niht nemen wolde
zu einer suone von dem Patrigalde.
dô heten im di Kriechen zehen kron darumbe gelazen zu gewalde.
ich wen ouch, schilt niht âne wer hie daz harnasch tiure.
wer ist nû in dem wane, daz ie rîter ûz nach aventiure
durch minne wurd sô kostelich gesendet
unde solchen prîs erwurbe? alle vürsten sint der wirde noch gepfendet,
âne Secureizen unde âne Veirefisen.
wan aller sterne kreizen nie über liefen rîter, di zu prisen
weren vur di zwen an all ir zierde,
ich mein, dâ man zu velde pruefet under schilde gezimierde.
doch wirt man vur si beide noch sin zimiere welende,
swen ich daz wol bescheide . ir sit im dann den prîs an rîcheit zelende
vur all, di ie dehein rîter bracht zu velde.
den Grahardois noch varnde man sihet vur si wol zehenvalt an gelde.
er het ûz manegen rîchen ein edel swert gewellet.
dâ mit vil ritterlichen wart manic stolzer degen sint gevellet.
er braht ez an sin ende unde hiez'z' Valzone.
in manegem sturme herte wart ez sint erkant an sînem done.
sin ors von sulcher chrefte, der vulzene gererte.
kein muede im âne hefte . zwen tage unde nacht di kraft ez niht verkerte
ungezzen, swie manz arebeiten wolde,
der snelheit ungeletzet, swie ez loufen, draben, springen solde.
ein sper als ein hornbog, mit listen wol gezehet,
halp horne unde mit ader zog, durch pigelt gar, mit varwe uberwehet,
durch tjoste val ze trois geworcht, dem vrechen.
hamer slac unde mezzer bic dar an vermiten wart durch gehes brechen.
durch sine kost vil tiure wart ez Duranz geheizen.
in strit, in aventiure lert ez manegen sit zer erde erbeizen.
den tôt, den wunt, den haltz, den swach gepriset.
an êren kranc, sus wurben alle di ir muot durch prîs ie gen im wiset.
von hitze noch von noeten sach ez nieman wichen.
davur chund ez wol loeten, der ez mit witze worhte meisterlichen.
dar an ein scharfiu glaevje hart von stale,
die sit vil starker helme durkel brach unde schilde lieht gemale.
der vürste sich bereite der kost in all den jaren
nach sîner swertleite . er west ê lâng, daz er di suezen, klaren
niemer kund an ritterschaft erwerben,
wan dâ von sper unde schilde unde helm lit daz velt bestreut mit scherben.
talfin, den ellens rîchen, wunder nam der maere,
ob der vil minneclichen nach dem bracken seil als ernest waere,
alse si gebart . daz wold er baz ervinden
unde sprach: < vil sueze, reine, la mich der reise nach der strang erwinden.
est mir ein teil zu smehe, vil sueze, rein, gehiure.
vil gerner ich noch sehe in dînem dienst di rîchen aventiure,
di dâ hât ûf Vloritschanz gesprochen
Artus, der hoch geerte . dâ werdent sper unde schilde vil zubrochen.
dâ mocht ich werdicliche in dînem dienst geriten.
Artus, der milte, rîche, ich weiz, daz er mir prief in kurzen ziten
sendet her, daz wir im komen schone.
dâ soltu sehen, hoeren durch schilde krachen sper mit hellem done!>
dô sprach der minn vlorie: < du darft der bet niht ruochen.
vor valsch ich bin di vrie . du habe niht wan, daz ich dich well versuochen,
sit wir uns lâng erkennen her von kinde.
der seneden, klagnden swaere nach der schrift des seiles ich niht erwinde.
du solt durch klage mine, durch mînes herzen vreise
unde durch di manheit dine erwegen dich der wilden, herten reise.
sô si dîn solt gen dîner widerchere,
daz du vil werder minne rîchen teil solt haben iemer mere.
mîn lânt ze katelânge, daz si dîn soldimende.
sô bit ich got vil ange, daz er dich mit selden wider sende.
het ich mer, daz wer dir allez gemeine.
unde wer diu werlt mîn eigen, daz duhte mich gen dîner wirde kleine!
wern alle berg von golde unde edel stein di griezen,
daz geb ich dir ze solde unde dannoch mê . des kund mich niht verdriezen,
ob dîn vart nach wirde wer ergangen.
dîn reise unde mîn beiten tuont mich der selben zît vil sere belângen .>-
 <erd, wazzer, luft unde viure, wer daz in liehtem schine,
holz balsem, stein gehiure paradis obz unde alle erde guldine
unde luter gimme, unde warten mînen handen,
unde elliu diet des grales mich ûf Muntsalvasch ze hêrren nanden,
daz were mir zu sold ein wint vur dine werde minne,
du selden kranz, des grales kint, du wunschelris über alle küneginne!
zu werben nach dem seile wil ich riten.
durch dich sô duecht mich kleine, solt ich mit tusent mîner genozen striten!>
 <ist daz geheizen minne,> sprach Sigune, di sueze,
 <daz ich in herzen, sinne dich mit liebe vor aller werlde grueze?
sô bistu in dem slafe mir sô nahen,
daz ich des ofte swuere, ich sulle dich mit armen umbevahen .>-
 <du hast sô werdiclichen mich zur vart berichtet.
den lîp zu dienst lieplichen hân ich dîner hulde gar gepflichtet.
mîn herze minnet dich mit allem guote.
swaz ich nû kumbers lide, den buezet mir dîn liehter blik in muote .>-
 <du belibest sunder swere mit lon an dîner verte,
wan du der erste were, der mir mit minne gedanken vröude werte.
hilf mir ûz sorgen herzen unde muote
unde rit ot williclichen! dîn dienst der kumt dir noch zu allem guote .>-
 <getorste ich sueze, wol gevar, ich wold dich biten gerne,
du vröude mînes herzen gar unde ouch mîn ûf gender morgen sterne,
du bluom, du ros, daz mich dîn mundel ruerte
mit williclichem chusse . hei, waz ich starker ponder dann zevuerte!
ob mîner vert ein seld, ein heil von dir, vil sueze, geschehe,
sô daz ich sunder lach ein teil dînes blânken libes hie gesehe,
die epfel ungevelschet ûf bluendem rise?
des ist mîn herze gerende vur alle wunschel zwi in paradise.
mîn tyost vil ungevelieret durch schilde liecht gezillet,
herz unde muot gezieret wirt dâ von unde luterlich gewillet,
beruert dîn blenk mins innern herzen wafen.
vil baz dan zuo dem grale wer ich an selden wunsches arm entslafen!>-
 <ich vreu mich dirre maeren, ob ich alsô kan tiuren
gen der sorgebaeren verte dînen lîp, den gar gehiuren .>
den lie sie grifen an den klaren, suezen,
den vil jungen Grahardois . der chunde si vil lieplichen gruezen.
ûz pliat sidin wol gevar Sigun lie von ir slifen
von Lunders einen porten klar . des rîcheit mocht ein lânt niht ubergrifen.
den kunde si nû von ir gurten schone.
ir vruende, dem herzenlieben, bot si disen werden dienst zu lone.
beide herz unde ougen mocht kuesch des niht verbieten.
er muoste sunder lougen vil lieplicher blicke sich dâ nieten,
dô im daz sehen bracht sô rich gemuete.
wer im icht worden mere, sin herz daz wer geswebt in vröuden vluete.
ein umbevanc mit triwen zart, ein kus von rotem munde,
dâ mit urloup genomen wart mit wazzerrîchen ougen an der stunde.
 <got si mir als ich dir!> sô sprach der werde,
 <sô var ich vri vor noeten durch elliu lânt .> daz was ouch ir begerde.
schon unde wol herliche verwapent gen der herte
wirt nû der muotes rîche . ein schilt von hoher kost wart sin geverte
unde der helm sô tiwer mit der chrone,
der al der werlde kunte, daz er vuor ûf dienst der minne zelone.
sin ors man im nû brachte enstricket von der linden.
Sigun, di wol verdahte, liez im die riemen nieman anders binden.
si bot im segen mit munde unde mit handen.
nû schieden sich die lieben, di sich mit dienst von kind ie wol erkanden.
sin ors hiez Trakune, daz hie den hohen, tiuren
truoc, aldar Sigune in bat . si wande ez sold an vröuden stiuren
ir beider lîp . der wandelt sich gen sorgen
unde braht arbeit, die grozen, diu niemer mer in beiden wart verborgen.
nach des bracken verte dâ chert er nû vil balde
ûf di rotvarwen sla . dô spurt er den hunt hin zu walde.
er volget im di nehe unde ouch die virre,
biz dâ daz tier gevellet wart . vurbaz dô muost der werde riten irre.
weder klein noch groze spurt er nû den bracken.
dâ von der vröuden bloze irre wart unde reit di tiefen lacken,
stocke, ronen, dorne, schroven, steine.
Sigun im lac in herzen . aller diet sô reit er alters eine.
doch wont im got mit triwen in herzen sunder lougen,
sô daz in kunde riwen elliu missewende in herzen tougen.
dâ mit sô kund er sich zu got wol nahen,
swenn er mit hoher tugende di missewende wold in got versmahen.
zehant alda der brack entran Sigunen mit der strange
unde sich der talfin des versan unde lief im durch di stimme nach sô lânge,
daz sîniu bein enpfiengen vil der wunden-,
unde wer er dô vol loufen ein ponder lânk, er het den bracken vunden.
wan der wart ûf gehalten von der leng des seiles.
des kund ein dorne walten . owe ungeluckes unde unheiles!
het er niwan ein ponder lânc vol sprungen
 (der dorne scharf die strangen niht vurbaz lie), sô wer im dô gelungen.
iedoch wer er vol sprungen, wan durch den wint mit sterke.
dâ von dem werden, jungen des bracken stimme verloren wart mit merke.
sunder dankes muoster widerkeren.
unheil mit sîner lune kan mit lihten dingen vreise leren,
als Tschinotulânder wart an vröuden der bekrenket,
dô sîner draeten, snellen vart der bracke mit dem seile was entwenket.
swie sîniu bein der roete warn begozzen,
het er gewest des bracken vart, in het der vert vil kleine dar verdrozzen.
nû reit der künec von Theserat in dem walde jagende.
er chom dô an di rîchen stat . brack unde seil daz was im wol behagende.
di schrift zulesene was er kunste sunder,
er daht im: dirre vremde brief ist ûz gesant durch aventiure wunder.
dem bracken wider umb daz seil die kelen kund er winden.
wider ûf di vart sô lief er geil . er daht: ich wil dir volgen unde ervinden,
war du wilt . dâ vind ich aventiure.
sus kerte nach dem bracken Teanglis verwapent, der gehiure.
der bracke nach dem tiere begunde vur sich gahen.
dar nach sô wart vil schiere daz wilt gevangen einer mile nahen.
daz tete Orilus der von Lalânder.
der lac ouch dâ zevelde . zu hant sich des bracken underwander.
des wart in zorne smehe der Talimon erkennet.
si wâren beide gehe . des wurden liehte schilde wit entrennet
von ir beider tjost hurtlich gemezzen.
den Talimon bevilde, daz im Orilus dâ was gesezzen.
diu sper doch unzerbrochen dâ bliben von in beiden.
waz sol nû vil gesprochen? si wâren hertes willen ungescheiden.
der tjost zem andern male si begunden,
daz sich di starken schefte zu drunzen kleine gen den luften wunden.
diu swert nû hie di snellen vuorten ûz den scheiden.
di hort man lute erhellen über den walt unde über di breiten heiden,
daz der walt her wider gap gedoene.
unde taten siz durch minne, sô wunsch ich in, daz si di minne chroene.
ez wolt sich von den werden sô gahes niht verenden.
si erbeizten zuo der erden . alrerst begunden si der minne senden
den suren zinse von ir gelte gesuezet.
swer nôt durch minne enpfahet, daz ist ir prîs, ob imz diu minne buezet.
kraft unde muotes rîche die helde beide wâren.
dem taten si geliche . mit ritterschefte sach man si gebaren.
solt ich mit worten sagen gar ir striten,
sô vurcht ich, diez dâ horten, ez mocht eteslicher niht zu wol erbiten.
der junge an ritterschefte vil muede wart ervunden,
wan er sô grozer chrefte niht het . dâ von gap er sich uberwunden.
Orilus di sicherheit vil schone
enpfienc von Teanglise, den man dâ hiez den künec von Talimone.
des siges unde des seiles wart Orilus hie rîche.
owe Sigun, unheiles! ich wen, uech beiden niemer mer entwiche
kumber, nôt, dir unde dem talfine,
der dâ nach disem seile ist im walde dolnde manege pine.
der walt begunde im nachten bî hohem tag zu velde.
dem hohen, wol geslahten was di kund der reise sunder melde,
weder er osten oder westen kerte,
hinder oder vurder, des wester niht, dann in der walt dâ lerte.
diu nacht der walt beslozzen in het mit ungemache.
gen zageheit der verdrozzen reit sunder slaf in sorclicher wache,
wanne er disen bracken vinden wolde
unde er vil werder minne rîchen solt dâ mit erwerben solde.
den butzen niht unfruote er vorchte gelich den kinden.
an manheit der gemuote wolt ot sîner verte niht erwinden.
iedoch sô muost er under wilen rasten
durch die vinster truebe, biz die wolken gen dem morgen glasten.
der vürste reit vil irre die lenge an alle straze,
unz er ein stimme di virre vor im hort gelegenlicher maze
von menschen munt . dar chert er an den ziten
unde bezzert wol di reise, ob er ez durch vrage mocht erriten.
des waldes ûf der heide, vil nahen an dem ende,
hielt ein man der weide . der hete einen lewart an der hende,
ein pantel ouch, an siden rich geseilet.
des vreute sich der ûz Graswalt unde wand, im lege der wunsch davur geteilet.
der vürste gen im gahte durch vragen dirre mere,
als er im genahte: ob im ein brack icht wider loufen waere
mit einer strangen uberchreftic rîche
gester oder huete? der weide man seit im dô zuhticliche:
 <ein bracke der kom jagende an guldinem bande.
di bin ich iemer klagende durch den, der werden prîs darumb zupfande
lie, des er vil lutzel mocht getrowen.
ez was der künec von Theserat, ein kron, ein kranz mit dienste werden vrouwen.
der het sich underwunden des bracken ûf der verte.
mit helme ûf gebunden suochet er noch aventiure herte .>
der vürste den weideman dô biten kunde,
daz er im wise gebe, welchen wek er disen künec vunde.
der weideman gehiure im seite wol bî ziten:
 <verstu nach aventiure, sô machtu wol nach dirre straze riten.
dâ wirt dîn gir gewert, ob du iht suochest.
gelucke muez dîn walten, ob du nach werder minne werben ruochest!>
er dankte im der mere unde cherte gen der wilde
ûf strit, der reisebaere . arbeit der grozen in vil klein bevilde
ir zudienst, von der er was gescheiden.
owe der leiden maere, daz ez niht zu vröud ergienc in beiden!
dô er ûf dirre waste geriten was unverre,
gen im geriten vaste ein rîter chom . der was ouch lândes hêrre,
des den Grahardois vil wol beduhte.
ab sinen wapen kleiden manic edel stein gelich den sternen luhte.
er drabt dort her vil schone mit einem leithunde.
er vuor gelich der chrone zer werlde . im nieman daz versagen kunde.
er vuort ouch eine lânzen groz roerine.
goltvarwer stahel ûz India di glevje was, gezieret mit rubine.
mit hoher koste rîche was er ûz gesundert,
der suezen minne geliche . sîner vremden zier wart vil gewundert.
sin hohez herze gab im dise raete,
daz ander werde minne, daz dritte rîcheit, erge sunder graete.
nû vuor er twerhes veldes mit grozer stimme helle.
gen im der prise meldes vuor in maneger rîcheit mit der snelle,
ich mein den Grahardois . den bat er halden.
der wert nû aventiure gen zageheit den tregen, ellens balden.
des vreute sich der ander, von wandel ouch der verre.
Tschinotulânder der vraget in: < unde bistu lândes hêrre?
treistu disem witem lânde krone?
daz la mich von dir hoeren, daz dir diu sueze, werde minne lone .>
Teanglis vil schone antwurten im begunde:
 <ja, mir hât Talimone, mîn kunicrich, gedienet manege stunde.
lânde niun der bin ich hêrre genennet.
mîn nam in hohem prise ist der werden diet vil wol bechennet.
nû wis mich tjoste wernde durch willen dîner toufe!
der aventiur ich gernde bin durch werder wibe minne choufe,
ob dich ie werdiu minne hab gevangen.
oder ist dins herzen wille an minniclicher lieb noch unergangen?>
der niune lânde hêrre sich gen dem gaste wande
zu nahen noch zu verre . ieclicher ûf den ponder dar gerande.
der Grahardois unde künec Teanglise
tjostierten hurticlichen . si mazen wol nach hoch gelobtem prise.
der Sigunen grueze erwunschet under schilde
Teanglis unsueze sinen schilt enzwei gebrochen zilde,
daz diu stucke vielen zuo der erde.
unde wart di tjoste rîche, des engalt von Talimon der werde.
der helme rîcher zierde von im zubrochen draete.
ob diu klar zimierde icht krieges mit den liehten bluomen hete
umbe den glânz, wer nû den strit bescheide?
siden, golt, gesteine streit mit schin ûf wunnebernder heide.
hie lac der junge reine . diu menge sîner lânde
in leider half vil chleine . der Grahardois in zuo der erden sande.
der tjoste braht het im den lîp erschellet.
sprechen, sehen, hoeren, den lac er lânge zît vil ungesellet.
der an dem prise wesende von dem orse kerte,
er sprach: < bistu genesende?> di antwurte meit der val gelerte.
des wart der Grahardois unvreudebaere,
ob sus von sinen handen der minne solch erenkranz verderbet waere.
Graswalt ûf gras getowet leit sinen roch gras gruene.
vil wol im des gezowet . daruz sô drukte dô der vürste kuene
des towes im in den munt . er sach den jungen
noch lebelich gebaren . sin liehtiu ougen sich alda ûf swungen.
nû was der brack erschricket, den der junge vuorte.
den het er vor gestricket . den hunt alhie sin klagende triwe ruorte.
strebnde huelen kund er sam er weinde.
der Grahardois in loste, der vil tugende groz dem künec erscheinde.
der vürste unde brack si beide den ligenden warn klagende.
 <bistu der lid an leide unde maht genesen, helt? daz wis mir sagende .>-
 <ja vil wol>, alsô sprach er zem balden.
 <du hast mir triwe erzeiget, des dîn lîp vil wirde mueze walden!>-
 <treistu chron von ieman?> sprach Tschinotulânder.
 <sô werden rîter nieman hât gesehen, der eine noch der ander>.
Teanglis im des antwurte schone:
 <ich warte einem kunige, der treit über mich selbe vumfzehnden krone .>-
 <sô wis durch in ergetzet, daz du im sagest mere.
der sicherheit entsetzet wis von mir . ich bin dir dienstebaere.
sag im, daz alhie ein rîter halde
mit helme ûf gebunden .> des antwurt im zu tugenden der gezalde:
 <hilf mir zem orse widere, ich wil dâ hin nû cheren.
dîn lop ich wenic nidere, ich wilz vur ahzic meiden vaste meren .>
dô wegt in ûz dem schilt der minnebere,
swie kleine er hete kunde, wie der edeln, hohen minne waere.
aber sprach der balde: < nû sag der massenie,
daz hie ein rîter halde . den hât durch aventiure sin amie
ûz gesant . swer hie durch wibe minne
wil tjosten ûf der plânje, daz der wol prîs oder verlust gewinne .>
der edel, wol verdahte zem orse in hete gesetzet.
den bracken er im brahte . er cherte hin, sam er nie wer geletzet,
wan daz im schilt unde helm was gar zehowen.
er bringet aventiure beid werden rittern unde schoenen vrouwen.
Artus, der werde, milte, vragte in der maere,
von wem er an dem schilte unde an dem helm alsus geletzet were.
dô sagt er im vil recht, als er in sande:
 <der mich dâ hât geletzet, der mac wol krone tragen in manegem lânde.
dich suocht durch prîs gewinne ein rîter wol gepriset,
des herze hohe minne durch aventiur hât in dîn lânt gewiset.
dîn werder nam vil hohen prîs nû reret
unde alle dîn massenie, ob er mit solchem prise hinnen cheret .>
ouch enbot der êren rîche den hochgemuoten allen:
 <ob ieman ritterliche gen im cheren wil durch tjoste vallen,
des wirde wirt gen wiben hoch gepruefet,
di sigeshalp belibent . der sigelos wirt vernagelt unde verhuefet.
er ist ein krantz der minne, zu ritterschaft ergozzen.
sin herz unde sine sinne nach werder minne werbent unverdrozzen.
er vert sô werdiclichen mit der koste.
ez wer der hof geuneret, ob man in hie gewerte niht mit tjoste .>
als der von Talimone sin botschaft het geworben,
dô rief in hellem done nach wapencleit manic rîter unverdorben.
iechlicher gerte, daz er der erste waere.
ritterlich gebaren sach man si alle, niht einen zagebaere.
die jungen alzu vlize bereiten sich gemeine.
vil helm unde brunje wize wart dâ gesehen . manic vrouwe reine
wapent ir amis zer aventiure.
dô wurden mundel rosen rot gekust, di brehten dâ gelich dem viure.
Yblet, der klar in jugende, was gen lob zu prisen
durch sin hohe tugende . bruoder kint was er Teangelisen.
der wolt des ersten prîs an im bezellen
durch werder wibe gruezen . zepris verluste muost er sich gesellen.
der starken tjoste lere sin ors kund eben loufen.
 <kera, rîter, chere!> rief er gen im . er mocht in lieber choufen
von im, dan er in bete gen im riten.
diu ritterschaft was im zu stark, er unde daz ors gelagen an der siten.
owe des, Laudulie! hie lit under schilde
dîn vruent, der êren zwie, sô daz im ie was tschumfentiure wilde.
der lit an sîner werdicheit gepfendet.
daz hât wol sin genoz getân, den ouch werde minne hât ûz gesendet.
Yblet was rache gernde umbe Teanglisen.
der muoster sin enpernde . der gruene gevar kund in zer erde wisen,
von Graswalde Tschinotulânder.
sin ors zer herberge lief . hie lac nû einer, nû chom schier der ander.
Orilus, der vürste, ein kint het ûz gefueret.
des herze gar geturste von sîner jugent ûf ellen het gerueret.
swa der mit ritterschefte solde ringen
unde nach wibe gruoze, vor vröuden sach man in dâ hohe springen.
der het ein kunicrîche, Resariol geheizen.
er gebart sô ritterliche, daz man in nie von prise sach erbeizen.
er wont im luterlichen bî gesellet.
nach kuniclichen êren het er all sin leben gar gestellet.
der vürste von Lalânder sin oheim was vurware,
unde Lehelin der ander . den beiden gienc zu herzen sô der klare.
sin vröude kund ir vröude hohe setzen,
sin leit ir herzen serte, sin truren kund si beide an vröuden letzen.
der von Resariole wart verwapent schone
von der künegin Anphiole . im gap diu suez ein kussen dô zulone.
dar nach wart im ein helme ûf gebunden.
ich rat, si ler in sitzen, ob si in vurbaz sehen wil gesunden!
der stolze, unervorchte, gen vreise der gebalte,
der heldes werk ie worchte, der hielt gen im, daz was der talfialte.
si komen hurticlichen dar gesprenget.
maneges herzen vröude wart von ir tyost mit truren dô gemenget.
si beide gen der tjoste ze wunsche warn geschicket.
muotes ellenthafter koste di ors mit sporen wurden dar gezwicket.
beide wurben si nach êren kranze.
Arbidol wart des verzigen . Sigune, daz warp dînes boten lânze.
alsus der werde, junge viel tôt zuoder gruene.
zerache wandelunge truog man nû wapen manegem rîter kuene.
der saetel wurden ouch von tjoste lere.
wa ist nû dîner minne solt, Sigun? dîn rîter vert hie wirdebaere.
er was dich hie erarnde under schiltlichem dache.
sin herz was sorge sparnde, swenn er hort durch minne sper mit chrache.
gotes unde Sigunen segen half im danne,
des er vor allen vürsten wirt gepriset noch vil hoch zu manne.
doch sînem jungen libe was sulchiu nôt zu swere.
vil manegem herz in wibe warter hie mit ein vröuden sagerere.
 <er ist vurwar von Gamuretes kunne>,
sprach maneger dâ nach wane . < der valt ouch rîter recht alsam ez brunne>.
wie Grahardois an kreften mug, der minne soldeniere?
er hurte gelich des valchen vlug . gesehen wart ein rîter nie sô viere.
er suochte bracken seiles aventiure,
dâ mit er solt erwerben von grales vrucht der hohen minne stiure.
Artus niht lazen kunde, im wer von herzen leide,
daz mit der tavelrunde gesinde lak bestreut sô vil der heide.
hie der Vranzoise, dort der Spaniole,
di wurden siech an prise . owe der massenie von Karidole!
unpris vur hohez prisen, den wehsel namens alle,
die tumben unde die wisen, von Tschinotulânder dô mit valle.
Duranz von Trois unde Trakun von Ispanje
unde der von Graswaldane mit tjost hie valten manegen ûf di plânje.
man seit den vrouwen allen, wiez ergangen waere,
unde wer dâ wer gevallen . si vragten von dem prîs bejagenden maere,
daz in ir aller ougen gern erkande,
sit er sô hurticliche mit tjoste liehte schilt unde helm zutrande.
 <si bluede wunschelrises, ein stam wiplicher êren,
ein blik des paradises, durch di der werde solchen prîs kan meren,
si kron, er kranz der spilnden ougen girde>,
sprachens algemeine, dô si von im gehorten sine wirde.
 <si beid sint sicherlichen der art des heren grales.
an hohen selden rîchen muoz di vrucht vurwar alsunder twales.
ez mocht ouch anders niemer sich gefuegen,
daz ieman lebte an den gral, di ander werdicheit sô hohe truegen>.
nû lat in prislich werben . ja dient er einer vrouwen,
der lop niht mac verderben . ey, solt si nû mit spilnden ougen schowen
sin kurlich riten ûf des bracken verte!
ir roter munt, der sueze, ich wen, im der ein kussen dâ niht werte.
nû sach hin ufz gevilde der vürste ûz Graswalde,
alda nach rotem wilde lief ein bracke recht in der gestalde,
als ez wer Gardivias der kluege,
unde doch in solcher verre, daz er niht sach, ob er daz seil noch truege.
dâ kert er hin vil balde . er was in vröuden wane,
daz er der hochgezalde an selden wer unde aller sorgen âne.
er volgte nach, biz im diu nacht mit truebe
den bracken tete verborgen . nû sprechet, waz sich mer zuhove uebe?
des wart dâ niht ein kleine, der daz, sô jener ditze.
 <nû merket, waz ich meine>, sprach dô Kay, < ez lert in richiu witze,
er wer von mir gevallen an disen ziten.
sit er nû vlucht ist gebnde, sô mocht ich doch chein er an im erstriten.
nû si der slaf geuneret, der mich des hât versumet!
huet lâng wer er geleret von mîner tjoste, wie man setel rumet.
der künec sol di massenie strafen
mit sîner huld enpernde, di mich sin selbes prîs dâ lat verslafen!>
der Grahardois unschuldik der vlucht was zegeliche.
Sigunen gruoze huldik wande werden hie der ellens rîche
mit dem bracken, nach dem er dô kerte
mer denne raste lenge . in unde daz ors iedoch di muede lerte,
daz er beliben ruochte bî rîcher massenie,
diu niht wan geuden suochte, als in gebot Artus, der valsches vrie,
wan er bedorfte wol der grozen menige.
dô was ez niht Gardivias . des wart der vürst an vröuden hie der senige.
er unde daz ors vil rîche an koste was behalten.
dô si sô herticliche den rîter keiner vröuden sahen walten,
dô liezen si durch zuht gen im ir vrage.
der vürste gar verswigen kunde, wer alda zevelde lage.
des morgens wolt der junge sin danken niht verswigen
der werden handelunge . er mohte noch mit êren sprechen, nigen.
swer lânger tage zwen unruwe hete
gar aller koste sunder, dâ zuo di nacht al varnde reise drete-,
nû reit der wol versunnen gen sîner aventiure.
daz er niht wer entrunnen, daz wolde nû lazen schinen der gehiure.
niht lânge er was verborgen dâ mit melde,
ê man über al dâ sagte, der rîter gruen hielt aber dâ zu velde.
ein garzun rief dô helle: < wes sumet sich der quecke,
Orilus, der snelle? nû haldet aber dort der werde recke,
der gester Arbidolen hât geletzet .>
nû wein, Sigun, nû weine, der garzun nû di starken an in hetzet.
 <in smarag gruener varwe siht man ab den vrechen.
daz zehe, niht daz marwe sin sper gemal . daz let sich niht zubrechen.
wer ez in India geworht mit stale,
ez solde gester lânge vil chlein zestoben sin alsunder twale!
swer nie gesach den meien, der sehe den rîter balde!
der sihet den grasheien, als er mit meien loubes gruenem walde
si bekleit, alsus ist er gecleidet,
er selbe, ors, helm unde schilt . der missewend ist gar bî im erleidet .>
Artus, der werde, milte, sprach: < ich solt in erchennen.
er kan zer tjoste schilte unde dar zuo helm venster wit entrennen.
er kan ouch wol durch herte sturme dringen
mit swertes ecken ungespart . al solchen don hoert er vur voglin singen.
ein meie wunne bernde ist gar sin lieht antlutze,
des wîp mit wunsche gernde sint unde werdent niemer sin urdrutze.
zucker maze ist er wibes ougen.
di sîner minne muoz enperen, der ist vil wewe in ir herzen tougen.
er varet mîner êren unde chrone mînes lândes.
kan ich im schaden meren, des gestet mîn triwe niemer pfandes.
waz danne, wir beide sint wan eines verhes.
swer im haz nû truege âne mich, gen dem sô stuende mîn krone twerhes.
der von Kuchumberlânde wirbet mir nach chumber.
ob ich im chumber sande? nieman solt mich haben dester tumber.
swie vil ich sin durch mine triwe schone,
sô git der von Kuchumberlânt anders niht wan kumber mir zu lone.
Iter, nû vert er gruene durch niht wan mir ze noete.
dâ mit hilt sich der kuene . sin wapenkleit ist ie gesehen in roete.
âne schult gar ûf mîn lânt er sprîchet
unde wil mich des entsetzen . wer ist nû, der mich des an im rîchet?
des schilt gen einer ellen gar sol man hoher henken
ob aller tavelrunde schar . unde sol diu êre sich niemer mer verkrenchen.
daz wirt mit schrift versigelt unde bewaeret .>
die muotes rîchen, werden wurden aller zageheit unervaeret.
 <ich wil im dannoch mere hoher wirde bieten
mit einer sundern êre . der sol er sich vur all die werden nieten:
ich suoch aventiur verre oder nahen,
von meiden unde von vrouwen sol er ie den ersten kus enpfahen .>
swenne den starken lewen gram der hunger hinder setzet,
unde siht er wilt oder zam, daz in der selben noete wol ergetzet,
starker manne aehte kan er vellen
mit zucken zuo der erden, ob si in wider habende wolden stellen.
des lewen hungerlicher art gelich dô manege strebeten.
Segremors der einer wart, sô daz in acht vor strite niht behebeten
oder swa man prîs bejagen solde.
er viel ab einem turne, ob man in ritterschaft dô wenden wolte.
des kuniges truchsaeze was genant her Keye.
der was sô strites reze, ob al der werlde lebte niender leie,
der mit rede wer sô swacher zungen
unde des libes gar ein helt, vor aller zageheit gar unbetwungen.
der kunde niht erwinden, er wolt der erste werden.
den alten unde den kinden zespotte er wart mit valle zuoder erden.
sin ors began der herberge ramen,
sin sper nach êren wart vertan, doch lac er unversunnen ûf dem samen.
nû Segremors der ander, al strebnde, ungebunden.
daz er dô suocht, daz vander . ein teil des ackers, decken er begunden
wol gen siben vuezen lânc gemezzen.
gesaz er ie an tjoste, des het er an den ziten wol vergezzen.
von Norwege den jungen, den muost mit armen vahen
Artus, an sich betwungen . er sprach: < la sten, du solt alsus niht gahen.
du bist noch gar ein kint an solcher herte.
ein muzer sprinz, ein terzel si vur sper unde schilt noch dîn geverte!>
ein herzog nû mit girde, Aspinel geheizen,
gen hochgelobter wirde kund in wol sin manlich herze reizen.
des jahen im die vremden unde die kunden.
swa man spilte rîter spil, dâ wart sin lop mit guoter schanze vunden.
er vuort den halben lewen ûf zu recht gestrecket,
daz halbteil mit den kewen . mit dem sô wart ot ouch daz velt bedecket,
sô daz er mohte des libes niht gewalten.
daz kund in niht gehelfen, man seh einen andern aber gen im halten.
her Wigamur zu male wol zweinzic het gevellet
mit tjoste sunder twale . zer tavelrunde niender was gesellet
bezzer rîter, der dar über saeze.
den bat der ûz Graswalde, daz er satelrumens niht vergaeze.
den garzun des betragte, daz Orilus sô seine
sich ûf zu velde wagte . er sprach: < nein, vil edel vürste reine,
wiltu vürsten namen sin der tragende,
sô wirp hie ritterlichen! hohen prîs was man ie von dir sagende.
ein rîter sô kurteise wart nie gesehn mit ougen.
unde wert man dir die reise offenbar, du solt dar slichen tougen.
wiltu tragen an werdicheit di chrone,
sô sume dich niht lânge! ja wartet dîn der ellenthafte schone .>-
 <vurwar ich niht erwinde>, sus antwurt im der starke.
 <mîner swester kinde von im sin jugend lit in todes arke.
der was ein kron ob allen jungelingen.
des muoz ich iemer truren, swie vroelich vogel in dem meien singen.
sin kunicliche jugende ist iemer wol zu weinen
von werder wibe tugende . er muoz mir tiure gelten hiut den kleinen,
ê sich der tac in abent hât gewendet.
ich wen, ouch sin amie muez an ir hohen vröuden sin gepfendet!>
ûz einem pavelune schilt, helme man im brachte
unde brunje wiz, niht brune . rach er disem recken hie gedahte.
urloubes er gert von ahzic meide munden.
ir segen unde ir wunschen solt im siges helfen an den stunden.
alein er dannen kerte, gezimiert under schilde.
mit im er niemans gerte . dirr hielt ouch alein ûf dem gevilde.
nû halde got Sigunen vriunt in huote!
dem starken ûz Lalânder was toetlicher var gen im zu muote.
den tracken was man sehende an schild, an helme rîche.
sin ougen rubin brehende . zimier unde wapen stuond im keiserliche.
der talfin vuort daz schapel kronebaere.
di buochstabe sageten, daz Sigun noch rein unde kuesche waere.
wie si nû hie gebaren? des wil ich iuch bescheiden:
vintlichez varen geschach nach ritters orden von in beiden.
ir deweder dahte niht verderben.
si beide was wol angeborn, ob si ritterlichen kunden werben.
diu ors zu beiden siten si kunden wol ersprengen.
ir muotlichez riten man sach, di zoume kurzen, ponder lengen.
geriten ritterlichen wart von beiden.
daz eine sper zubrochen sach man di lufte gen der hoehe kleiden.
ein ander sper zu bieten ein knappe sich niht sumde.
der talfin kund sich nieten, des im unpris di straze vluhtic rumde.
Duranze wart mit nide her gedrucket,
sô daz dem ûz Lalânder lîp unde leben vil nahen was gezucket.
man unde ors, di beide wurden uberstozen.
von kinde nie sô leide wart Orilus, vor zageheit dem blozen,
sint er ze kanadice den sperwaere
sô manegem rîter vor behielt . des begunder sich nû schamen dirre maere.
er wart gesehen erblichen, di sin varwe erkanden,
der zeswe arm geswichen . er het in anders mit dem swert bestanden.
er hiez sich in zu herberge vueren.
Grahardois, der junge, sach dô aber einen gen im rueren.
Morholt von Irlânde, der ie in starker vreise
sô vil der sper verswande, daz von sîner hende niwe leise
sniten von drunzunen unde von sprizen.
er was der sorgen âne, sin schilt solt hohe ob den andern glizen.
wol vumf manne sterke was ûf in vereinet.
ob ich nû rechte merke, ez wart wol vor Kanfoleis erscheinet.
dâ sach man in verwapent rîter zocken
vur sich in den satel sin, als dâ diu kinder spilent mit den tocken.
der hiez im balde bringen halsperc unde iser kolzen.
ich sol von prise dringen, dacht er im, den werden unde den stolzen.
mir muezen hie gevallen di zwo êre,
di hoeh an mînem schilte unde kus der erst von ahtzic maiden here.
daz was er doch niht eine, der im alsô gedahte.
ich wen, si al gemeine solch gedinge zu grozer vluste brachte.
seit si ieman drumbe tôt an êren,
daz ist ein missewende, wan si ir hohen prîs dâ wolten meren.
hie mit ob er zu velde kert, der von Irlânde?
des vindet ir die melde, wer ez wol dâ tuot mit heldes hande.
si wâren beide gerne vri vor vluste.
diu sper si sluogen under arm unde ruckten wol die schilde vur di bruste.
die helde nie vervalten starker tjoste viere.
vil knappen niht entwalten, si buten dem von Irlânt ie vil schiere
ein ander sper, swenne ditze was vermachet.
daz sich der junge halden sô lânge mocht, des ducht er sich verswachet.
di knappen hiez er reichen ein sper vil ungefuege.
er wolte im nû niht smeichen . ich wen, ez koum ein knappe dar getruege.
er nam den ponder wit hin ûf die gruene.
nach hochgelobter minne dahten beidenthalp di helde kuene.
sin sper unde ouch Duranze si beide het nach gevellet,
sint daz ir beider lânze niht brach . des wurden beide ors gestellet,
sô daz si nider ûf di haehsen sazen.
si komen snelle widere . ein ander tjost si ritterlichen mazen.
alrerst sach man si tjosten, alsô hort ich si guften.
daz eine sper zubrosten mit sprizen drete hohe gen den luften.
daz sper von Trois beleip bî sîner genze.
des wart der von Irlânde mit valle bleich an sîner wirde glentze.
maneger want dâ prîs bejagen, der niht wan laster merte.
ir wâren vierzic, horte ich sagen, di der von Graswalt dâ vallen lerte.
der truogen zwelfe zepter unde chrone.
daz was ein ritterlich gewin . la sehn, Sigune, waz gibstu im zu lone?
wunsch mit segen sueze noch wol gen zweinzic jaren,
mit al der liebe grueze, dâ mit ein herz gen liebe sol gebaren
ûf stetickeit nach kristenlichem orden.
darnach ir beider wille ranc unde wolden selden vil zusamne horden.
ich mocht si al zevelde alhie niht sunder bringen.
zu lânc sô wer diu melde . ez wâren ot di, der lop man horte klingen
lute hel di virre in manegen lânden,
des si vil hurticlichen liehter helm unde schilde vil zutranden.
dô sprach von Berbester Ekunat, der kluege:
 <deswar unde wester, daz man in toten von der plânje truege!
ich wil den hoch geerten ouch versuochen,
oder ich wil niemer mere schildes amt noch werder minne ruochen .>
der von den bluomen wilde chom herlich gebluemet.
sin herze nie bevilde sulcher tat, di vürsten namen ruemet.
ûf den Grahardois mit tjost er kerte.
als der gesach des schildes mal, er hielt von im, als in sin triwe lerte.
daz duhte si algeliche ein vremdez wunder maere,
durch waz sô vluchticliche der hoch gelobt alsus entwichen waere,
der dâ het sô hohez lop errungen.
waz, ob in groze muede unde sîner krefte hinken het betwungen?
die jungen unde di alten vil schiere daz erfunden.
der Grahardois ûf halten kunde wol sin sper, der helm wart ab gebunden.
Ekunat den swester sun erkande,
des houbt dô wart enbloezet . si stuonden von den orsen zuo dem sande.
enpfahen unde gruezen wart minniclich von beiden
mit schoenen worten suezen . er sprach zu im: < wie bistu nû gescheiden
ûz lânden vumfen, al der diet sô eine,
mit vremden wapen kleiden? ich vrag dich, lieber oheim, waz ez meine?>-
 <sô wil ich endeliche di mere dir entsliezen,
wan du bist triwen rîche . ouch la der wâren sippe mich geniezen,
der wir von recht ein ander sin gebunden.
vrouw Selde wil mîn walten, daz ich dich als rechte hie hân vunden!>-
 <du bist mîner swester kint, des mac ich niht vergezzen.
alle, die huete lebndic sint, di kunnen mich von dir niht gemezzen,
ich entrage mit dir, swaz dir wirret,
daz hilfe ich dir verenden . nieman wan der tôt mich des irret .>
zerecht er im dô sagete von dem bracken seile,
wie daz Sigune klagete, unde daz im wurde ir minne niht zuteile:
 <anders wil si niht darumb zu lone.
rîcheit aller kunige nem si dafur niht, noch alle krone .>
Ekunat, der staete, sprach: < ob ez sô lege,
daz ich zu geben hete ze kaukasas der berge widerwege,
unde daz ich des gewaltic hêrre waere,
des wolt ich mich verzihen, ê daz Sigunen minne dich verbaere.
der luft hât niht behullet sô hoch geborner vruchte.
dise lânt erfullet wern mit tugenden von ir kueschen zuchte.
we, wie vil hoher selden ûf si erbet!
von Munsalvasch der same wirt hie noch dort an prise niht verterbet.
ir muoter Tschosiane unde Herzeloud ir muome,
di wâren sunder wane aller wiplichen êre ein bluome,
des iemer vrouwen prîs an lob geniuzet.
den selben hort Sigune mit selden in ir herze wol besluozet.
durch daz wil ich dir raten, zu werben umb ir hulde,
als ie die werden taten . an ir lit aller selden ubergulde.
ouch darf si ir gemuet niht vurbaz wisen.
dîn wirde unde dîn hoher art mac wol ir lon nach dînem dienste prisen.
unprisen unde prisen kanstu wol ritters orden.
des wil ich dich bewisen: hiut ist manic edel rîter worden
an prise laz von dîner hant mit tjoste,
dâ wider hât dîn ellen an hohem prîs erworben rîche choste.
sol wirde gen der wirde sten gelicher schanze,
sô mac Sigunen girde wol dîner wirde geren zu einem kranze,
dâ mit ir hohe wirde werd bekroenet,
unde daz ir sunnen liehter blic mit dîner klaren varwe si beschoenet.
von Graswalt geheizen, nach Graswalt geverwet,
dich kan diu minne reizen . werde minne hât dich ûz geserwet.
der minne schrift dîn sper, dîn helme vueret.
wa gewan diu minne ie minlicher kint? des bin ich unberueret .>-
 <dîn triwerîchez troesten unde dîn vil hohez prisen
zelt mich zu den erloesten, di senede nôt in vanknusse kan wisen
unde den ir leit mit troste wirt geringet.
dîn suezer, witzerîcher munt manegerhande sorge von mir dringet.
ich kan dir niht gedanken, als mich der wille bindet.
daz kumt von witzen kranken . der hohen saelden kraft si dir gesindet
mit steticheit unde iemer ungeweltzet,
mit werdicheit, der wernden, di dâ niht an prise wirt verheltzet!>-
 <dîn prîs ob allem prise den vorsprunk hât gewunnen.
der jung unde ouch der grise des muezen jehn, sint si an witz versunnen.
unde mocht ein mor ûz Tabrunit erwerben
sô vil der wird als hie dîn lîp, manic wibes herze mueste nach im sterben!>
sust jach der wilde vlorie, Ekunat, der vürste,
vor zageheit der vrie, swa man solde werben mit geturste.
dise schanz ertopelt im di krone,
der im jach Klauditte . zu Kanadic truoc er di sit vil schone.
 <sam der berillus groezet di schrift in im ze lesene,
dîn herze dem genoezet, dar inne alle tugende mit wesene
wahsent hoch, breit, wit unde ouch di lenge.
vrouw Er hât bî dir werden sitz, wan daz si hât von prise groz gedrenge .>-
 <vil lieber oheim mine unde ich kint dîner swester,
di groze triwe dine ist gen mir versigelt stark unde vester
dann der adamas, der ie sô staete
gepruefet vor allen dingen wart, des kraft ein swache art sô gar durchwaete .>
sus heten si ein ander erboten vriuntlich grueze.
Tschinotulânder sprach: < sô dich di selde rîchen mueze,
wer lit alhie sô kostelich zu velde?
den grozen teil des toufes hant si mer dann halben teil zu gelde.
sint mîner swertleite hân ich niht beschowet
kein velt in solcher breite sô maneger rîchen zierde wol bezowet .>
er sprach: < hie lit Artus, der êren groze .>
dô sprach der Waleis hêrre: < owe, sô bin ich gar der êren bloze!
wan valscher nit, haz, alle trug wart ie von im verdrucket.
sin prîs het ie sô ganze vlug, daz im nie halbe veder wart enzucket
noch von der veder ein halbiu bra gereret.
gelich zuonemendem manen sin prîs von tag zutage sich ie meret.
waz hân ich dan gerochen an sîner tugende krone?
mîn triw hân ich zubrochen, alsô daz ich ûz werder minne lone
di virre wit bin iemer mer gewiset.
ich wande wird erwerben, nû hân ich aller wirde mich enpriset!>
im gap der valsches traege trost: < sint dir niht kunde
was, daz er hie lege, sô wis alfro . wol ahzik meide munde
kus hastu verdienet ritterliche.
nû biut im dîn unschulde, er bekennet dich ganzer triwen rîche .>-
 <waz schaffet>, sprach der gruene, < Artus hie, welcher leie?>-
 <du weist wol>, sprach der kuene, < swenn im kumt der wunnebernde meie,
daz er ze velde lit mit hochgeziten
unde ladet von vremden lânden vürsten, vrouwen her an allen siten.
in sîner alten wise lit er hie rich gefurstet,
den ie nach werdem prise vil sere hât gehungert unde gedurstet,
alsô daz in sin nie genuegen wolde.
des ist in allen lânden sin ruof gehoert in êren rîchem solde.
unde ie sin aventiure ist jeriglich gevremdet
durch niwer vröuden stiure, des maneger wirt an ganzem prîs erlemdet.
sô wirt ouch etslichs prîs alda gerucket
di hoehe klafter maze . sus wirt hie prîs gegeben unde gezucket.
einen turnei hât gesprochen der künec von Britanje.
der sol in dirre wochen ritterlich geschehn ûf der plânje.
derz beste tuot, der hât von ahzic meiden
ieglicher sunder kussen unde ûf ir knie mit einem schapel kleiden .>-
 <owe, unde het ich danne die hohen hulde sine!
ob ich gen einer spanne gerucken mocht alhie die wirde mine
hoher, des hilf du mir, oheim unde hêrre .>-
 <nû wis gar âne sorge, daz dir an sîner hulde icht arges werre.
doch wil ich dar aleine, zu werben dir die hulde.
er ist sô tugende reine, daz er dich selbe saget vri der schulde.
iedoch sul wir dem geerten êre bieten,
wan er ist êren wirdic .>- < des muoz ich jehn, kan ich mich zuhte nieten!>
gen Artus er dô kerte unde warp, als er wol kunde.
den ie sin triwe lerte, daz er al sînem kunne prises gunde,
Artus jach: < waz solt ich an im rechen?
ich weiz an im die triwe, daz ich in aller wandel muoz versprechen
unde sin ouch vrides gernde von in, den er di mage
alhie was todes wernde . ez ist wol recht, daz man si drumbe vrage,
wan in get daz selbe leit sô nahen.
wie nahen mir gemage der talfin si, ich sol mich niht vergahen .>
Artus gienc zurate, wie man ez anevienge.
dô riet man im vil drate, daz er zuo den ahzik meiden gienge,
daz di mit im urloubes unde vrides beten
alle di werden ritterschaft, di von im prîs unde mage verloren heten.
der künec, diu küneginne unde Lot von Norwaege,
Jofreit mit schoenem sinne unde Ekunat, die wâren des niht trege.
si giengen zuo den ahzic meiden schone,
dar under drizic wâren, di von art wol alle truogen krone.
die andern warn vurstinne, rich, hoch an der geburte,
mit witzerîchem sinne all erzogn gen red unde gen antwurte,
sô daz ir roete selten wart gemeret
von keiner missetete . hie was geburt mit tugenden hoch geeret.
ir kleider kosterîcher vunt was vremde manegerhande:
ciglat, purper, samit, punt, timit, rosat, palkin man dâ erkande,
pfelle, schamlat, achmardin si wol dâ zierte,
gra hermin zobel borten unde zindale drunder wol diu kleit vurrierte.
vil goldes, edeler steine, geslagen unde gespannen
was ûf diu kleit sô reine der meide . wol im, dem wart ein blic von dannen,
daz erz all sach bî ein ander sitzen.
ez was im guot zedanken, ob er dâ nach beleip bî sinen witzen!
ich wen, halt grozer sinne des mannes herze vahet
von aneblic der minne, die man von werder wib antlutz enpfahet.
gen werdicheit sin herze wirt enzundet
ûf aller tugende lere . minne mannen manege wisheit kundet.
ouch werdent manege unwise . daz heiz aber ich unminne,
wan si den prîs zu unprise macht, ob si vur witze git unsinne,
sô daz er guotes oder êren wirt entsetzet
unde ouch des hoehsten hulde . diu minne an prise wirt von mir geletzet.
des sul wir vrouwen reine sunder danken sere.
diu werlde seld gemeine hât von in, an got, von nieman mere.
rîcheit unde êre wirt durch si geworben.
maneger liez'z' entslifen, der sust an êren lebt vil unverdorben.
daz selb ist an dem suezen wol ein geliche merke,
dem Sigunen gruezen gab noch mê wan vumfe manne sterke,
di von Sigunen minne in âne waeten,
dô er sô minniclichen ir lîp sach unde ir brustel, diu gedraeten.
von angeborner sippe was in daz ûf geerbet.
sin edel art di gippe im gap, sô daz unpris ie wart verderbet
unde er im von dem lânde muost entwichen,
im, hort der hohen êren . des sach man in unde sin geslechte rîchen.
sit sorge unverhowen, daz disiu herschaft rîche
noch ste vor disen vrouwen, al di wil ich sag alhie kuntliche
reiner vrouwen êre unde ir wirde.
niht wan si gahens wurben ir bet, diu was der ahzic meide girde.
doch het er maneger lichte ir vröuden kraft entsetzet.
an werdicheit vil sihte het er etslicher ir amis geletzet.
ir aller herz in vröude sich ufswungen
gelich dem valchen edele, ob si dâ solden sehn den stolzen jungen.
ûf stuonden dô di klaren, di edeln unde die hersten.
ir kein daz niht verbaren . Artus jach: < nû sulle wir des ersten
den vürsten Orilus mit bet begrifen,
daz er durch unser liebe im den zorn ein teil laz entslifen .>
der bet nû wart begunnen, als vor dâ was betrahtet.
dô sprach der wol versunnen: < ez wart nie gepruefet noch gepfachtet
solche verlust, diu sich geliche mîner vluste.
werder rîter nie geborn noch gesueget wart an muoter bruste,
wan Arbidol von Engellânt, daz kint mîner swester .>-
 <nein, hêrre, lat iu sin bekant>, jach Ekunat, der vürste ûz Berbester,
 <daz si beide wan aventiwer suochten
sunder toetlich vare, der ie die jungen, eregernden ruochten .>
swaz ieman dô sagete, ot sins neven sterben
er von herzen klagete, daz nie man torste vrid noch suone werben.
noch ander bet deheines er dô lobete.
er saz ûf unde reit von dan . sin herz alsam ein lewe in zorne tobete.
daz muote den künec sere unde ouch di küneginne,
wan in ein sulch unere nie wart erboten noch ein solch unminne
gen betelicher bet, als si dô gerten,
unde daz die ahzic meide ir suezen bet beliben di ungewerten.
er unde vrouw Jescute an urloup schieden dannen
mit vrevel über lute, rehte sam si alle weren verbannen,
die dâ zu hove gesinde oder geste wâren.
si vuorten doch den bracken, swie truriclichen man si sach gebaren.
sins rechtes unverzigene sprach dô der von Berbester.
daz hort al daz gedigene: < dirre bracke niulich vore gester
von mîner hant nach rotwildes ruore
wart verlân durch melde ze allem rechte nach weidmannes vuore .>-
 <den bracken ich erherte mit scharfen swertes ecken.
ich vant in ûf der verte, dô er lief von Teserat, dem recken>,
sprach Orilus, der het sichs underwunden.
 <ich wen, der hunt ist iwer niht . suochet anderhalp, ir habt an mir niht vunden!>
sins leides uberleste Artus alhie bedahte.
der rîcheit er niht weste des seiles, dâ von di red im drumb versmahte.
vrouw Jescute het daz seil behalten.
aller kunige rîche wolte si davur niht hân gewalten.
ouch Ekunat niht wolde hie sprechen nach dem seile,
daz leider komen solde dem ûz Graswaldane zu unheile.
er daht: ob man die schrifte offenbaere
dâ lese vor den werden, daz Klauditte dâ von enpriset were.
im was vor allem leide, daz sô gar kuntliche
dâ stuont geschriben beide ir namen . er daht, wer zweinzicvalt sô rîche
daz seil muest minhalp sin in vluste wesende!
owe, war denk ich tumber, swer ez hât, der ist die schrift ie lesende.
hie mit was bevangen sin herz in kriege wegende
gen schrift al dirre strangen . des wart ein strit sich in sin herze legende
mit leides uberleste swerer burde
unde iemer darnach werben, wie im diu strange mit der schrifte wurde.
daz muost er wol bedenken an sîner swester kinde:
aller êren krenken an Tschinotulânder ich bevinde
mit der strangen verlust, ein iemer vliesen.
ir beider hochgeslehte muoz darumbe vur vröude jamer kiesen.
der triwen ingesinde durch sippe in des ermante
gen sîner swester kinde, daz er iemer mer der unerkante
wer der edeln, werden, hohen minne
der arte von dem grale, Sigunen ûz Katelâng, der herzoginne.
zehant er dô bedahte, als im der vürste sagete,
den aventiure brahte aldar, dâ er vil werdicheit bejagete,
daz Sigun ot aller kunicrîche
niht neme vur daz mere, daz an dem seil geschriben stuont kuntliche.
er nam den triwe rîchen, des houbet man der krone
jach tragende kuniclichen in Norwege vor den vürsten schone,
durch vragen rat, sint daz diu herzoginne
Sigune daz bracken seile het alsus erwelt vur alle gewinne
unde ouch der vürste kuene, der vunfe lânde hêrre,
noch hielt dort ûf der gruene, dem aller wibe minne iemer verre
muoste wesen dann Sigunen aleine,
di von dem grale was geborn . ez wart ûf erd nie menschen sam sô reine.
ouch was der edel junge von solcher vrucht gesippe,
daz weder munt noch zunge nie gelas, sit daz Adames rippe
verholne wart gemachet zu einem bilde,
daz maenlicher were unde vor missewende sô der wilde.
der beider hochgelucke was wunderlich gewalzet
in ein sô krankez stucke, daz ir beider vröude wer verhalzet
unde iemer wunt zer werlt an vröuden teile.
owe, daz ie sô werder vrucht ein kleiner schade chom sô gar ze unheile!
dô hie sus wart gemezzen di verlust sô schadebaere,
nû wart des niht vergezzen, si giengen sich beraten dirre maere,
ob Tschinotulânder unde Sigune
ir sorgenrîche burde verwandelt wurde in hoher selden lune.
ir kuniclichen raete duhten hie vil smaehe
herr Keien . waz er taete? ich wene, ie man gehorte noch gesehe
groezer spotten, dann er dâ nû kunde.
jegern unde ir knehten zimt di rede baz wan kuniges munde.
 <sol bracken seiles vliesen kuniges nam sin klagende?
Krist helf in, sô si niesen! des wirt in nôt, siht man si iemer jagende.
belib ein venvanc under wegen varnde,
solt dâ durch iemer mere der hof all sîner vröude wesen sparnde?
sit hie sô manic vürste des bracken hât engolten,
vur wiltbraete wurste hie zu hove wir iemer ezzen solden,
ê daz icht mer sô tiwer wurd erarnet
ein tier, sam daz Orilus mit dem bracken vant al ungewarnet!>
diu rede wart vervangen zu schimpfe, niht zu vare.
mit rate wart begangen, daz man den vürsten wider offenbare
solde laden sit ûf rechte stete.
Ekunate wart gesant diu selbe schrift gar sunder valsche rete.
vil schiere wart ergahet Orilus, der kuene,
dem dâ sô gar versmahet der noch dort hielt in liehter varwe gruene.
ich wene, in zweier dinge muest belângen:
umb des kuniges hulde, unde daz er was mit strites muede bevangen.
eilif unde sibene unde sehs von rîchen lânden,
vor valsche di vortribene, der houbet sich mit krone wol bekanden,
sô daz si kunige in kunicrîchen hiezen.
den vürsten ûz Lalânder dorfte solcher êren niht verdriezen.
durch herzeleid ergetzen erbot im solche êre
der sine wirde setzen kund alsô, daz man ir niemer mere
vergezzen mac ûf kristenlicher terre
noch jensit in der heidenschaft: der hiez Artus, der Brituneiser hêrre.
dannoch vurbaz besorgen kund ez wol der milte.
er wolte des niht borgen, sin selbes reise in lutzel dar bevilte.
ob Orilus di widerker versmahte,
daz er gen antwurte ûf rehte klag mit zorn sich icht vergahte.
nû wart von edeln kinden snellichen vur gesprenget,
daz Orilus erwinden solt unde dester minner wurde gelenget.
daz geschach mit willichlichem muote.
sie cherten wider, der vürste Orilus unde di herzogin Jeschuote.
ir varwe klar dem velle gap roet, wol under blenket,
sam truebel rosen snelle des morgens towik ûz dem balge schrenket.
ez was unnot . iedoch sô wart enzundet
gelich der sunnen glenze ir lieht antluz, als sumer reise kundet.
der künec si wol kunde alsam von erst enpfahen.
erbeizet an der stunde wart von Orilus, dô er sô nahen
kom, als im vrouw Zuht gebieten wolde,
ob er niht sunder hazzen von kunigen unde von vürsten dulden solde.
der rede wart begunnen, wie ez sich het gefueget.
mit worten wol versunnen wart Klauditten botschaft hie gerueget.
daz muost ot sin, iedoch gar âne schande.
der gebluemte wilde was manheit unde geburte der bekande.
ir prîs beleip wol staete, sit si der staete gerte,
dô all ir vürsten raete ze povermund si vrier wal gewerte,
ze welen, als ir herzen wille were.
des wart si vil gepriset, daz ir kur dô welt sô kronebaere.
wan er nû der wilde hiez unde wilt dô jagete,
di schrift gelichez bilde an disem wilden brieve hie nû sagete.
ouch hiez der bracke hueten wol der verte
walt unde daz gevilde, unde im daz mit gewalte nieman werte.
dise rede vuogte der klag antwurte gebende,
swen rehticheit genuogte unde mit gewalt was vridelichen lebende.
dô gienc vil wehsel rede mit urteile.
zu jungest wart dâ vunden, daz den zwein gelieben kom zunheile,
der werden magt Sigunen unde dem von Kanfoleise.
man sprach daz sunder runen: sit Orilus mit strites herter vreise,
mit noeten disen bracken het errungen,
er wer mit recht in habende, er wurde dann mit strit im ab ertwungen
von eines mannes hende mit ritterschaft zu velde,
ob vurstentuom niht wende an im den kampf: < er vindet des di melde,
er ist wol ledic wan gen sînem genoze .>
Ekunat bedahte dô gar sin recht, vor missewend der bloze.
besunder wart gevraget, ûf welchem zil ez lege.
dâ wider nieman paget, wan als des vürsten kraft sô tiure waege,
dem diu tjost den arm het gebrochen.
swenn er des volliclichen varnde wer, unde dar nach dri, sehs wochen.
vor Nantis ûf dem plâne solden si wol striten,
di aller zagheit âne wâren her gewesen bî ir ziten.
ez solden sehen rîter unde vrouwen
ze rossen unde zu vuezen beide mit tjosten unde mit swerten howen.
unde wer di wil den bracken in huote haben solde?
si jahen: < der den tracken ûf helme unde schilde vueret rot von golde,
er unde Ekunat suln in geliche
dem richtaer bevelhen, unz in ir einer gewinne ritterliche .>
dâ wider begunde kriegen die klare herzoginne.
si sprach: < ich kan niht triegen aller kuniclichen kron gewinne,
ich meine beide kristen unde heiden.
di nem ich niht vur eigen, daz ich hie von der strangen wolde scheiden.
niht wan di selben wile, biz an des kampfes zite.
zehant aldar mit ile gib ich si dem, der si gewinnet mit strite.
ist ieman, der dafur iht gert zu pfande?>
si jahen alle, ez were vil künec unde vürsten dâ ûz manegem lânde.
dô was alsô gesuezet di minniclich gehiure.
des wart si wol begruezet von aller vürsten gunst mit solcher stiure:
ob ieman dâ ir willen widerkerte,
der wer mit lobes wirde gen allen wiben iemer der geunerte.
ouch was der bluomen rîche mit tugenden sô gekroenet,
daz nindert sin geliche lebt an hoher wirde alsô beschoenet.
des wolt er dô niht wider si alle striten
noch gen der herzoginne, der man sô vil gab lobs an allen siten.
iedoch begunder zellen der magt Sigunen girde,
diu niemer mê gesellen ir vröude wolt zu keiner slahte wirde,
ob si der strangen schrift enperen mueste.
wer Muntsalvasch ir eigen, die muest ê ligen vor dem grale wueste.
des wart dâ vil gewundert von hohen unde von nideren.
des wurden si besundert, daz ez vrouw Jescute niht solde wideren,
si liez di schrift vil uberlut dâ hoeren,
di vor aller vröude ungemuete kund sô wol zustoeren.
von worte hin zuworte wart hie diu schrift gehoeret.
hie bî an dem orte wart ir aller herz in vröud enpoeret,
als in di aventiure wart gekundet.
ir gemuet sich swingen kunde aldar, dâ sich der valk enzundet.
von edelkeit der steine was disiu kraft der worte.
als man der schrift ein kleine vernam, ie gerner man si vurbaz horte.
dâ mite was di schrift alsô geheret
durch Ekunat, den vürsten . ir beider lop daz wart dô hoch gemeret,
ich mein, des von der wilde unde der magt Klauditten.
ûf erde menschen bilde in der ersten werld noch in der dritten
kom nie groezer liep in oren hoere,
dann an der strangen was geschriben, unde dâ zuo tugende lere, untugende stoere.
disiu schrift ermante Artusen grozer leide,
zu hant als er erkante von Kanadic die botschaft dirre meide,
er sprach: < ez ist ir recht, ez wart mit triwen
nie minniclicher vrucht geborn . des muoz ich iemer leben in klagenden riwen.
owe des, Vlorine! dîn magetliche liebe
die hohen vröuden mine ûz herzen niht verstal gelich dem diebe.
si nam si hin gar roubes uberlute,
daz ich ie sten aleine an Ilinoten, dînes herzen trute!
owe des, Britanje unde ander mine rîche,
Niffelânt, Brubanje unde swaz ich hân der lânde sicherliche!
di werdent Ylinotes niht ergetzet.
er starp an einer tjoste, dar in Vlorien minne het gehetzet.
nû wart mîn herze leide gemeret unde geringet.
di vremden underscheide vernemt alsô: mîn herze jamer twinget,
daz Vlorin von sînem tod ein sterben
nam, dâ wider bin ich vro, daz ez sin hohe wirde kunde erwerben .>
mit wazzer rîchen ougen wart dise klag erscheinet.
des mocht er niht vertougen . iedoch wart dâ mit herzen gar gemeinet
di schrift, swies in an vröuden het betruebet
umb Ylinot, den werden . nû wart ouch jamers mer durch in geuebet.
nû baten al di hersten den vürsten ûz Lalânder,
Artus vor des ersten unde darnach der ein unde ouch der ander,
daz er durch si unde ahzic meide gruezen
zer hochgezit noch kerte, daz man dâ lese di schrift mit worten suezen.
des werte sich niht lânge der vürste noch di vrouwe,
die hie der minnen zange truoc gen minne gerndes herzen schowe.
selde bî der schoene kan wol zieren
hochgeburt unde rîche wat . daz kund ir klaren blicke wol vlorieren.
zehant nû wart geworben ein steter vride ganze,
daz Orilus erstorben was sîner swester sun von einer lânze.
swie zornes rich er ûz geriten waere,
des wart nû vergezzen von dirre wunder schrifte suezer maere.
wan swer die schrift erhorte, des herze wart gevriet
vor leid, unde sich enborte sin gemuete wol raste hoch gedriet.
siecheit, wunden, dar zuo ander smerzen
wart im dâ von geringet, sô daz er sin vergaz gar an dem herzen.
des wart an disen ziten der vürste vrides wernde.
nû begundens alle riten aldar, dâ hielt der edel minne gernde.
den mochte wol betragen unde belângen.
des wart er alles ergetzet mit dirre wird, als er dô wart enpfangen.
der Brituneiser hêrre, den sach man sere gahen,
 (er was von recht der erre) wie er nû hie den werden kunne enpfahen,
unde ouch di andern ieclicher sunder.
wirt des ein teil alhie verdagt, daz sol mir nieman vahen vur ein wunder.
der êren undertane, der vogt von Norwaege,
sunder valsches wane zeherberge luot durch sippe pflaege
den man in lânden vunfen hêrre nande
unde warp nach solchem prise, den man sint jensit mers unde hie bekande.
entwapent wart der junge von rîcheit der zimiere.
weder munt noch zunge nie gelas von rîter alsô viere,
als hie was von Graswaldan der snelle,
dô in gezierte rîche wat unde iser ram getwuoc von klarem velle.
dô wart sin handelunge ot rich an allen orten.
Gawan, der sueze, junge, im gediente vil mit lutzel worten.
lernent kint in schuole hoher tugende,
der was er kunste rîche, als ie diu wirde gert an vürsten jugende.
der arm an alters jaren unde rich an guoten witzen,
der kunde alsô gebaren, daz sin lop vil selten mocht gesitzen,
wan ez wart gejaget von munt zemunde.
sô kintlicher sueze ich edeln, hohen kinden noch wol gunde.
in kunde des niht verdriezen, er wolt den êre bieten,
die man des sach geniezen, daz sie wâren erborn ûz werden dieten,
unde alsô wurben, daz in wart zu lone
der vremden unde der kunden prîs unde ir lop in êren rîchem done.
wes het ouch dann engolten der vürste ûz Graswaldane,
sit wirde bieten wolden aller werden diete valsches âne
der alte unde ouch der junge von Norwaege?
er was ir handelunge wert, ob ez halt sunder sipp enzwischen laege.
waz nû der zuht gelerte an in des waer nemende,
der vürsten namen erte unde dem alle tugend ie was zemende?
er bat si, in der maze gen im halden,
gestlicher vremde sunder . sus kunder zuchte dâ gen zuhten walden.
dar an sich cherte kleine der wirt unde sin gesinde,
wan si vil gar gemeine erbutenz wol dem Gruzegrines kinde
unde Maheden, swester Ekunates.
si kunden wol bedenken, daz im was nôt gemaches unde rates.
swie gar sin menlich ellen sô rîche was der krefte,
doch muost er sich gesellen zuo der muede ein teil in di behefte.
des wart im alles rat hie von geraete.
alsolchen wirt ich lobte, wenn ich erbeizte muede unde dazuo spaete.
ob ir des nû geruochet, sô laze wir in slafen.
swie gar in het ersuochet menlich strit, iedoch der minne wafen
begund in sunder wer nû gar versniden.
der vierzic het zu veld entworcht, der muost nû minne tschumpfentiure liden,
dô er wart recht in denke der herzen liebe grueze,
dô in Sigun ir blenke sehen liez gar an ir libe sueze.
daz lert in sunder slaf in noeten wachen.
vrouw Minne, lat iwer twingen, er muoz diu lit noch vueren in speres chrachen!
nû weste wol der kluege, daz in doch niht vervienge,
swie vil er kumbers truege unde swaz er manheit iemer mer begienge,
di wile daz Sigun enper der strangen,
di Gardivias dâ truoc, dâ mit er in dem walde wart gevangen.
daz kund in niht enziehen, daz er gedanc icht lieze:
ich wil ir minne enpfliehen niemer tac, ich engeltes oder genieze.
gewin unde verlust di wil ich tragen beide.
diu minne git gedingen, der verre wider wiget allem leide.
waz wunders kan diu minne, sô lânc unde ir gedinge
sô vröuden rîche sinne git, daz alle nôt si dunket ringe,
des si mit staeter lieb sich underwindet.
den talfin si hie strickte, daz noch vil rîche vröud in jamer swindet.
sus wart sin pfant versetzet der minne ûf gelt des libes.
diu minn unminne hetzet, daz tôt gelit amis vil maneges wibes,
diu tragen muoz durch recht der minne manegel.
sus kan diu minne wurgen durch querder sueze mit manegem scherfen angel.
sus lac der muotes veste geladen mit minne burde.
er daht: ob ich nû weste, daz mir halt niemer teil ir minne wurde?
doch kan ir liebe mich alsô besliezen,
tusent lib in wage ir zu dienste kunde mich niht verdriezen.
in vröuden unde in sorgen was er alsô bestricket,
biz der liehte morgen mit der sunnen hohe was erblicket.
juncherren warten sîner bette scheide,
als inz gebot der Norman . si buten im groz rîcheit vremder kleide.
zwo vil rîche vedere, gar luter hermine,
der hete man ietwedere bedakt mit einem gruenem akmardine,
dâ gein ein baldikin gesniten tiure,
der gleste gen der sunnen, als ob er wer gezuckt ûz einem viure.
dar in man im dô naete die arme wol zuprise.
mit lininer waete wart sin dâ vergezzen niht sô lise,
sô daz si roemischem keiser wern gemeze,
swenn er in concilio ûf bruetel stuol zem hoehsten werde saeze.
vor lânge man des ruochte, unde tuonz her nach nû kunde,
daz man di bein im schuochte . vil wol gerichter koste pfruond er vunde,
dem alsô sin leit dâ wurde gevellet.
er stuond recht dem geliche, als ob er wer der engel schar gesellet.
ob in der wirt nû grueze mit senftem, suezem morgen?
vil rîcher worte sueze het er ungerne gen im icht verborgen.
des sagt er im genad, als er dô solde.
si giengen hoeren messe, die in ein kappelân dô singen wolde.
dô messe wart gesungen von got in drin genenden,
di alten mit den jungen begunden dô vil ougen blicke senden
an in, der dâ sô hohen prîs errungen
het in gruener varwe . des wart durch in der kranken vil erdrungen.
nû kom zu hove maere den ahzic meiden schiere,
wie dar komen were der stolze klar mit rîcheit der zimiere.
di dahten durch sin manheit groziu wunder:
wann sehe wir den werden? des gert ir aller herze dâ besunder.
diu künegin dô sande vil hoher vürsten viere
zu dem von Norlânde, daz er den hoch gelobten brechte schiere.
daz wart erwant mit einer vremden sache:
der baruc sine boten wert im sande . daz kom den vrouwen zu ungemache,
wan si dar ûf verlazen heten ir gemuete.
vil leidic si dô sazen . iedoch mit zuht vermiten wart unguete,
daz'z' nieman wol an in gepruefen kunde.
ir herze klagt ez mere, dan si geliche redten mit dem munde.
dô Tschinotulânder was zu rîter worden
unde einer unde der ander zer hochgezit dâ was nach ritters orden,
dô wâren ouch krojerer von Ispanje
mit Kaylet, dem kunige, dâ puhurt groz ergie ûf all der plânje.
die rîche gabe namen unde vuoren heim zu lânde.
zem paruc si dô quamen, daz er di lieben mer von in erkande,
wie Tschinotulânder wer gesegent
swert gen ritterschefte: < niht lebt ein junger rîter baz gedegent .>
des vröut er sich vil sere unde gab in gabe rîche,
wan er sich noch mere troste, daz er sprach vermezzenliche,
dô er jungest von im scheiden solde,
daz er in sînem dienste den werden Gamuret noch rechen wolde.
vil wol daz nû bedahte der heiden Akerine.
dâ durch man hie nû brahte rich present dem jungen Anschevine.
daz taten hoher rîcher vürsten drie,
sehse was der graven unde dâ zuo ander werde massenie.
wies in zer hochzit vunden? des nimt uech lihte wunder.
dâ von wil ich ez uech kunden: der künec Artus manegen vürsten sunder
gebeten het zu sinen hochgeziten.
des wart nû Vloritschanze belegen wit alumb an allen siten.
nû muosten gen Dolete di boten über keren,
wan ouch Kaylete der baruc sant present mit grozen êren
durch ergetzen sines werden mages.
doch west er in in tugenden, daz er an im niht vorcht unrechtes bages.
wan Kailet di maere bekande sîner triwe,
daz dem baruc tugende baere nie groezer leit geschach in klagender riwe,
dann in Gamuretes sterben muote.
des tôt in sînem herzen unvergezzenlichen jamer bluote.
vil werdiclich enpfahen der künec si wol kunde.
im dorfte niht versmahen diu presente groz, der im wol gunde
Ackerin, der ims mit triwen sande,
mit priefen krefticliche, dâ mit er in vil maneger triwen mande.
dô Kailet erhorte daz werben aller sache,
zehant er in enborte hohe vröude nach ir ungemache,
daz si ûf wazzer unde ûf lânde haten.
mit vride unde mit geleite unde mit der koste wurden sie beraten:
 <ich bin der niht erwindet mit iuch di selben reise,
dâ ir den jungen vindet bî Artuse, dem werden Britoneise,
unde seht dâ ritterschaft ûz manegen lânden
unde ahzic edler meide, an hoher werdicheit di ungepfanden .>
nû viel in disen meren ir vröuden esse zer drie,
daz si den wirdeberen solden sehn, des lop in solcher krie
sô hohiu zil an prise het erstozen,
daz aller kunige wirde gen Artuse mochte niht genozen.
wes solt der künec beiten? zît was nû zu varne.
sper unde schild bereiten hiez er vil . des was dâ niht zesparne
den, die prîs zu lânde vueren wolten
unde di durch hohe minne werder wibe gruezen gerne dolten.
ze hoher selden koufe heten daz die heiden,
daz si mit dem toufe solden sehen di schar von ahzic meiden.
si wâren an hoher art vil klein versumet
unde ritterschaft di meren, den ie unpris di straze het gerumet.
nû wart ir hoch gedinge vil gahens dâ geneiget.
ez brast ir vrouden klinge in dem hefte, sô daz in wart erzeiget
lebens verlust unde was ouch nach ergangen,
ob ez niht von gelucke mit sneller boten reis wer undervangen.
wie sich ir vart gelente, des hoeret hie diu mere:
von rîcheit der presente giengen dâ zwelf mule unreisebere,
daz si niht Kaylet gevolgen kunden.
dô schuof er in geleite, daz si vor vluste sorgen wern enbunden.
si vuoren sunder twale, unz an den dritten morgen
durchz lânt ze Kornewale . dâ was ein kampf gesprochen hin gen sorgen
zwein helden ûz erkorn an scharfer noete.
nû wende got an beiden, daz ir verch di heide niht enroete!
Vridebrant der eine, der Schotten künec ze Yberne.
den zigen grozer meine di von Kaïlor . di vluren ungerne
ir künec, daz den Vridebrant ersluege
in triwen durch Herlinde . vur Hernant bot lougen der gefuege.
unde heten in gurliuget darumbe her vil lânge.
vil wunders wart erziuget, dô er Patelamunde mit getwange
besezzen het, dô vuorens in Yberne
unde wuosten im daz rîche . dô chert er wider unde leit den schaden ungerne.
er wert ez in mit krefte . swie vil er hinder lazen
het werder ritterschefte, si muosten vluhtic rumen im di strazen.
dô si nach willen mochten niht gerechen
Hernant, ir lieben hêrren, dô wolten si den mort ûf in sprechen.
daz wolde der Bonschurne ûf in mit kampf erherten,
der ruhe von der Durne, des sich mit noeten sehse koum erwerten.
der kraft gen sîner manheit wart geteilet.
ir muest gelucke walten, ob si von im komen ungemeilet.
dô kunde Vridebranden sin prîs daz wol gebieten,
daz sich alsolcher schanden sin kuniclicher nam niht wolde nieten.
in Kornewale vor dem künec Marke
wolt er sin unschulde mit swertes slegen von im bieten starke.
ez hiez zem liehten sterne, davur di boten solden,
alda der von Yberne unde ouch der Bonschurne vehten wolden.
Kaileten knappen daz erhorten
unde beliben durch di maere . di heiden zogten vur sich ûz zen porten.
di knappen sich uberdachten . dô enwesten ouch di heiden.
durch daz si vur sich gahten unde wurden unverwiset sus gescheiden.
nû wolten dise beiten hie der maere
durch aventiure vragen, wer dâ sigelos gesehen were.
ob ich die rede waehe machte mit ir kampfe?
wie man unde ors geschaehe? wie di von noeten ruchen ûf mit dampfe,
unde ob diu swert ûf helme lute erclungen?
ja, vogel in den luften wern betoubet valles ob in ertwungen.
si wâren strites kerne von der schal gesundert.
nû wart der von Iberne sigehaft, des wart ouch vil gewundert.
daz was dâ von, wan got ie half dem wâren
unde lie die valschen hinken, di zunrechte valscheit kunden varen.
zu hant di knappen kerten, dâ si die heiden liezen.
die hove zuht gelerten kunde baldes gahens niht verdriezen,
daz di heiden vuoren âne geleite.
swie vridelich ez stuende, sô komen doch di boten in arbeite
durch werder vürsten triwe di dâ von Kanvoleise
vuoren in klagender riwe mit ûf gekerten schilten in der vreise.
di wolten zuo dem kampfe sin durch warte.
di heiden in begegnten ûf der straze . daz gerou si harte.
dô si mit vrage erfunden, von wanne unde war si vueren,
nû wart des niht erwunden, si wolten si mit nide unsanfte rueren
ze rache Gamureten, der sin ende
durch den baruc dolte . di heiden buten ûf genade ir hende.
vranzois etslicher kunde ein teil vil wol zeduete,
daz in geleites gunde künec Kailet, dâ riten sine luete.
si sprachen: < muget ir uns daz erzeigen,
des sult ir wol geniezen, anders zele wir uech vur di veigen.
sint wir solch jamers guften tragen nach dem degene,
di erde zuo den luften hab wir gefullet sit mit ougen regene
Gamuret, ein pruof des hoehsten ruomes,
aller manne ein krone beide heidenschaft unde kristentuomes.
unde welt ir anderweide des talfins uns verweisen,
ob iu daz niht zuleide werden sold mit toetlichen vreisen
unde ir von uns des belibet unverderbet,
mit den rechte losen were wir durch recht Anschowe enterbet .>
ie mitten namen goume die knappen der ellenden.
vil dicke al umb di soume si sahen niht . dô griffen si mit henden
in diu swert, als ie die werden taten.
der âne wer niht sterben will, ich het im ouch daz selbe geraten.
menlich gebaren kund ie nach êren werben,
unde die verzaget wâren, di sach man ie an prise gar verderben.
daz merken beide alt unde ouch di jungen,
daz menlich gebaren werdicheit vil dicke hât errungen.
vor harnasch di blozen sach man si beidenthalben.
mit tiefen wunden grozen wurben si nach arzat unde nach salben,
wan daz si beidenthalp wol schirmen kunden.
wol über halp unde mere het mans ûf dem wal dâ tote vunden.
vride unde suone wendik was dô zu beiden siten,
wan si vil genendik wâren unde nach geliche wag ir striten
an der menge unde ouch an vurstentuome.
des wart dâ lobelichen beidenthalp gestriten wol nach ruome.
die heiden niht vergazen gen Mahomet ir krie.
die kristen ouch dô mazen nach helfe ruof an den diu mait Marie
gebar . daz sol iu doch versmahen kleine.
ze beider sit ducente wâren mit ir strit in der gemeine.
vil strites kumt zu prisen, den niht wan zwene wurben
den jungen unde den grisen . waz darumb, ob ir etslich hie sturben?
swaz ieman under harnasch kan gestriten,
daz ist ein spil mit tocken dâ gen der schinet bloz an allen siten,
unde doch sin girde ringet mit toetlicher vare
unde di arm erswinget, sô daz er machet re geladen bare.
der muoz des selben geldes wider borgen
sunder wapen striten . dô mac ein zage unsanfte sin verborgen.
durch daz sô bin ich lobende daz selbe menlich ellen.
bin ich der witz untobende, ich sol si noch wol zuo den besten zellen.
swer sunder wapen wirbet unverzagende,
wines helfe sunder, man ist durch recht von sîner manheit sagende.
darumbe niht verliesen sol nieman menlich werben.
swer under wapen kiesen wil vur vluht der zagen menlich sterben,
der kan menlich êre hohe mezzen
unde werder wibe minne . ich wen, der wirt vil klein alda vergezzen.
mich muet der ungetouften nôt durch ir ellende
unde der, di triwe chouften nach Gamuret, ob daz gelucke wende.
ir lebenes verlust daz vrumt an wibes ougen,
der triwen richiu herzen vruendes nôt ie gulden sunder lougen.
der boten Ackerines zwene wâren verschroten.
owe des klagenden pines! die muoste man dô kleiden zuo den toten.
der eine ein grave edel, rîche, milte,
der ander wert an prise, alsô daz er zu dienste reit mit schilte.
die andern alle wunden heten in der maze,
daz si niht lazen kunden ir tage reise vur sich ûf der straze.
heidenschaft hât zu arzenie vil kunste.
des bin ich sunder vrage, ob si in selben weren guoter gunste.
nû het ouch lebens lenge ir helfe ein teil vergezzen,
sô daz der tôt vil strenge der kristen zweinzic het mit kraft besezzen,
daz Kaylet vil wenic sit beklagete.
als er vernam diu maere, an vröuden durch di heiden er verzagete.
doch spielt er sorgen stucke zu vröuden halp geteilet,
dô solcher veder zucke den kristen het der tôt alsus gemeilet:
vürsten dri unde graven achte rîche.
des maz er si gen prise, daz si gewert sich heten ritterliche.
nû wart sin danne chere vor in dri tage reise.
daz gap im sorgen lere, wan er selb nie kom in groezer vreise.
er kom dâ er ein vrouwen horte schrien,
di was von vürsten kunne . di wolt ein ir ungenoz amien.
er hete si diepliche von den ahzic meiden
betrogen trugeliche mit argen listen ûz dem hove gescheiden.
Vrians von Punturteis der was sin bruoder,
aber kebeslichen . durch recht bejagten si der schanden luoder.
nû reit der von Ispanje mit kuniclicher menige
gen im ûf einer plânje unde sach di maget leidic unde senige.
si rief in an, wan si in wol bekande.
der künegin Richauden si in bî grales heilicheit dô mande:
 <mîn muoter bî dem grale erzogen wart von kinde
unde wart al sunder twale der künegin Richauden ingesinde
ûf Muntsalvasch unde vuor mit ir gen Spangen.
owe der leiden maere, daz mich ein swach unart hie hât gevangen!>
ir stimme in gahens ruorte inz herze, niht darumbe.
nû was der si dâ vuorte vor aller guoten witze gar ein tumbe.
er was verwapent gar unde al di sine.
von Spangen der getriwe iedoch entsitzen wolde niht di pine.
in aeht unde bannes vluoche was der von Punturteise.
er het ein burk von tuoche mit listen, sam si sicher aller vreise
wer, ûf einen hohen velse gevieret.
swer uzen di was sehnde, der wand, ez wer ot mermel rich gezieret,
verquadert mit gemele beide uzen unde innen.
iedoch nam ez in haele . turne, wikhus, erker unde zinnen
was ot niht wan tuoch aldar gespannen.
doch was der berc sô veste, man het in wol erwert mit lutzel mannen.
die ein verwapent wâren, sô was der andern mere.
nû begunde der vluhte varen der der edeln magt ir hohen êre
muot unde willen gar zu nemen hete.
der ilte gein der burge mit magt, mit alle . dem volgete Kaylete.
der reit ein ors sô draete, daz niendert was in Spanje,
daz im gevolget haete weder an den bergen noch ûf plânje.
des het er in zu kleiner stunt erilet.
nû was di burch straze beider sit mit schach unde reb gezilet.
zoum unde ors verhowen ein teil wart bî den oren
dem diener dirre vrouwen . des wart er sigelos gen disem toren,
wan er dem orse kunde niht enthalden.
an alle di sin aleine muost er hie der vancnusse walten.
daz kebeslichiu vruhte ie houbet kronebere
in vanclicher zuhte sold berueren, owe der leiden mere!
des wer im vor dem rîche niht erteilet.
unrat den wirt daz lerte, er wolt in mit dem tode hân gemeilet.
er wolt niht lânger biten, er muost daz houbet strecken.
ein maere chom an den ziten, daz half nû hin von Spang dem edeln recken:
man het des wirtes brueder zwen gevangen.
Richauden wart geborget witwentuoms, der was vil nach ergangen.
den kouf versprach dô nieman unde duhte wol gevuege.
der wirt dô zwen bintriemen nam vur einen edeln borten kluege.
er schiet von dan, beliben duht in smehe.
sus wart di magt enbunden . ich wen, si dâ von nieman truric sehe.
nû wart zehove geneiget die vröud under allen meiden.
an klarheit ûz geseiget was ir vel umb si, diu was gescheiden
von in, unde daz ir zal ouch was gebrochen.
ez mueste werden wendik di hohgezit, als si dâ was gesprochen.
ez wer ein schade kleine diu verlust der meide here
wider dem aleine, der wart gepruefet tusentvaltic mere,
ob diu hochgezit erwinden solde.
mit busune krache sô kumt er nû, der klage wenden wolde.
diu kumft vil vröuden brachte des kuniges von Yspanje.
dem marschalk niht versmahte, er geb im wol die maze wit der plânje,
daz in mohte niht ein smehe dringen.
di botenbrot sô rîche gap man nû dâ vil an allen ringen.
vil maneges lândes hêrre mit schalle dar nû zogte.
nahen unde verre durch geuden einer vur den andern progte
mit kost unde ouch mit rîcher gabe solde,
sam wazzer unde berge in ir lânde wer der art von golde.
nû wolter gern erkennen di kunige sunder meiles,
di êren gart dâ mennen kund unde vil bejagten êren teiles.
Kaileten Ekunat nû sagete,
wie Tschinotulânder der hoehsten vierzic dô von wirde jagete.
dô enweste, wie gebaren der werd vor vröuden solde:
 <o wol den jungen jaren, vil lieber Gamuret, wan got nû wolte,
daz du noch weres libes verlust ellende!
gedrenge nie sô herte wart, ez mueste wichen iwer beider hende.
swen si diu ors geliche triben dar mit hurte,
 «vya vi, nû wiche! » wer dâ gewesen ir aller red antwurte,
die niht vallend aecker wolden mezzen.
ob ieman si mit hazze ruerte, der wer vil lutzel dâ gesezzen!>
dô gar verzogt mit alle wâren hie di hoesten
unde gelociert mit schalle, vil manegen des sin manheit kunde troesten,
daz im di ahzic meide solden bieten
kus von roten munden unde sich sin houbet werder schapel nieten.
nû horte man krach, gedoeze, busune vil, tambuere.
witer lânde groeze wart hie nû schin . des nam si gar untuere.
die dâ vürsten hiezen in Waleise
unde Nurgals, dem rîche, di wurden vil gepruefet mit ir reise.
schilt unde vil der helme gaben liehte glitze.
ûz stoube unde uzzer melme vil zimier, gepruefet mit vremder witze,
tete ir lânde vogt dâ wol bekennet
an Artus vur den hoehsten, dô er in zeherren wart genennet.
bî Artuse nahen, ostert gen der sunnen,
begunder im dô vahen . den marschalk hiez er, im wol êren gunnen.
ûf bluomen velt sô lac er nû zem besten.
gezelt des Gamuretes sach man über di andern verre glesten.
Kaylet dô suochte, ob er icht wazzers vunde,
des ganze triwe ie ruochte, swenn daz herz gewinnet jamers kunde.
er sprach: < owe, kron ob allen recken,
sol disiu herberge mich unde dich nû niemer mê bedecken!>
nahen unde verre, mit kunigen hoch gesellet,
hie von der Spangen terre Artus enpfie . des wart dô niht entwellet.
unde sagten im genade, sô daz wendik
diu maget wart der vluste unde ouch diu hochgezit niht vröuden pfendik.
wie nach sin leben zu borgen wart vur di mait gesetzet,
unde wie er ûz den sorgen kom unde des mit vröuden wart ergetzet.
 <ich sten von gote>, sprach er, < nû sus lebende.
mîn houbet was dem swerte geboten, alsô bloze ob mir swebende .>
nû gienc Artus zu rate, waz er darumbe taete.
dô rieten im vil drate die an rîcher witze wâren draete:
 <ir sult di hochgezit alrerst verenden.
wir helfen iu dâ rache . des kan uns âne got nieman erwenden.
hêrre, ir sult betrueben die hochgezit mit nihte.
her nach sô sult ir ueben rache sunder bermde mit gerichte .>
nû het sich jener spehe niht versumet,
diu burch mit trugemache, dâ zuo daz lânt, wart dô von im gerumet.
von Norwaege der rîche kom unde der talfialte.
die enpfiengen suezicliche den, der in Yspanje mit gewalte
mit zepter lech vurbaz den vürsten ammet
unde der an kuniges wirde siden groz noch nie wart verklammet.
Kailet dô lobete den, der Moisen lerte.
ja wen, er doch niht tobete, daz er in durch den talfin alsô erte,
sit er sô lobelichen was geraten
unde wirde sîner mage mit im gepruevet wart, die si dâ haten.
Artus gen Kanfoleise zum talfin sunder wane
warp mit boten reise: hoher werdikeit gar ein unde âne
belib sin hochgezit, ob erz verbere
unde di magt Sigune, di hoehste vruht, di bidem grale were.
die boten sin niht vunden, wan er was ûf der verte
bî den selben stunden, dâ er nach hoher wirde ranc mit herte
unde schiet von lobe die zehen stunt man vierte,
daz in vor ahtzic meiden mit prise wert vil hohe kondewierte.
zehant diu küneginne enbot der magt Sigunen
gruoz in suezer minne: unde ob si ir der reise lieze slunen,
daz si des wol mit lobe muest geniezen,
unde wie der junge talfin sich in ir dienst mit lobe kunde sliezen,
unde wie man seil des bracken zu hove nû wer lesende.
des begund ir vröude sich stracken, Tschosianen vruht, di maget wesende
iemer wolde sin, unz si mit heile
in ir gewalt vur eigen di schrift solde lesen andem seile.
dô het si des gedingen, ez wer alsus ergangen,
vrouw Selde ir wolde bringen, daz er mit strite het behert di strangen
unde si der iemer solt mit vröude walten.
ze varne kosticlichen bot si dô den jungen, niht den alten.
wie si nû varnde were mit rîcheit maneger zierde,
daz wurde ein lângez mere . ob ich dristunt were selbe vierde,
ez wer uns licht zepruefen sunder wilde.
si was nû werdiclichen komen zuo Artus ûf daz gevilde.
unde Kailet enpfangen was ungelich dem smehen.
di selben niht belângen kund, si wolten dar, daz si gesehen
Kyotes kint, daz werde, unde Tschosianen.
vil suezer spruche ûz munde wolte sich Artus gein ir niht anen:
 <
Altissimo dem hoesten unde darnach mir enpfangen,
di vruht der wol erloesten, wis du, ein vürsten kint ûz Katelângen!
sô was dîn muoter von dem gral der vruchte,
die hie von werdem prise niemer kumt noch dort von engels zuhte .>
diu magt ûz rotem munde ir danken niht enwolde
verswigen . si sprach: < unde kunde ich, hêrre, sprechen, nigen als ich solde
iu zu danke, als ir dâ kunnet gruezen,
mit wunsche vor dem grale mocht manz niht mit worten ubersuezen!>
Tschinotulânder, der vürste ûz Graswalde,
was nû hie der ander . minniclicher worte suezer valde
het er gerne vil gen ir gesprochen.
sin schemlich zuht, di blide, gebot im, daz der wille wart gebrochen.
an witzen unberoubet warn di kronebaeren.
ob ir des geloubet, sô wene ich des, daz si der kunste waeren,
daz sis enpfahen kunden wol nach êren.
des pruef ich niht besunder, ich muoz die aventiure vurbaz keren.
nû kom die küneginne mit den ahzic meiden.
nû hân ich zît noch sinne, daz ich diu wort sô suoze kunde kleiden
mit gebluemter kunst vil zuhte rîche,
als si zehove gelerent sprechen mit gewonheit hoveliche.
der rede si ein ende . si wart dâ wol enpfangen.
dem talfin hoch genende was an êren daz noch unergangen,
daz si in zehove nie gesahen
unde er in wart zu lobene, all dâ si im der wirtes êren jahen.
gen sînem klarem velle vlugen von ir ougen
di liehten blicke snelle, von disen werden ahtzic meiden tougen.
dâ wâren ouch wîp von hoher art vil kluege.
wes in di alle gedaehten, daz laz ich sunder melde, bin ich gefuege.
si vragten, wie genennet wer der dâ sô luhte.
er was in unerkennet . er wer der sunnen kint, des si beduhte.
man sagt, er hiez mit tjosten ritterschure,
der vinde ein hagel strenge, dâ bî der vruent ein suezer nachgebure.
Kondwiramurs, Liaze, der liebe was niht kleine,
die si in suezer maze ein ander buten in edelm zarte reine,
unde gaben ein ander vröuden vil an sehnde
der hoch gelobten wirde, der in drin diu werlde gar was jehnde.
die zwo unde niht Sigune den ahzic warn gesellet.
den vuogte daz Vortune, daz maneger durch ir minne wer gehellet,
ob ez im dâ wer alsô geteilet.
si wolden zu Pilato unde Judas mit gebende sin geseilet.
des wart sit Pelrapiere von Klamide betwungen.
wan vür di zît sô schiere unde er gesaech di klaren, suezen, jungen
an daz eine, daz er niht entobete!
daz ander im wol veile was . durch si mit strit er manegem obete.
sus was ir lop erklungen verre über elliu rîche.
gesaget noch gesungen nie wart von klarheit, die sich ir geliche,
ich mein von Pelrapier des kuniges vruchte.
Kundwiramurs der sunnen gab wider strit unde pflac der wâren zuchte.
die liehte varwe spehende under all den werden mazen
unde Kundwiramurs niht sehnde wâren, di striten mit der maget Liazen,
etsliche mit der schoenen magt Ysalden
von Logrois, der heren . mit der sô wolde ouch maneger siges walden.
geboren von dem grale, der minnen kint Sigune,
der rehten minne strale si varwe truoc, swie daz man doch daz brune
hiez ir har . ir vel was lieht erluehtet
gelich der rosen blicke bî liljen wiz, di meien tou erfuechtet.
vil manic har dem golde gelichet an dem blicke.
Sigune dar ûf dolde brun, dâ bî der edeln minne stricke,
diu mannes herze bindet unvergezzen.
ir minniclich geschicke wart gen aller klarheit dâ gemezzen.
sus wurren sich diu maere zu prisen vur si alle.
wer di schoenste waere? man riet Artuse: < hêrre, obz iu gevalle,
ir sult besenden zeinen hochgeziten
di besten über all iur rîche, daz wir zu ende komen umb ir striten.
etlicher mint Eniten, etlicher mint Jescuten,
etlicher mint Karfiten, der maere runend gent mit lobenden luten.
sô lobet einer aber in sîner wise
von Ascalun Laudinen . di magt ouch maneger lobt zem hoehsten prise,
durch die dâ bî dem brunnen sit über lânk ein striten
her Ywein muost erkunnen . sô gihet einer Yblis zallen ziten.
sô si di schoenste Urrepanse de schoien.
der giht, Antikonye trag mit klarheit wol der minne poyen.
Vlorie von Syrie, Ytonje, Kuneware,
Arben, dâ zuo Kundrie von Kortin, Larie sunder vare.
ir ist noch mê, der lop man sunder schribet.
vil edel künec here, nû seht, wer an der warheit dâ belibet!>
Artus wol behagete der rat, den si dâ teten.
der künec ez dô sagete der künegin . diu jach, daz si wol heten
ir sunder lon, die disen rat erfunden.
mit boten unde mit brieven wart ez nû geworben an den stunden.
hie vor gen einem jare, des was ouch nôt den verren,
über elliu rich vurware wart sit noch ê von vrouwen noch von hêrren
vröude nie, diu herze hoher swunge.
ob si wunschen solden, sô gert ir wunsch deheiner wandelunge.
alle die hochgezite, der Artus ie gedahte,
weder vor noch site, die ie kein künec ûf erde vollebrachte,
di sint ein niht von kunigen, vürsten, vrouwen.
den wart hie wol zu muote, daz si ein ander all hie solden schowen.
Artusen reine guete bracht al der diet solch wunne
gelich des meien bluete, unde swenn des ostertages di liehte sunne
erblicket hel unde sich gen meien zuehet
mit jungen, werden vrouwen, der lîp unde kleider alle smacheit vluehet.
den meien meiebaere was er durch si dô gernde.
war vröude sunder swaere was er si mit vröuden alle wernde
mit alle dem, daz vröude kan gemezzen
êre gernden herzen . des wart von im niht siden groz vergezzen.
swenn von der sterne loufen sich temperent elementen,
daz uns di sunder koufen bringent rîcheit manege von presenten,
bluede, bluomen, wurtz unde alle boume.
daz kan der meie bringen von der sunnen hoeh, des nemet goume.
swes diu werlt ist lebnde, des giht man gar der sunnen.
wer ist dâ widerstrebnde? der muoz ir doch von got der krefte gunnen.
den sulle wir drumb loben algemeine
unde niht über ein die sterne, wan got ist aller dinge vogt aleine.
die plâneten muezen dienen menschen kunne.
swer si darumbe gruezen wolt vur got, des witze weren dunne.
unde muoz man in doch jehen grozer krefte
niht von in selben siden groz, denn ot alein von gotes meisterschefte.
swenn di sunne verren uns mit ir louf beginnet,
di gruen ûf allen terren, blued unde bluomen uns vil gar zerinnet.
mit leide kalt kan uns der winter smahen.
von widerkunft der sunnen muoz er hin, unde kan uns vröude nahen.
als got, der ware sunne, unsern herzen nahet,
aller tugende wunne mit heilbernder vruhte gen uns gahet.
swenn aber in sunden winter ist von uns jagende,
er kumt uns aber widere, ob wir der wâren riwe niht sin verzagende.
vil manic edel wunder git uns got zeteile
in zweier wis besunder: einhalp der sele in wunniclichem heile
unde anderhalp dem lib alein zu guote.
swer daz von got erkennet, der ist der rehten witze wol der vruote.
ze meien wunnebernde solde wir gedenken.
got, hêrre, wis uns wernde der wunne, di dâ nieman kan verkrenken!
wan dise wunne zefuerent winter rifen.
sô hilf uns zuo der wunne, die an ende niemer kan zeslifen.
daz selbe, sô wir vröude sehn an werden vrouwen,
in wunnebernder scheude gezimiert ritterschefte sullen schowen.
dâ gen sô sul wir schar der engel mezzen:
ist solchiu wunne ûf erde, wie ist der himel dann mit wunne besezzen!
swer alle dinc bedehte alsus nach gotes êren,
vil selicheit im brehte ein ieclich dinc, wolt erz zu guote keren,
dar nach ez got dem menschen hât geordent.
genuoge daz wol erchennent, di ewic vröud mit selden ûf sich hordent.
got, dine wunder swaere sint aller menschen munde
iemer unsagebaere . ez wart nie wac sô tiefer, an dem grunde
vindet man daz viwer dîner chrefte
unde wazzer in den luften . dîn kunst diu pfligt vil hoher meisterschefte.
mit sternen gotes girde unde vil mit steinen wundert.
chraft mit grozer wirde git er worten, wurzen ouch besundert.
iedoch ist ez niht wunder, swaz er sachet.
er kan, er weiz, er schaffet . swaz er wil, er hât ez allz gemachet.
swer hie nû vröude si lesende oder hoere an disem buoche,
der denk mit vröude genesende ewiclich mit aller vröuden ruoche.
di ist dâ baz mit wunsch gemangerleiet.
vrouwen unde ritterschaft unde meien tusentvalt sie über meiet.
in kuniclicher wise wil nû rîter machen
Artus nach lobes prise, alsô daz von dem buhurt muezen krachen
berge, walt mit doz unde daz gevilde.
ob ieman het ein truren, daz wart verjagt unde was dem herzen wilde.
unde an dem dritten morgen solden sich bereiten
vor zadel gar verborgen alle, die dâ swert wolten leiten,
vürsten under dristunt sehsen jaren.
durch decken sich mit schilte solden si nû ritters namen varen.
der was hie gevieret zwelfe hoch von kunne.
swer di nû kundiwieret nach ir recht, ich wen, ich ez im wol gunne.
ez ist zu vil unde wil mich liht verdriezen.
daz wil ein vürste wenden, des namen tar ich hie noch niht entsliezen.
nû sach man ein gesinde mued unde wunt her zogende.
geluckes wider winde vuogt in daz, doch wart ir muot nû hogende
zu vröuden, dô si westen di geleite
zem hohen pavelune . daz tete erkant sin rîcheit alsô breite.
ich mac niht sin alsagende, waz an ir prieven stuende,
wan in sin herze jagende was hin über, daz er rache tuende
wurde gen dem künec Ypomidone.
alle grales wirde nem er vur sin leben niht zu lone.
von Araby des goldes brachten si den knollen.
er wolde oder enwoldes, si sahen ungern sîniu ougen vollen,
die von über mer des toufes âne,
durch Gamuret verliesen . sîner ougen regen gab in vorhte wane.
des wurden si vil schiere vri unde wol enbunden.
der klare unde der viere nam sin war unde sprach zin an den stunden:
 <sit sunder leit mit vröuden vröudebaere!
di zît al mîner jare hân ich vernomen nie sô liebiu maere.
swaz dem baruc wirret, des trag ich mit im pflichte.
minhalp unverirret belibet er di krumb unde ouch di slichte,
ob mich dâ noch gelucke alsô beriete,
daz mir di von Kaldeien vur Gamuret ir leben gaebn zu miete .>
nû kom ouch Kaylete unde was di boten klagende,
daz si versumet hete sin geleit . an vröuden der verzagende
was der von Kanfoleis all der geschichte:
 <mich unde den baruc niemer mahtu des ergetzen wol mit nihte .>
er sprach: < ich wil zu buoze in dine hant mich setzen.
der ubervart unmuoze wil ich mit dir pruefen durch ergetzen
unde wil di rîter im zwispilde gelten .>
Tschinotulânder jach, er wolt nû truren mer vil selten.
diu present der soume wart her ûz gebreitet.
si namen des wol goume, daz der hoehsten kunige dri gearbeitet
weren, ob siz solden gar verkosten.
unde ob Artus der vierde wer, in hete geltes gar gebrosten.
ein edel harnasch tiure, vur alle wapen stete,
von werder kreatuere . swem ez gegeben wart vur ungeraete,
ez vrumt im wol, unde wil erz haben in huote.
wenn aber erz verliuset, sô hât er ungeluckes vil zu unguote.
ûz dem paradise vliuzet wazzer draete,
daz sich ûf eime ise mit geiselslegen ein topf versumet hete,
der mit snellecheit im solt gelichen,
daz Tigris ist genennet . nie wazzer wart sô drete in allen rîchen.
nach dem ein tier genennet wart, daz ouch dem paradise
entwichet selten mit der vart, doch uzerhalp alumb in solcher wise.
ez lebet niht sô snelles âne vliegen.
tier unde wazzer beide mak an ir snellheit kein dinc über kriegen.
nieman kan ergahen daz tier, wan edel vürsten.
die mugen ez wol vahen, wont ir herze menlich mit getursten.
mit lewarten muezen si ez hetzen.
mit kraft der edeln wurze kan ez sich wol hungers nôt ergetzen.
dem paradis genehe hant rîcheit grozer krefte
der edeln wurtze drehe, sit gotes kraft pfligt solcher meisterschefte,
als er daz paradise hât geheret.
alumbe hundert mile sint tiere, wurze, steine ir kraft gemeret.
ez stet in paradise ein obz, daz hât di wirde,
unde het sin Adam lise niht wan einen munt vol gaz mit girde,
al menschlich kunne wer iemer krefte rîche
âne siechtuom libes unde lebten dester lânger lebeliche.
von kraft der wurze waze, ûz paradis betowet,
pfligt daz tier der maze, daz ez nach gelwer bluomen bletern schowet,
swan ez sin gesmeize von im reret.
sô wirt ez ûf den bluomen edel rîchez golt, vil wol geheret.
daz selbe harnasch wehe des goldes was mit kunste
geworht . swer des nû jehe, ez wer ein luge, dem solde wir ungunste
tragen vil, swenn er bî lueten saeze,
dâ man durch witze lere im vremde wunder âne schaden maeze.
halsperc unde hersniere, helm unde iser kolzen,
 (der kluoge, junge, viere, sin gemuete mocht im dô wol stolzen)
in des tieres bluote man ez herte.
gelich dem adamande ez iemer mê sich aller wapen werte.
sin edel hoch geslechte, di ditz harnasch truogen,
daz was geschriben rechte in rotez golt mit gruenen schriften kluogen
unde stuont ouch sunder in dem helm ergraben
mit gesmelze waehe . vranzois unde heidenisch warn di buochstaben.
nû hoert von disem tiere noch wunder vremder maere:
ein zier ob aller ziere, bî der all irdisch ziere ist vlustebaere
an kost, an edel unde an aller wirde.
swie ungemuot ich waere, solt ich ez sehn, daz wer iedoch mîn girde.
des tieres vel geverwet ist als pfawen veder spiegel.
in heidenschaft manz gerwet mit kunste rich . daz mer ist des niht triegel.
di beize si von aller koste here.
ein pulver ûz karfunkel machet man . der rîcheit ist noch mere:
smaragden unde safire zepulver man dâ ribet.
er bedorfte lutzel vire, swer dise beiz alsô zusamen tribet
ûz muschat blueden, wazzer, sam ûz rosen.
mit balsem halp getempert . der muoz ich ieglichez sunder glosen:
di nacht erlueht karfunkel unde kan von art erblenken
ir swarzen truebe tunkel . durch daz man sin zerbeize muoz gedenken
der art, daz er dem velle sich gesindet,
daz ez di nacht der vinster gelich als der karfunkel niht enpfindet.
der smarag unde safire durch des tieres varwe,
daz bla unde gruen pikmire nach pfawen veder spiegel schint begarwe.
sô wirt sin varwe drivalt baz erglenzet.
swer ie geseit von kleiden, di sint verspilt unde werdent hie geschenzet.
der balsem durch di staete, daz dise kost gerîche
der vil edeln waete, der liehte varwe niemer mer entwiche,
daz muscat saf unde ouch der balsem sueze,
daz von der edeln waete edeler smak di edeln, werden grueze.
ein poufemin geroetet, daz ist ein sidin lachen,
daz alle roet ertoetet wirt dâ bî, unde kan si sô verswachen.
di wat an roet alle roete gar uberluhte
unde schein in blânker varwe, daz nihtes niht dâ bî icht rot beduhte.
daz kleit, daz tuoch der roete, was hie mit gevidere.
owe, daz ich mich noete alsulcher rede, die wol ein valscher widere
tribet unde si liht ervelscht mit worten!
des tieres golt unde poufemin in ein ander was geworht zu borten.
vor golde was gevriet daz lachen roter blicke.
ez was geworht gedriet mit rîcheit liehter siden alsô dicke
unde salomanders pfell dâ gen geteilet.
des blenke gap der roete wider strit, durch rîcheit dar geveilet.
dise kleider tiure, gehalbet zweier hande,
daz ein der art ûz viure, daz ander in der vremden rîcheit mande.
dâ wurden rîter zwelfe mit gecleidet,
ieclicher drier stucke, di man von ganzer wete niht enscheidet.
nû sant der wol versunnen di kleider unverheltzet,
wan er im wolde gunnen, dâ von sin prîs in wirde wurd geveltzet
unde si mit êren nemende wer unde gebnde,
unde jaech, nach Gamureten wolt er iemer sin in rache lebnde.
er sant im ouch des goldes geworht einen schilt drivalden.
der was vil rîches soldes wert, ein salomander drinn behalden.
innen holtz des berges Agremonte,
mit viur dar in gesmelzet, dar inne der salomander lebenes wonte.
ob den nageln gevieret gelochert venster wehe,
swenn er buhurdieret, daz man daz viur her ûz dô blicken sehe.
der wurm zu aller zît lief sunder reste
im schilte nach trendels maze . durch daz sach man daz viur in werder gleste.
der schilt der was gesteinet sô rich unde alsô tiure,
der art alsô gereinet, swenn der salomander in dem viure
durch daz golt den steinen gab sunder hitze,
sô begunde iegliches varwe brehen gelich der liehten sterne glitze.
der wapenrok was rîche von steinen sô gezinnet,
vil nahen dem geliche, mit dem Veirefiz dô wart geminnet
von Secundillen mit pfelle der salomander.
dô was dirre ein poufemin unde tieres golt geweben in ein ander.
er was vil nach der hande unde doch von adel rîcher.
Tasme de sarande oder Sarantasme, der zwei gelicher
ist der poufemin noch baz geheret
unde suezer in den ougen, dan di der salomander hitze leret.
ûz Tabrunit dem lânde zwelf schoene ors gestanden,
sô daz man staet erkande an in, daz si vil starker ponder tranden,
di drufe herter sturme kunden walten,
gerecht zu beiden siten unde dâ zuo beide dret unde ouch verhalden.
als manic harnasch herte . di wâren in rîcher kuste,
ob sich ein rîter werte, daz er darinn genas vil grozer vluste.
von gold unde von gestein der ubermazen,
daz ich ez gepruefen sunder niht wol enkan . dâ von muoz ich ez lazen.
groz rîcheit von gesmide ûz gold unde von gesteine.
ze pruefen ich daz mide . vil naepf, alsam der Gamuret niht kleine
wielt vor Kamfoleis in dem gezelde.
der was hie zehenvaltic . dâ von sô stapf ich pruefens ab dem velde.
sin danken was niht kleine dem baruk der presente:
 <er minnet, daz ich meine . ich ger von im deheiner soldimente,
sint er heimesuochen wil die Chriechen.
si sehent mich dâ sterben, oder ich mache in toten unde siechen!>
sin klage was gesellet mit jamer sueftebere
umb di dâ tôt gevellet warn . er jach, daz man ir vlizic were,
sô daz si balsems wurden wol beraten.
im sagten dô die heiden, daz si daz alzuhant verendet haten.
er klagte den von Spangen an sorgender gesihte.
mit werdem anepfangen wart Sigun alrerst in suezer pflichte
von im gegruezet, als er dô was gernde.
nû was ouch in diu reine umbevanges wol mit kusse wernde.
mit dirre liebe rîche warens ouch gescheiden,
dô in diu minnicliche mit der zimier sô edel kunde kleiden.
ir blide zuht ein teil mit belde gesterket
wart von der grozen liebe, doch vorhten si, daz man dâ heizt gemerket.
wer hât nû solcher zuhte gewalt an sînem libe,
der lebe in vürsten vruchte unde in diu minne nach maget oder wibe
twing, als si in twank der jar di lenge?
unde werens samt gesellet, ich weiz ir vil, ir zuht di wurd wiltvenge.
nû laze wir die suezen der zuhte suoze walten.
mit selden si noch muezen iemer leben, di reine zuht behalten
unde dâ bî steter triwen ungewenket.
den wirt darumb ze lone, daz man ir bî den werden wol gedenket.
diu ritterschaft sich hebete des morgens manegem degene.
ein erzebischof gebete den helden swert mit seldenrîchem segene
unde ouch der künec, als er von rechte solde.
mit rîchen banieren man starken buhurt dô niht lazen wolde.
als ob zu Runzevale wer in dem eschen walde
manegerleie zindale, daz ie der boum ein wepp des het drivalde
unde die der wint ze male mit kreften ruorte,
dem vlugen wol geliche di banier, swa man den ponder vuorte.
michel wart gedoeze von tambur unde busine.
von hurte gegen stoeze man unde ors dâ dolten groze pine.
Vloritschanz, der wite plân, wart enge
von rîter ubervluete, swie si den buhurt namen wit die lenge.
alsam ein ertbibede erwegt sich Vloritschanze.
von spornder orse tribede sach man dâ niwer schilte lutzel ganze.
der lac daz gras bedecket mit den scherben.
swes ors dar über struchte, der lerte sin amien truren werben.
von dirre puhurdiere wer ich wunder sagende,
wie sich die baniere wurren in einander veder slagende.
ir vil sich gen der gleven nider zarten.
die ors in hohem grine ir hêrren dâ von stoezen niht ensparten.
über al ûf dem gevilde busine, tambur hullen.
dâ was gemach vil wilde . von maneger ebenhiuze dô geswullen
den orsen bruste vil unde knie den helden,
die niht verdriezen kunde . si wolten sich in vrouwen dienst geselden.
sus wart ir kraft ervochten luete unde orsen beiden,
daz si niht enmochten, ez wer ot anders noch vil ungescheiden.
durch recht si muosten lobelich gebaren,
sit von manegen lânden sô werde rîter ungezalt dâ wâren.
die knappen sach man ziehen vil orse durch konrieren.
die vrechen unde die schiehen wâren gezemt . vil klein was ir grampieren.
man macht in lam die schinkel in tagen drien.
smeher gabe kleine hort man dâ die varenden wenic schrien.
der vürsten orse hueve beslagen uzer golde.
daz selb ich huete prueve, wan anders niemer schilt nû werden solde
vürsten dach mit namen ritters orden
danne mit gesellen hundert, di mit im dâ sin ze rîter worden.
nû wart hie niht vergezzen den vürsten kein ir rechtes,
die hohen prîs wol mezzen kunden beide krump unde dazuo slechtes.
des was dâ vil zer selben hochgezite.
daz ie deheine wurde lobelicher, daz lat ûz dem strite.
die dâ gabe enpfiengen den wart si wol zu lobene.
wie den ir dink ergiengen? in geschach von guft vil nach zu tobene
der ubermazen gabe hoch unde rîche.
di wart von in gepruefet in maneger vremden krie sunderliche.
vil maneger storje swanken sach man dô herlich swenken.
geliche viures vanken kund ir gliz vor kranken ougen wenken
an manegem werden boum vil edeler vruchte.
etslichem vruht was gebnde, daz man in leben sach in engels zuhte.
Artus, den nie verdriezen kunde hoher êren,
di huete kinder hiezen, der namen kund er über nacht verkeren,
kneht ze rîter, kint zu werden mannen,
di zwen unde dise viere . der herzen undervehet niht ein spannen.
der edel wunderere noch worhte wunder mere:
di hiut ein maget were, daz man der morgen spreche wiplich êre.
huete vri unde morgen mannes eigen,
ir drizic huete sunder lânt, di morgen lânt unde luete mochten zeigen.
iedoch niht was verendet hochzit der ritterschefte.
der buhurt het gepfendet luete unde ors sô gar an aller kraefte,
daz man in tagen drin vil lutzel riten
die werden sach zu velde . si muosten niwer kraft der orse biten.
des vreuten sich genuoge, die gerne wolten schowen
mit zuhtrîcher vuoge edel, klare, junge, werde vrouwen,
di wol gemuot unde vro mit zuhten wâren.
die twingent under schilde rîter junc vil menlich gebaren.
durch daz chein ander tschanze di wile wer zerbieten,
mit hochgemuotem tanze wolden si sich maneger vröuden nieten.
die rich gemuoten namen des wol goume:
hendel drucken, miden unde vrouwen kleider treten bî dem soume.
den edeln, hohen, werden stet niht sô wol gen wirde,
kein kranz ûf al der erden, dann ir zuht wol halden gen der girde,
niht zeblide, niht zebalt, di beide
bî edeln, werden vrouwen . ich weiz niht wat, di alsô schone kleide,
swer sich bî vrouwen vluete chan lobelichen halden.
swie doch ir reine guete vil saelden, lobs unde êren kunne walden,
doch sit gen in behuot der zuhte wise,
wan lânt siz ungemeldet durch ir guete, si merkentz doch vil lise.
der edel, hoch, kurteise was dirre zuht al wise,
ich mein ûz Kanfoleise, den diu edel küneginne Anflise
erzoch mit aller tugend sigenunfte
an alle missewende . der ruof in elliu rîche pflac der kunfte.
des leit er sunder schowen von ougen al der diete.
rîter unde vrouwen jahen gotes kunste hoher miete,
diu mit vliz an im verdienet waere
unde ans grales hêrren, Anfortas . di spielt kein ander mere.
darnach von Norwaege dem jungen swert degene,
man jach im wol, ez laege sin klarheit gegen werder wibe segene,
daz im der niemer keine hazzen truege,
unde Vergulat, der klare, wan daz er niht an tugenden was gefuege.
vil liehter varwe glântze dô luhte von mannes bilde
alhie zu Vloritschantze . der aller namen mir zu nennen wilde
wer, ob ich niht danne lândes hêrren
besunder breht zu merke, sô muest ich in unmuoze mich verwerren.
Gamuret der ander, jahens algemeine,
waere Tschinotulânder: < an antlutz unde an geberden reine
habent si geliche mal enpfangen>.
des jahen si dô alle, di ir beider kunde mocht erlângen.
an dem vierden morgen den ersten hochgeziten
vurbaz dô niht borgen wolten si, diu ors zu velde riten.
Artus gebot, man solt alsô niht mere
der ubermaze volgen, daz sich di vröud in truren iht verkere:
 <wir vluren ûf dem plâne ê gester siben hundert.
etslicher was niht âne hoher vürsten namen ûz gesundert,
swie man ir vor menig niht enpfinde.
si sint mir sô benennet, daz ich her na mîn herz in truren binde .>
er wac die verlust der luete gen schaden alsô verre.
zu keiner vröuden truete wolt er niemer mer ûf aller terre
hohgezit sô groze niht gepruefen.
zebuoze verlust der mage hiez er ditz gebot über al dâ ruefen.
Artus den künec Loten nam unde künec Marken.
die zwen unpris ie toten unde kunden in vergraben unde besarken,
daz in niemer oug noch ore erkande
in ir deweders rîche . daz was ir beider ruof in manegem lânde.
Utpandragun der vierde . di riten zallen ringen.
in zuhtrîcher zierde batens al di vürsten sunderlingen,
daz si all ir selber wirde merten,
sô daz si zuhticlichen mit sunder schar zu velde den buhurt kerten:
 <unde ieglich sunder rotte mit einer schar gesellet,
hie vranzois, dâ der schotte, ob iu, hêrren, in hulden daz gevellet.
ich bin niht der iu klein noch groz gebiete.
des sol mîn reht unde witze urteil gebn, ob ich mich zuhte niete.
swer mich der dinge bete, daz mîn selde waere,
mit ganzem willen staete solt ich im gerne volgen dirre maere .>
dâ von sô warn in al di vürsten wernde
der bete sunder krieges, wan er ir selber selden was der gernde.
unde ie den tac begarwe ein rotte buhurdierte.
doch niht gelicher varwe, sô daz sich ie der man nach willen zierte,
oder als in waer von art ûf gerbet.
des wart gelich der heide diu ritterschaft mit sunder glitz geverbet.
si duhte über al gefuege an dem künec Artuse,
daz er des ersten truege urhap der ritterschaft unde vür von huse
mit den von Britanje unde Engellânde,
unde die man in Precilje, in Vriên, in Talimon erkande,
in Lyze, in Kambrie, in Spolit, Tenemarke,
Isselânt, Niffelânt, Ardie unde die von Sweden dienten alle starke
Artuse . ich mochte dannoch vurbaz sprechen
vumfzehen lânde krone, die im zu rechtem dienst niht solden brechen.
dâr zuo ûz allen rîchen vil vürsten man der kunige.
swer in vrevelichen dienstes wer gewesen der aber punige,
dem wer daz vürsten ampt alda gezucket,
alsô daz er an wirde wer dâ von geswachet unde verdrucket.
den ersten tac unwendik was Artus unde die sine.
ir buhurt wart genendik, alsô daz si gedrenge lerte pine,
swie doch Vloritschanze pfleg der wite,
sô daz di Amilunge unde di Huenen quemen dâ zu strite.
mit êren si ez huoben, mit êren si ez liezen,
wan daz der luft dô truoben begund . ez mohte die werden wol verdriezen
durch klare vel unde gap den ougen graete.
Artusen vane kerte ûf gruenen wasen von ackerbernder saete.
dem vanen dô nach zogeten di andern algemeine.
wie iegliche progeten, des sol von mir gesaget werden kleine.
wan sunder grozen schaden wol zu prise
wurben di dâ wâren . daz riet Utpandragun, der alte, wise.
der werde von Yspanje des andern tages zem nehsten
vuorte ûf di plânje an Artus die tiursten unde die wehsten:
Gatschiern unde Huttigern, den stoltzen,
dâ zuo den von Yberne, von Rodecastel vuort er Karisoltzen,
von Granat, von Darlentze, dâ zuo die von Galitze,
ir schilte liehter glentze . ob ich ez lânger trib? daz wer unwitze.
ob si wol riten? dâ bî man si bekande.
des dritten tags punierte Lyschandes, der ûz Vranzoiser lânde.
dem volgten die von Arle, dâ zuo die von Gerunden
unde die von Lamarle, die Komerzie unde die Proventz wol kunden,
di von Berbester unde von Naribone.
ob die prîs bejageten, sô wart in stoltzer wibe gruoz zulone.
Tschinotulânder des vierden tages wolde.
wes wart er niht der ander zur ritterschaft? ob ich daz sagen solde?
von kraft der lânde Vrancrich unde Spange.
ûz Waleis unde Anschowe di vürsten volgeten im ûf der plânge,
unde ûz Kingrivale von Nurgals di kuenen.
mit liehtem zindale ir buhurt machte bleich den anger gruenen.
von Katelângen unde von Graswaldane,
die kunden wol dem jungen nach grozen êren riten ûf dem plâne.
nû wolt von Kornvale der edel künec Marke
niht lânger haben twale . an dem vumften tage wolt der starke
puneiz riten mit den von Grafjole
unde den von Kornvale unde Laridande unde den von Tintanjole.
den sehsten tak nû zierte von Liz der künec Tschute.
menlich er kundwierte den puneiz lânc mit maneger vrouwen trute.
von Barbigol unde di von Avendrone,
von Bearotsch Libaute, di halten vil busin in manegem done.
dar nach chom tac der sibende . dô reit der von Navarre.
ob nû der plân erbibende? ja, swa sich der puneiz sunder harre
nach der banier vlug aldar geneiget.
het er vürsten rîche unde witiu lânt? daz wart dâ wol erzeiget.
der tage wurden drizic mit kunigen underscheiden,
der ieglicher vlizic was, wie er den andern ubercleiden
mocht an rîcher kost unde an der taete.
über alle hochgezite wart hie von disiu nû gepruefet staete.
ob ich nû sunder nande die drizic an daz ende?
ieglicher wol bekande den andern dort . di sint uns hie ellende.
ir decke, ir banier, ir liehten schilte,
wie si dâ mit gefloret riten, ich wen, zu sagen iuchz bevilte.
die drizic kunige alle, ie einer unde der ander,
riten sus mit schalle . der aller künec was Tschinotulânder
an ritterschaft, an zierde wol zu prise.
an kost, an rîcher gabe gehoeret wart von im über al di wise.
der werde lieht gemale was dô vürsten sunder,
der menlich von dem grale, Anfortas . unde hât des ieman wunder?
er pflac der kueschen, reinen bruoderschefte,
di niht von dem grale solden chomen unde werten in mit chrefte.
in dem pavelune bî Tschinotulânder
wan di magt Sigune was, sins vater kint niwan daz ander.
dâ von was er niht gast, er was dâ heime.
vater kint unde kindes kint ist sam balsem tror unde smac mit seime.
owe der herzenleide, die im nû wellent nahen!
ê daz er dannen scheide, sô beginnet in diu minne vahen,
sam si vienc Samsonen unde Daviten
unde Salomon, den wisen, dô di niht minne mochten an gestriten.
sô wil ich disem klaren, dem reinen, suezen, jungen,
in solcher jugende jaren niht harte wizen, daz der minne stungen
im kumber gap, diu bindet sô die lenge.
daz kom von einem blicke, des wuochs im wernder quale wunder strenge.
ein magt von hohem prise, Orgelus, die erluehtet,
in wunschel berndem rise nie lîp sô klar mit toufe wart erfuehtet
âne di magt Kondwiramurs aleine
unde Urrepans de tschoye . die truogen ob aller klarheit luter reine.
ir liehten varwe gleste kom Anfortas zu vare.
sin herze uberleste ze lâng luod sîner komenden zite jare.
er wolte werben, daz si küneginne
zem grale krone truege . den rat gap im sin herze nach ir minne,
swie doch alle menige Kundwiramurs des jahen,
vremd unde ouch bekenige, daz si über alle rîche nie gesahen
sô luter liehte varwe an menschen bilde.
Amor daz wunder schribe, wes Anfortas des wegsten dô niht spilde.
daz selbe wunder huete Amor zu schriben vunde.
di lune an manegem luete mit tat, mit red vil muotwilliger stunde,
der sus, der sô . dâ mit wirtz allz besetzet.
unde wer di lune staete, vil dinges wurd an sîner wird geletzet.
sô wirt ouch manic wirde an hoher wird erveret
von muotwilliger girde . daz wart an Anfortas vil wol bewaeret,
dô im di lune verkerte hohe sinne.
des vlos er kuniges wirde, gesuntheit libes unde dâ zuo werde minne.
sus lac zu beiden velden sin spil in einer vele.
Artus begunde melden, daz Cidegast vil lâng unde gar unhele
Orgeluse zekonen gemahelt were.
dar werben baz nach prise wolt er noch, ê er ir minne enpere.
 <mac unde lieber hêrre, ir sult mir wol gebieten.
nahen unde verre sol ich unde al di mine uns kumbers nieten
iu zu dienst . unde wert ir niht zem grale,
di triwe zwischen uns beiden stetecliche solt niht haben vale.
doch hân ich mich vergahet, daz ich iu dienst bin gernde,
durch reht ez iu versmahet, wan ir wol aller dienste sit enpernde
von des grales werdicheit sô tiure.
alle kunige ir krone von iu enpfiengen wol unde helfe stiure .>-
 <nein, herr, ez alsô zechet, si ez an iwern hulden,
daz ir an uns iht brechet mit irtzen nahe sippe, dô von schulden
dutzen iwer munt mir solde bieten.
swes ir mir jeht an wirde, des sol sich iwer lob von rechte nieten .>
vil suezer rede gefuege si gen ein ander pflagen.
Artus, der witze kluege, jach, in wolte niemer des betragen,
swenner des grales heilicheit solt êren.
mit irtzen si dô beide ein ander hohen prîs begunden meren.
Artus im jach dô stille, sint ditz wendik were,
ob anders hin sin wille in trueg unde wer die drizic kronebaere,
die solde man im tragen ûf der hende
von einem ort der erden von orient unz hin an occidende.
Anfortas im jehende was ûf all sin êre,
nach aller minne unspehende wolt er hinnen vur sin iemer mere,
ob im Orgelus niht werden solde:
 <doch dien ich umb ir hulde, davur nem ich niht alle berg von golde!>
nû wâren gar von schulden Artuse leit diu mere.
er sprach: < hêrre, in hulden sô dunket mich, ez si iu niht gebere
der Paulum von unrehtem dienste cherte.
der geb iu, hêrre, di sinne an solchem dienst, der iu die selde merte!>
Anfortas im nigen begunde gen den vuezen:
 <hêrre, ir sultz verswigen durch di vil hochgelobten unde die suezen
tugende, der iuch got hât vil bewiset.
wan von iur eines tugende ist manic lânt an wirden wol gepriset .>-
 <von mir ungemeldet sult ir wol beliben,
ich si inne oder geveldet, ob ich het ein kint von tusent liben .>
wie komz dô vur? daz sol ich iu enbinden:
dô Anfortas geletzet wart unde er sich muost in riwen lazen vinden.
diu ander hochgezite heben sich dô solde.
der breite unde der wite bedorft Artus, ob er dâ setzen wolde
zer tavelrund, die druber warn gesellet.
der wart nû zweinzic mere, di wol zen hoehsten wirden warn gezellet.
ditz was zen sunewenden, nach pfingsten dar gelenget.
di hochgezit sich enden solt, ê daz diu zît wurde gemenget
mit ougust boesem luft . des batens alle.
nû wold ouch sich niht sumen der künec mit der brutloufte schalle.
mit vröuden sunder leide begunden si ez schaffen.
Artus drizic meide gap nach vürsten recht mit vürsten pfaffen
unde mit gelerten, als man solde
mit hantgemahelschefte, als mans des nachtes zusamen legen wolde.
Zidegast de Logroïse Orgelus, di klaren,
mit hochgelobtem prise het er ir gedient in sinen jaren.
von Kanadic di ander hiez Klauditte,
die gap man Ekunaten von Berbester . wer ist nû diu dritte?
die schoenen Laudulie, di gap man Ascalone,
des lânt hiez Precilie, der Kalocrianden dâ sô schone
hinderz orse valte bî dem brunnen.
wer nû die vierde were? die nenne ich mit namen niht zurunnen.
diu hiez Margatine, diu klar ûz Patrigalde.
durch di wirde sine gap man si dem, der manegen prîs bezalde,
Huttigern, der vor Patelamunde
vallende von Gamuret ûf dem plân die bluomen decken kunde.
wie nû die andern hiezen? des wurde niemer ende.
waz mocht ouch ichs geniezen? si wâren alsô verre ûz ellende,
vurstin, vürsten, ûz vil manegem rîche.
ich hân sô vil der kunden, der vremden ich vergizze wol billiche.
ze grozen, hohen êren dem edeln künec Artuse,
als vrouw Tugende leren den talfin kund, der brahte nû zuhuse
dem künec, des er wart an vröuden geile,
die zwelf rîter kleider . swer di sach, der jach im des zu heile.
 <hêrre, disiu stiure sol iuch niht versmahen>,
alsô sprach der gehiure . nû began der edel smac dâ von sô drahen,
daz al diu diet zu vröuden wart erkucket,
di alumb indert wâren, als ob si weren inz paradis gezucket.
den liehten, vremden blicken si weher wunder jahen.
ir oug zu vröuden schricken kom aller der, die si zu recht ersahen.
ir manegen duht, er wer in einem troume
unde nieman mocht ûf erde geleisten solcher rîcheit ubersoume.
Artus alsus betrachte: ich kan in troumen vinden
wunder maneger slachte, die mîn drizic mochten niht enbinden,
swenn ich erwach . ist ez mir sus ergangen?
nein, des bin ich sunder, ich hân sus hohe, rîche gab enpfangen.
er sprach: < nû sag mir, hêrre unde lieber mac der mine,
von himelrich ûf terre wan brahten dir di engel solchen schine?
al der werlde wer er iemer wilde,
wan daz in zuo dem grale braht der engel schar, niht menschen bilde.
meister Ypochrate noch all, di von nature
ie gelasen vruo unde spate, die wurden nie der kunste nachgebure,
Galienus noch der Avicenne.
kunste aller Kriechen, mohten dran niht vinden ein bekenne .>
dô sprach der von dem grale, Anfortas, der klare:
 <ja genueget uns zemale, daz wir trinken, ezzen sunder vare
dâ vinden wol . wir muezen kleider gelten.
uns koment engel dicke, si bringent aber solche kleider selten .>
dem jungen talfine zam niht lenger swigen:
 <dem baruc Akerine sol ich dirr presente danken unde nigen>,
sô sprach er dô . < der hât ez mir gesendet
unde ander rîcheit wunder . ich wen, ez si mit sagen unverendet.
di kleider heizet sniden unde gebt si al bereite,
durch daz ir niht vermiden kundet, ir wert zu mîner swertleite
hêrre . diu wart mit êren von iu geendet.
kunde ich daz wol verdienen, daz solt ich gerne werben unerwendet .>
er dankte im vil groze der edelen gabe rîche:
 <aller keiser genoze gesahen nie der gabe mê geliche .>
er gienc zurate, wie er si teilen mochte.
Utpandragun, der alte, jach, daz solche wat niht hêrren tohte:
 <der sullen vrouwen walten, die kunnens wol nach wirde
tragen unde behalten .> der rat was dô wol ir aller girde,
di sich versahen dise kleit zu tragene.
dô sprach Artus, der geerte: < ez ist mîn gunst, doch hân ich iu zesagene,
ein rîter wol gepriset sol sin mit dirre wete.
swen des gelucke wiset, daz er daz beste vor uns allen tete
in dem turnei, als er wart gesprochen,
der êre zeinem kranze sol im hier an sunder sin gebrochen .>
eins ritters niht vergezzen dô wart unde zweinzic vrouwen.
mit zadel niht gemezzen wurden si, verschroten noch verhowen.
nû hoeret, wem si wurden dâ zu teile:
den hohen unde den klaren, di dâ vrie wâren vor unheile.
Ginover, di sueze, mit tugenden sam der milte,
ob diu icht haben mueze der kleider? ja vurwar, ez mich bevilte,
daz ir vergezzen wurd an hohen êren,
si balsem smac der tugende, wan si kund alle vrouwen tugende leren.
si was âne wandel, diu suez, unlose, here.
rok unde dâ zuo mandel wart ir bereit . waz sol diu rede mere?
nach Ginovere wart Sigun di erste.
von werdicheit des grales unde lândes rich sô was si wol diu herste.
Urrepans de tschoye was naher bî dem grale,
der rehten kuesch ein poye, daz si die het beslozzen zallem male
gelich der turteltuben sunder gallen.
diu êre den gral zu tragene was ir von ir kuesch alsô gevallen.
sô was Sigune rîcher lând unde lândes gulte.
wert unde werdiclicher het man si . ob ich si drumbe schulte?
nein, si muoz des talfins ouch geniezen,
der sich deheiner noete durch ir edel minne liez verdriezen.
de Tschoie Urrepanse was nû hie diu dritte.
des pfelles poufemanse wart ir kleid . di vierde was Klauditte
durch di wirde von dem bracken seile.
daz was niht âne sache, ez wirt noch herzen vröude von ir veile.
nû bin ich doch unwise, daz schint an mînen schicken:
di zem hoehsten prise ist gezalt an durch luehtigen blicken,
di hân ich der vierden hie gedirnet.
durch ir schoene manicvalt solt ich si der andern hân gestirnet.
si nimet âne schande di kleit des vumften males,
wan si der vordern pfande Sygun, Repans von heilicheit des grales
unde künegin Klauditte von dem seile.
von dem den andern mandel treit Kondwiramurs, der wirt ir noch zu teile.
minn gerndes herzen klamme was varwe ir roten mundes,
noch raezer dan citamme, der minnen wunsch . vil hoher selden vundes
was er, dem wolt di sehst ein gruezen bieten,
daz was Jescut von Karnant, di sich der rîchen kleider solde nieten.
owe, daz sie nû lânge hie niht ist bî der ersten!
der rechten minn ein zange ist si, der aller hoehsten unde der hersten.
ich solt si bî der andern hân bezowet,
wan ir gelich der wirde wart von allen bluomen nie betowet.
durch heilicheit des grales muost ich si wirde letzen.
der kleider vremde males wart si diu sehste . solt ich si noch setzen
zer küneginne bî dem gral sô here!
der klarheit unde tugende ist si aller wipheit gar ein êre.
diu klare, niht diu lose, diu lobes rîche, diu kluege,
ir varwe sam di rose luht, ob man si bî der liljen truege,
Orgelus, ein brut nû Cidegastes.
diu wart nû hie diu sibende . daz uberluot etslichen minnen lastes.
we, wa bin ich gesezzen oder wa sint mine sinne,
daz ich sô hân vergezzen der aller hoehsten drier küneginne,
Utpandragunes kint unde kindes kinder!
ob ich der vergaeze? si über sehe ein truebez ouge ninder.
Savie, des kuniges swester, ein vogtin inbritane,
weder touf noch wester nie werder vruht beruorte sunder wane
bî ir zît, unde zwo ir tohter klare,
unde noch in jaren zwelfen .- ich hân ir nû zwir vunfe sunder vare.
Lot von Norwege, was im icht we zu muote?
ich wen, ez anders lege, dô Gawan unde Beakurs, der guote,
junge, sueze gefloret vor im giengen,
als junge rîter solden, die den ersten schilt zu halse hiengen.
diu künegin Laudine unde di künegin Vlorjone,
di künegin Margatine von Patrigalt dâ was, von Talimone
diu dâ hiez Vlorose, di gebluemte,
ein klare brut in jugende . des wart Teanglis der wol geruemte.
diu künegin Richaude was niht zer hochgezite
noch künegin Herzelaude, bî der dâ wuochs gen manlichem strite
ein lewe an sîner kraft, der kuesch ein tube,
der klarheit ein bluome, der triwe ein tak, der milt ein reben trube.
Liaze, Antikonye unde di von Irlânde
unde die liehten Amelie . Isalden unde Amelien man erkande
alsam den boum von sîner edeln vruhte.
des wart in lop zu lone . si pflagen kuesch unde klarheit wol mit zuhte.
Iblis unde Enite, wie sint di sus versumet?
Kunware sunder strite, wer solt in drin ir state hân gerumet?
si wâren alle wert mit hohem werde.
der hoehe gertens alle . ich wene, der swacheit nieman dô begerde.
dâ was von kuniges stamme vil este noch vröude bernde,
der strengen minne ein klamme den, di werder minne wâren gernde,
di doch dâ mite niht verkrenket wâren,
daz si der edeln wete heten niht . ahi, waz der dâ wâren!
Anfortas mit girde von allen husgenozen
gebeten wart durch wirde, daz si deste hoher wolten stozen
ir werden prîs bî al der diet des toufes
unde ouch in heidenschefte, daz er in hulf al sulcher êren koufes.
 <sô schoener zuhte wise wart nie man beschowet.
daz ir iu jeht zuprise, daz mich selber hoher êren zowet.
des ir dâ gert, des bin ich von iu gernde
unde Tschinotulânder .> di zwen der tavelrunde si wâren wernde,
Ekunaten, Zidegasten unde den ûz Talimone.
di kunden selten rasten, swa man strit mit sper kraches done
werben sold, dâ warens die genenden.
wer die andern waeren? des sult ir di aventiure pfenden.
sitzen man si wiste alumbe zeinem ringe,
dar nach unde man si priste . einz stiurt an vröuden zeiner hohen linge.
daz ie der man bî sîner vrouwen saeze,
ob einer an die andern iht sehe, unz er der sinen gar vergeze.
diu minne kan sus weltzen ir kugel spil sô waehe,
daz liep ze vremdem veltzen unde vremd ze lieb . ich enweiz, obz dâ geschehe.
disen wehsel kan di minne werben:
daz liebe hin, daz vremde her . etslichem bezzer wer ein senftez sterben.
ot ie gezweiet sazen all di dâ heten vrouwen.
di tavelrunde si mazen sinwel alsô, daz si ein ander schowen
mohten under ougen, swenn si wolten.
sach ieman an mîn vrouwen, daz wart im hin wider wol vergolten!
man gap dâ sunder twale sô rîche tisch geraete,
wer Anfortas zem grale gewesen, ich wene, erz koum gebezzert hete.
der az mit dem von Spang . die zwene weisen
dâ wâren wol der minne . daz dritte was der vogt ûz Kanvoleisen.
der ein sich wol erholte sîner minne manegel,
der ander iemer wolde nach vremder minne tragen scharfen angel,
der dritte minne gert in rehter maze.
owe der leiden mere, warf in geluckes rat icht von der saze!
Tschinotulânder nam Artus zuo geverten.
si alle mit ein ander het mit suezen worten, niht mit herten
Artus gegruezet schon, ê daz er saeze
vor tisch nach kuniges wirde . ich wen, er sulcher zuht ungern vergaeze.
durch daz er von dem grale den künec zim niht satzte,
ob er zu lânger twale saez aleine, daz ez in lihte latzte
an vröuden . durch daz mit dem talfine
wolde der künec ezzen von der lieben heimliche sine.
Ginovere, diu versunnen, der Britoneiser vrouwe,
wolte gern erkunnen di mit der rosen, liljen varwen schowe,
alsô daz si dâ mit ir ezzen solde.
ahi, waz liehter steine von in zwein dô schein ûz rotem golde!
künec unde küneginne, di sach man all gekroenet
den vröuden dâ zu minne, unde dazuo ander rîcheit vil geschoenet
an vingern unde an waete vil gespannen,
unde edel porten tiure von vremder kunst an vrouwen unde an mannen.
nû wart dâ wol gedienet mit manegem wunder waehe.
dar an wart niht gevienet . ich wen, ie man der êren gelich gesehe,
der dâ was von kurzwile, ezzen, trinken.
durch dehein gebresten sach dâ dem andern lutzel ieman winken.
dô was ein sunder trahte, daz von der rîchen waete
in reiner suezer slahte ein smac über al die tavelrunde drete
von solcher kraft, daz ieglichen duhte,
wie sich ein bleich antlutze von disem waz in liehte varwe erluhte.
als man dô gar volbrahte die wirtschaft lobeliche,
der Artus dô gedahte, zu handen viengens sich mit vröuden rîche,
kunige, vürsten, alle di dâ wâren,
unde ie die kon ir karlen von ir niht lie . dô wart ein suez gebaren.
mit schoenheit wart verendet der tak sô vröudenrîche.
darnach wart gesendet zen herbergen schon unde lobeliche
ie die brut mit einer schar gesellet.
vil suezer videlaere unde ander doene wurden dô erschellet.
Artus mit vürsten groze Orgelus beleite.
dô was der schanden bloze Tschinotulânder vil bereite,
daz er Klauditten ze herberge vuorte
durch Ekunat, den werden . hey, waz man suezer doene vor in ruorte!
von Spangen der getriwe, der leite Margatine,
wan er von herzen riwe di magt erlost ûz klegelichem pine.
vrouwen Laudinen der von Norwaege
unde Lehelin Vlorosen . des was Teanglis niht vröuden trege.
ob ich nû sunder seite, wie man die andern bruete
zen herbergen leite? daz taten ir gelich sô werde luete,
die in zu vröuden wâren hoch bekennet.
man bot in êre groze, swie si iedoch dâ belibent ungenennet.
unde ob in liep geschehe? warzuo sol man daz melden?
wer solcher sache jehe unde brehtes vur, von recht ers sold engelten.
ich gan in wol, sit manz durch vröude erdahte,
ob in diu werde minne ûf minnegelt dô hohe vröude brahte.
di dâ niht heten minne, den wart di hochgezite
 (mich entriegen mine sinne) zenider gar unde ouch zu eng di wite.
vröud in truren wart, daz liep zu leide.
Tschinotulânder unde Anfortas, di pflagen des nû beide.
dô diu nacht zuo slichen durch nieman wolde lazen
unde ir der tak entwichen muost-, er vuor ot wester hin die strazen,
alsô daz man di erd in sach verslinden,
unz er ir mocht enpfliehen, dô sach man in von orient sich winden.
darnach kan sich di sunne wol an ir zirkel riden,
aller suez ein uberwunne . ich wen, die sueze nieman mocht erliden
mit done, dô die sunne ir zirkel rueret.
seiten klânk unde vogel sank dâ gen ist sam der golt zu kupfer vueret.
dô man di sunne blicken hie sach gen wolken hohe,
daz lerte manegen schricken durch den roup der blânken arme zohe,
der vriunden vriunt von kelen ziehen kunde
durch zitlich âne kleiden, daz man den brueten rich presente vunde.
dô wolte man messe hoeren . vil kappellâne gar reine
begunden sich enpoeren, zesingen got unde himel schar gemeine
unde allen kristen saelde ûf ertrîche,
unde ouch durch helfe trostes den selen, di dâ gedingent hoffeliche.
der wart dô vil gesungen über al ûf der plâneten.
ze hove wart gedrungen, swie doch die kameraere stebe heten.
dô menniclich den segen het enpfangen,
dô wart mit grozen êren mit den brueten dar zuhove gegangen.
begienc manz nehten rîche, des wart nû michels mere,
schon unde kunicliche . dâ was aller êren über êre.
des muosten jehen alle, diez ie gesahen.
man gab ot aber den varenden gabe rich . daz dorft in niht versmahen.
dô huop sich michel joie von manegerhande gaudine,
von tantze grozer tschoie . weder mit tambur noch mit busine
wolten sich die vrouwen lân betoeren.
videlen, harpfen, rotten unde ander sueze doene si wolden hoeren.
die rîter koum erbiten einen tanz hin umbe.
zuhant nach orsen schriten beide dise, jene, wise unde tumbe.
Artus hiez dô biten unde gebieten,
daz si zu einer siten zu velde mit dem buhurt icht gerieten:
 <ir sult vil wol bedenken den grozen schaden alle.
ob ir uech selben krenken wellet, daz ist all mîner vröuden galle.
ir sult uech ûz zuo vier orten teilen,
anders wir enpfahen schaden hie, der niemer kan geheilen .>
des wart der künec erhoeret über al nû von den werden.
dô wart di vluot enpoeret, alsô daz man ûf touf pflegender erden
nie gesach noch niemer mer wirt sehende
sô vil ûf einer plânje houbt, den man si vürsten namen jehende.
wart vor gebuhurdieret nach hoch gelobtem prise,
wol zehenvalt gezieret wart ez nû in lobelicher wise
zevier scharn alumb die paulun witen.
den vrouwen wart gebrucket alumbe, daz siz wol sahen an allen siten.
wie dâ wart gedrungen, gestozen unde getrettet,
unde wem dâ was gelungen oder wem daz leben stuont zuwettet,
des kan ich ein ende gar niht vinden,
wan den ûz Kanfoleise hort ich ie zem hoehsten prise binden.
an dem vierden morgen muost ez haben ende.
si begunden sorgen ûf den turnei . daz was gar unwende
durch die edeln ahzic meide here.
der wâren dri verwandelt zu brueten wert . daz klagten si vil sere.
daz eine Margatine unde Orgelus, diu klare,
daz dritte was Laudine . der künec gienc zu rate sunder vare.
si rieten an zwo, Itonjen unde Kundrien.
di rieten dô zer dritten an Tschosianen vrucht, di valsches vrien.
Tschinotulânder darumbe wart gesendet.
vil ungerne wander, dâ mit des kuniges wirde wart volendet,
unde Anfortas . der jach, ez wer sin wille:
 <ob ich des kuniges êre werben sol, des lit vil wenic stille .>
der künec, die küneginne, die hoehsten alle namen.
di bet mit wisem sinne was bedaht . hie mite si dô quamen
zuo der werden Tschosianen vruhte
unde baten sie mit vlize . dô versagt si in mit schoener zuhte,
unde doch in solcher wise, die nieman kund verkrenken.
diu hoch gelobt an prise jach alsô: < ir sult durch got bedenken,
manegerhande leit sich an mir vlihtet
umb Herzeloud, mîn muemel . des bin ich solcher vröuden unberichtet.
ein anderz mich nû twinget an aller vröuden teile:
daz sô mîn herze ringet nach dem edeln, tiuren bracken seile,
daz mir ungelucke virren kunde.
vur dise zwei die virre ist daz dritte mînes herzen wunde,
daz Tschinotulânder wil aber an di heiden.
verweiset nû daz ander bin ich kint, von vröuden gar gescheiden
unde dâ zuo von lueten unde von lânde.
daz leret mich vil sorgen . daz sol iu sin durch iwer zuht niht ande .>
der Britoneiser hêrre begund alsô nû sprechen:
 <muemel, swaz dir werre, daz la dir wol zu vröuden helfen zechen.
al mîner helfe soltu daz gebieten.
muemel, la dîn truren unde hilf uns hie, daz wir uns vröuden nieten!>
si sprach: < ich bin iu wernde, mac ich von iwer gunste
hân, des ich bin gernde ( wan an der strangen lit sô vil der kunste),
daz ich di schrift vol lese an dem seile.
ob ich ez niemer mere gesehen sol, ich zele mirz doch zeheile .>
daz lobten si mit staete unde vreuten sich der maere,
daz siz gebeten hete . durch vröude vil wan sin vergezzen waere!
der werden diet vil vröuden wart gemeret
von Sigunen geselleschaft . des wart dô waldes vil mit tjost verreret.
wan ez von Katelângen Kiot vor het gesprochen.
daz wirt nû hie begangen . dâ wart von scheften waldes mer zebrochen
niht wan durch die magt Sigunen eine,
danne ob Swartzwalt, der vorste, ze scheften wer über al gesniten kleine.
menneclich movierte sich ûf den turnei swinde.
wie sich dâ zimierte jener, dirre, der alte mit dem kinde,
daz seit ich uech gern, ob ich ez bekande.
ich nenne ir niht besunder, wan Artus, den wirt von disem lânde.
der adelar ist gezweiet an siten von nature.
mit grozer milte er heiet der vogel vil, doch wirt etslichem sure,
swelchen er begrifet mit den vuezen.
er trit ie ûf den nehsten unde let di andern alle hungers buezen.
nû was der êren bluome Artus in solcher milte.
sim hohen adel ze ruome vuort er den adelar an sînem schilte
halp vor her dan, daz ander teil enpernde,
der snabel truoc die milte, die vueze wâren vogel todes wernde.
sint daz diu milte luter sol wesen sunder vare,
er wer mîn vruent niht truter, der mir geb, unde dar nach mit dem hare
ich im di gabe muest versoldimenden.
milte sunder riwe unde sunder haz kan sich nach selden enden.
di milte nie sô werden vriunt gewan zu mage
ûf kristenlicher erden, der si hielt in alsô reiner pflage
dann Artus, der pflac ir unvergezzen.
gen hohen unde gen nideren sach nieman baz ir recht zu rechte mezzen.
waz die andern vueren ûf helmen unde ûf schilden,
gestricket mit den snueren oder von golde geworht ze waehen bilden,
daz pruefen die der wapenrocke warten.
ich hân sus nôt ze gebene, wie si wurben gen der wider parten.
man sach zimier dâ vliegen, geworht mit listen spehe.
wes solt ich ieman triegen, swenn ich der warheit wol mit wirde jehe?
si wâren ûz gevaren durch ruomes guften.
vil panier rîcher varwe sach man dâ veder slahen gen den luften.
geboten wart kunreie unz an den vumften morgen.
vröude manegerleie was dâ die selben zît vil unverborgen.
Sigunen wart daz bracken seil zulesene
den ahzic meiden sunder . si daht ein teil mit vröuden dâ zewesene.
zu vröuden liep gedinge saz nû ir herzen nahen,
wan ie diu schrift sô ringe ir sweren muot zu vröuden kunde vahen.
durch daz Sigune was die schrift dâ lesende
wol dristunt, ê si erwunde . dô wart si nû vor leide wol genesende.
Tschinotulânder hie wundert dirre maere
unde ouch vil manic ander, welcherleie schrift sô ditze waere.
Keye sprach: < ez ist von loik der lere.
sô si diu kunst verwazen, mit der man nû die reht zunrehte chere!>
einen schriber wol geleret man lesen hiez di strangen.
nû mocht diu schrift geheret über al von man zu manne niht gelângen.
dâ von muost man si von ring zu ringe
lesen al den werden, vrouwen schar unde hêrren sunderlinge.
ê daz man anehuebe, geboten wart ein stille,
zuht luter, sunder truebe: swer ein wort spraech dankes oder unwille
dar under, daz den jar unde tak verbaere
aller vrouwen gruezen unde in des kuniges hulde niht enwaere.
dâ mit sô wart sich hebende diu schrift an dem seile,
gruoz des ersten gebende unde dar nach ler gen aller menschen heile
den, di si mit volge wolten halden.
Klauditte was des wernde, di kunde solcher tugend witze walden:
 <der man ze Kanadicken den namen git Klauditten,
der man ûz goldes blicken kuniges kron von rechter art sol smitten,
ir houbt, über al daz kunicrich zetragene,
di sendet Ekunate von Berbester disen brief zu sagene
unde minniclich zu gruezen mit triwen, der aller meisten.
kund ez der munt gesuezen, als vil daz herz mit willen mak geleisten,
sô wolt ich hie versigeln in dirre gimme
Salomones witze, dâ zuo ein teil, niht gar, Sirenen stimme.
ich tuon dir kunt gebluemet über alle man ein bluome:
roemisch künec getuemet unde keiser, voit gewihet dem kristentuome,
sô daz er allen kunigen sol gebieten
zedienen roemischer krone, vur den selben wolt ich mich dîn nieten,
ob ich sin wal zu welene het, als mir wart erteilet.
der kerne ûz zu schelene bistu mînem herzen ungemeilet,
du luter brunne, der êren niht besihet.
ob aller keiser wirde bistu mir zu keiser hoch gewihet.
wan ich di wal zu nemende hân, hêrre, mîner krone.
wer wer mir baz nû zemende, des prîs sô verre klunge in hellem done,
alsam dîn junger lîp, der êren gernde?
ze Kanadik der krone bin ich dich, hêrre, vor allen vürsten wernde,
sint daz du von den bluomen geheizen bist der wilde.
balsem, kardamuomen, den treit dîn edel tugent gelichez bilde.
swaz alle wurz ie bluomen wâren bernde,
alsô maneger tugende was ie dîn lîp durch prises hoeh begernde.
der wilde vor untaete wer du ie zu vluhte.
die bluomen dîner saete blueten ie vil selden rîcher vruhte,
der al diu werlt an selden mak geniezen.
swer ir begert mit staete, dem muoz hie unde dort di vruht entspriezen.
ja, kund ich niemer mere dîn wirde gar vol prisen.
niht wan daz ich zelere wil dîner bluomen vruht der werlde wisen,
daz si bî dir hie nemen gelichez bilde
unde sich den tugenden nahen unde aller missewende werden wilde.
du êren pflicht geselle, du wilde bluome rîche,
in wildez walt gevelle send ich dir wilden boten wildicliche
unde wilden prief mit wilder boteschefte.
der bot genant Gardivias . der nam hât rîcheit vil unde tugend krefte.
waz dirre nam beherte, daz merke werde diete!
ez sprîchet: « huete der verte » . swer gern im selber selde unde êre biete,
der huete sîner verte zallen stunden,
sô daz er var di richte . sô wirt sin prîs vil selten veile vunden.
des ersten huet der verte vil wol an gotes minne,
sit ie vil gerne werte der tiuvel swer zu got hât edel sinne,
daz lutzel ieman got zu rechte minnet.
nû huete wol der verte! der sin ob allen sinnen stet besinnet.
swer sine vart in huote hât an allen dingen,
zeselden unde zu guote ez im vrumt, sô daz im muoz gelingen
hie unde dort, in ewiclichem heile.
nû huete wol der verte, daz dir des himels krone werd zu teile!
des libes girde huete vor schemelicher verte.
gedultikeit, diemuete unde kiusche nim dir zeiner zuhte gerte
unde minn die wâren minn vur werltlich sueze.
nû huete wol der verte, daz sich dîn vart mit selden enden mueze!
wiltu an êren rîchen unde wilt dich selden nieten,
pfaffen unde geistlichen soltu sprechen wol unde êre bieten.
unde wis ir lere gehoere unde nachraetik.
nû huete wol der verte, wiltu dîn selde machen niht durch graetic!
unde hab gelouben vesten, als dir Ecclesje zeiget.
geding zu got des besten, sô wirt dîn hoehste selde niht geveiget.
ob du ander gotes gebot niht haltes,
sô huete wol der verte, daz du mit biht unde buoz vil selden waldes!
von dem di groesten êre du hast, des wis in denke,
der hoehst unde ouch der here . dem wis an stetem dienste, niht an wenke,
wan er hât gedienet dir vil harte.
nû huete wol der verte, sô wirstu im zekind erwelt vil zarte!
nû huete dich an gerichte gen witwen unde gen weisen.
sô daz dîn vart, die slichte, mit jamer iht enge ze helle vreisen.
unde wis erbarmik, diemuet in gewalte.
nû huete wol der verte, daz dich der helle scherge icht behalte!
unde wis ouch niht zegehe an gerichte, noch zu traege.
den armen du niht smehe, den rîchen wider reht in schermes pflege
niht hab durch gab, durch liebe noch durch leide.
nû huete wol der verte, daz dich got mit geriht iht von im scheide!
du solt ouch ritters orden wol ueben ordenliche,
sô mahtu selde horden in dirre werld unde ouch zehimelrîche
sam Constantinus unde vil maneger mere.
nû huete wol der verte, daz sich dîn ritterschaft gein selden chere!
wiltu der werlde prise mit ritterschefte nahen,
sô wis betrehtic, wise, daz man dich niht an worten kunne vahen,
swa di merker kerent hin zemelde.
nû huete wol der verte, daz ez dîn scham an varwe icht engelde!
dîn ougen suln dem struze gelichen, sunder bruete,
beide innen unde uze . daz dîn gesihte wol vor schanden huete
allenthalp, eneben, vor unde hinden.
nû huete wol der verte, sô kanstu dich vor schanden wol verbinden!
dem luchs gelich dîn hoere . in oren trag ze merke,
ob dich ieman toere . dâ gen sô trage du sinnerîche sterke.
losen, liegen, smeichen si dir smaehe.
nû huete wol der verte, daz sich dîn vart gen werder manheit nehe!
dîn kel des kranches lenge sol haben âne krenke.
daz wort sol mit gedrenge sich enthan, unz manz vil wol bedenke,
ob ez vrumen oder schaden bringe.
nû huete wol der verte, daz dir ûf dîner vart ot wol gelinge!
dîn houbet sol der tuben gelichen an zuht geberde,
niht winken, wanken, nuben, wan an den selben vurhtet man geverde.
dâr zuo kunnens spotten, hazzen, niden.
nû huete wol der verte, daz sich dîn vart gen selden mueze riden!
des aren milte varen soltu mit zeswer hende
unde mit der tenken gebaren, daz man dich iht ze unreht selden pfende.
an guot, an êren la dich niht entsazen.
nû huete wol der verte, sô get dîn vart gen êren hof di strazen!
dîn herze wol dem lewen gelichen sol der herte.
niht gahens ab erdrewen la dir ûf dîner ritterlichen verte,
ez si dann groze uberkraft sô starke.
nû huete wol der verte, daz dich dîn vart wis in der selden arke!
du solt ouch beren vueze hân, der kan wol vaste
gen suere unde gen sueze sten, ez si halt ring oder über laste.
wan ritterlicher wird enzimt niht wichen.
nû huete wol der verte, sô kan dîn vart an manheit sich gerîchen!
swer ritterlichen minnet, diu vart bedarf wol huote.
groz rîcheit er gewinnet an vröuden unde an menlichem muote.
sunder huote wirt er vröuden âne.
nû huete wol der verte, sô zieret sich dîn vart ûf vröuden plâne!
swer minne welle walten, daz si den namen icht vliese,
der sol di sinne halten, wie er im ein minnetrut erkiese
von edeler wurze smac, ich tugende meine.
nû huete wol der verte, daz edle minne unadel iht entreine!
dem lîp, sel, guot unde êre ein kleine vart verlueset,
der wiser luete lere von im lat unde im ein ander kueset,
unde aller meistic ûf der minne straze.
nû huete wol der verte, daz dich dîn vart icht schedelichen laze!
die wil daz pantel pismen treit, der hât di tugende,
sô muezen im nach zismen alle tier, si sin alt oder in jugende.
werde minne wartet werder girde.
nû huete wol der verte, daz sich dîn wird iht wandel in unwirde!
swa sich die minne zweiet unde sinniclich vereinet,
dâ wirt ir vrucht gemeiet mit bluede bernden vröuden ungeweinet,
zwen libe, ein herz, des willen ungescheiden.
nû huete wol der verte, sô chan dîn vröud in riwe sich niht kleiden!
triwe ist rehte minne, sô ist ouch minne triwe.
die ungetriwen sinne bringent herzenlieb in klagende riwe,
swederhalp di triwe beginnet hinken.
nû huete wol der verte, la minne in unminne niht ertrinken!
ez ist hie niht gescheiden di kone minne noch kebse,
wan huote wol in beiden stet ûf ir verte, unde ie dem man hie gebse
der tugend lere, darnach si im geziehe.
nû huete wol der verte, daz dich vrouw Selde ûf dîner vart icht vliehe!
swie sich diu minne teile zehazze oder zu liebe,
sô nim dir daz zu heile, daz du an vrouwen êren iht zediebe
werdest, sô daz du ir lop iht swendest.
nû huete wol der verte, daz du ir kranz zu lob unde ze êren wendest!
pfaffen unde vrouwen an êren nieman krenke.
sin wirde wirt verhowen, ich wen, er hoher êren anker senke
in schanden grunt, dâ er iemer lit versunken.
nû huete wol der verte, du muost mich anders ungevaren bedunken!
die vrouwen sint uns bernde zer werlt, zu got die pfaffen.
wer ist uns hoher wernde deheiner seld âne got, der dâ geschaffen
si hât uns unde uns in zallem heile?
nû huete wol der verte, sô bistu hie unde dort der selden geile!
wiltu an êren tanze in hohen êren slichen,
zwelf bluomen zeinem chranze dir vlicht . die kunnen dich an selden rîchen:
mit zuhten belde, küsche, ein lutzel vrebele.
nû huete wol der verte, sô stet dîn kranz lieht, vri vor schanden nebele!
sô ist diu dritte bluome gar sunder aller krenke:
wis milt, niht gar zeruome der werlde, zelobe gotes dâ bî gedenke.
der milte mizze ein maz nach state lere.
nû huete wol der verte daz sich dîn milt in arkeit icht verkere!
diu vierde bluom ist triwe, diu ziert ob aller zierde
in tow gebrochen niwe . daz sich ir wirde nie verwandilierde!
triwe Sante Peter wider brahte.
nû huete wol der verte, daz du iht komst zu Judas in di ahte!
hie stet di vumfte bluome, wandels gar diu vrie,
ze lobelichem ruome unde zieret baz noch dann der besten drie.
diu ist genennet maz an allen dingen.
nû huete wol der verte, daz dir dîn krantz des himels kron muez bringen!
zweier hande unmaze hant schaedelichen wandel:
des libes gir niht laze mit ezzen unde mit trinken uberhandel,
unde daz du ouch der minne maze tribes.
nû huete wol der verte, diu zwei sint tôt der sel unde ouch des libes!
aller dinge liebest des libes sint zwo sache,
ob du die niht verdiebest: daz eine mit gesunde leben an ache,
daz ander vil der jare leben lânge.
nû huete wol der verte, sô wirstu niht verklamt in dirre zange!
die maze let nieman irre varen ûf selden verte.
ir geleite get die virre . unmaze wart Lucifer ein helle gerte,
diu in treip ûz himelrîche vrone.
nû huete wol der verte, sô kumstu dar an sine stat vil schone!
diu maze git vil tugende, swer si zureht kan mezzen
in alter unde in jugende . si let deheiner tugent niht vergezzen.
ze vil, ze kleine schadet an allen dingen.
nû huete wol der verte, sô kan dir hie noch dort niht misselingen!
diu sehste heizet sorge unde hât vil tugende rîche.
swer missewende unborge tribet dar die lenge staeticliche,
daz bringet lib unde sel in ungelucke.
nû huete wol der verte, daz vriheit dich von selden vart icht zucke!
diu sibend bluom ist schemende vil nach ir aller krone,
wan si ist al zemende . scham aller tugent ist maitzoginne schone.
swer sich verschamt, derst hie unde dort verweiset.
nû huete wol der verte, sô wirt dîn ban mit schanden niht verleiset!
diu achte bluome kleiden kan vur rosen roete.
diu heizet wol bescheiden . swer von unbescheidenheit in noete
unwirde hât, der hab di bluomen holde.
nû huete wol der verte, si zieret baz dann saphir in dem golde!
di nünde heizet staete, diu liehter varwe schinet.
sin er ist gar durchgraete, swer sich ûf sîner vart unstaet gesinet,
der vert di krumb unde mak bestruchen lihte.
nû huete wol der verte, sô wirt dîn vurt in tiefen sorgen sihte!
diu zehend ist diemüte . diu kan gen himel stigen.
di hochvart mit unguete muost ie von der hoehe nider sigen.
daz wart an Lucifer vil wol bewaeret.
nû huete wol der verte, sô wirstu niht bî Lucifer besweret!
diu eilift ist gedulde, der hoehsten tugende eine.
der werlde unde gotes hulde wirt verlorn von zornes sit unreine,
swer den gedulticlich niht kan verdenken.
nû huete wol der verte, daz si zer himel porten mueze wenken!
diu zwelfte bluom ist sueze, wan diu heizet minne.
der namen ich sô grueze, ich mein die uzerhalp der valschen sinne.
si wart ouch vor benant an dirre strange.
nû huete wol der verte, si wiset dich hin zuo der engel sange!
sich sol sus nieman hueten, daz er sich si verligende.
verlegenheit kan brueten unwerdez leben . uner wirt dâ gesigende.
zevaste varn ist ouch niht guot an prise.
nû huete wol der verte, daz dich dîn vart die rechten straze wise!
sint nieman gar unvarende kein êre kan erwerben,
sô bin ich hie des warnde: vervaren unde verligen muoz verderben.
des bracken name sol iu niht versmahen.
nû huete wol der verte, sô mahtu dich versumen noch vergahen!>
nû was dô solcher maere niht vil mit wiser lere.
guoter pfaffheit laere was diu werlt dannoch einvalt in êre.
des gienc di ler in ze herzen solcher wise,
sams an den stunden weren geborn zu vröuden vruht in paradise.
der hiute selten horte wehe rede sueze,
wol tusentvalt enporte ez baz diu herz in hoher vröuden grueze,
dann daz den oren wirt vertaegelichet.
sus wart von dirre lere ir aller herz an vröuden hoch gerîchet.
alle vröude kleine über al ûf Vloritschanze
was wider der aleine, swenne man in dô las di lere ganze.
die vröude der schrifte gienc von der steine krefte,
dar ûz di buochstab wâren . di liebtens mere dann von meisterschefte.
nû sach man tegelichen abent unde morgen
die ellenthaften slichen ûz durch aventiure gar verborgen,
hiute alsô unde morgen sus unkunde.
Tschinotulânder was daz meisteil taegelichen tunde.
wer twank in solcher prise in sinen jungen jaren?
ein wort in kindes wise Sigune sprach, doch niht sô gar zu varen,
er muest ot under schiltlichem dache
ir edel minne erwerben . daz kom in leider beiden zu ungemache.
daz wort het ankers hefte in sines herzen grunde
behabt sô gar mit krefte, daz er sin niemer mer vergezzen kunde.
drizic lânt von sînem prîs geeret
wâren, daz duht in kleine . des wart ir beider vröude sint verkeret.
zeprise gebnder stiure twank Tschinotulânder
ze rehter aventiure zweinzik vürsten unde Lehelin selb ander.
di lobten sicherheit dô sîner hende.
des wart der herzog Orilus alrerst an sinen vröuden gar ellende.
die wolten des niht wideren, swaz er si tuon hieze,
die hohen unde die nideren . vurwar, daz ir deheiner niht enlieze.
er sprach: < sô lobt mir alle sunder meile
mit mir die uberkere . daz mak an prise komen iu zu heile.
ich weiz wol, daz uech rîchet der baruc maneger sache.
sin milte im des niht wichet . wer mak nû hohe wirde mit gemache
unde êre, guot unde rîcheit erwerben?
ez sterbent nur die veigen, die doch vil licht hie heine muesten sterben!>
durch uberkraft sô groze unde rîcheit der presente
der werdicheit zegenoze wolten si der verte sin unerwente.
beide sicherheit unde rich gedinge
si alle dâ zuo brahte, daz si die vart im lobten sunderlinge,
dann Lehelin selb ander . di wolten hie beliben.
Tschinotulânder begunde si mit sicherheit nû triben.
Orilus wart gar von herzen swere,
wer im der lânde pflege, unde daz ouch er der rache geletzet were.
des giengen si zu rate mit maneger wisen lune:
 <sô lânc unde gerne hate daz bracken seil diu edel magt Sigune,
sô laz ich Ekunat des kampfes sunder .>
sus wart diu strang erstriten unde wider vlorn . dâ bî sô pruefet wunder.
owe des anderweide sô schedelicher vluste!
durkel gar vor leide wart dâ von vil herzen under bruste.
we, daz ie man die strangen sach geschribene!
durch vruent der aventiure bin ich sin an vröuden der vertribene.
owe, mocht ich erwinden der vlusterîchen maere!
ir went mich lihte vinden in solcher torheit, daz ich klagebaere
si umb disen strangen lobelichen?
ich klag ein ander vliesen, daz diz wol tusentvalt kan uberrîchen.
dô Klauditte erhorte die mer von dirre strangen,
ir vröude ez gar zestorte . si wolte der edelen vruht ûz Katelângen
der strangen sô niht lazen sunder kriegen.
ich wolt ir gerne vluochen, diu werde kint wil vröud unde lebens triegen!
dô jach der von Berbester, der manheit unverklammet:
 <swie daz in mîn swester zer werlde gebar, ê wolt ich schildes ammet
iemer mer unde ander wirde vliehen,
ê daz ich kampf verbaere! ich wolt mich ê ûz ritters orden ziehen .>
dô disiu zwei gehorten, Sigun unde der talfine,
di kraft an sinen worten, si muosten vurbaz dulden niwe pine.
des we unde och vil manegem herzen vrebele!
der vröuden sunnen blicke verdecket wart mit winter truebem nebele.
dô liez er Lehelinen ledic niht der verte
unde den bruoder sinen . daz beidenthalben sit vil vröuden werte,
dô er von sîner sicherheit enbunden
wart, wiez dô ergienge? daz vreischent noch di vremden unde die kunden.
dô sprach die Tschosiane vrucht: < ich bin vor pine
vri unde leides âne, sit du ab Orilus unde Leheline
ritterlich erstriten hast di strangen.
ist si mir iemer tiure, du muost mir doch ze herzen sin enpfangen.
ich erziug ez mit der schrifte an sper unde an der chrone,
di ich dir, hêrre, stifte, dô ich dich zimierte rich unde schone.
die schrift des spers hant lihte tjost zerfueret,
sô ziug ich ez an der chrone, diu ist sô vest . si wart noch nie verrueret .>
er sprach: < vil reine, sueze, ich bin daz iemer klagende,
sit ich der rede mueze zu disen ziten wesen der versagende.
toede tusent mocht ich sanfter liden
unde wurd als ofte lebnde, dann daz ich muez dîn edel minne miden!>
si sprach: < sô muoz mir werren dîn wirde sint erworben,
vriunt ob allen hêrren . oder bin ich sint alsô verdorben
wirde, vruende, libes oder guotes?
des biut ich mîn gerichte, swie dir gevellet, hêrre, dînes muotes .>
ein luter vluz vil kleine zu berge sich dô rihte.
spraech ich, daz er weine? daz wer niht zuht . ein teil in jamers pflichte
ir sorg in twank, des er vil lutzel dahte.
durch sinen prîs, den hohen, het si des wan, daz er si gar versmahte.
er sprach: < du engels bilde unde engel schar gesellet,
allen vrouwen wilde wil ich iemer sin, ob dir gevellet
solher prîs, den ich dâ mak erringen
under schiltlichem dach . sô wolt ich, vrouwe, alrerst zu hulden dingen .>-
 <owe der witze krenche, diu mich sô hât vergahet!
alrerst ich mich verdenke, durch waz dîn suezer munt mir hie vervahet,
daz mich an dîner wirde niht wol genuege.
ich gert dîn, wer ichs wirdic, unde ob ich drizic lânde krone truege!>-
 <dîn suezer munt, der reine, was ie der kunste wise.
ein ander dink ich meine: du bist des wert, daz ich noch baz nach prise
von rehte werben sol . ob tusent schilte
ich eine geleiten mochte, durch dine wirde mich des niht bevilte!
sô merke ouch ander sinne, die hân ich wol bedenket:
ob wir ein ander minne werten hie, sô wer alrerst verkrenket
elliu vröude an unser beider muote.
ob ich all dort belibe als Gamuret, sô chumt ez dir zunguote .>-
 <du vürsten kint der vruhte, der hoehsten unde der wisen,
gedenk der selben zuhte bî Gamuret unde küneginne Anfolisen.
dâ bî gedenke, ob daz bezzer waere,
ob ich enpfienge vruht von dir unde unser zweier lânden erben baere?>-
 <ob du hie tusent eide von mir geruochest hoeren,
dâ ist kein underscheide, die unser liebe iemer kunne zestoeren,
wan daz ot ich nach wirde baz wil zechen.
alle berge werdent tal, ê daz diu liebe minhalp kunn zebrechen!>
Anfortas, der klare, Artus unde der von Spange,
die rieten sunder vare, er were jenhalp, nieman west wie lânge.
er jach, er wolt ir minne niemer gewalten,
biz si gewalticlichen daz bracken seil vur eigen mocht behalten.
der turnei wart sich hebende des morgens ûf der plânge.
nû warn in sorgen lebende die kranc geriten wâren in gedrange
durch prîs . iedoch die sorge was verzwicket
mit ellens rich geberen, vor aller zageheit vil unerschricket.
erworben prîs, den alten, wolde dô vil maneger meren,
den er unz dar behalten hete wol nach ritterlichen êren.
die wolden ouch hie ritterlich gebaren,
die durch den kus der meide ûf Vloritschanz noch nie gesehen wâren.
twank si ander minne oder muotwillik vrebele?
der vruent durch sin vruendinne wart hie gar ungerne mit dem nebele
uberzogen, den man unwirde heizet
vor alsô maneger vrouwen: des wurdens al ûf rîchen muot gereizet.
gemach unde libes borgen, des wart dâ gar vergezzen.
si liezenz ûz den sorgen, alsô di prîs unde unpris kunnen mezzen.
ot vur sich dar gelucke sol sin walten.
swer sich des het vereinet, der mohte werdicheit dâ wol behalten.
die sicherheit betwungen vor warn in aventiure,
die solden ungedrungen in dem turnei sin, sprach der gehiure,
Artus: < ob sie ander weide vliesen,
sô leisten ie dem ersten! dar nach sol man aber triwe kiesen .>
der turnei sus geteilet wart durch wibe guete,
daz der niht vil gemeilet wurde, wan ir was dâ ubervluete
unde ritterschaft der werden ungezellet:
ie zwo schar gen ein ander, die an der chraft geliche warn gesellet.
die hie vor puhurdierten drizic tag besunder,
der zwene ie samilierten sich gen ein ander . maneger leie kunder
sach man ûf den helmen vlodertocken.
nû wâren ouch gar gesundert die selben drizic schar mit wapenrocken
zemerke wol in allen dâ vor in manegen ziten.
daz muoste wol gevallen den, die in gedrange machten witen,
die irrete niht diu sorg an missegrifen.
iedoch ein alt gevaterschaft zergienc alsam in heizer sunne rifen.
aldo die nacht mit vluhte dem tage sic was gebende,
in suezer, reiner zuhte wâren si bî gotes amte lebende,
biz daz si den segen dâ enpfiengen.
dô si verwapent wurden, mit hoch gemuet si schild zu halse hiengen.
ez jahen die muotes rîchen, daz dirre turnei sie
mit tjosten hurticlichen alsam vor Kamvoleis die vesperie
durch kraft, durch kunst zu kiesen, dâ zuo ellen.
ritterschaft di werde kan sich gen prise niemer baz gesellen.
hie sol man gerne schowen von maneger werden amien
mit triwen unverhowen, wie si nach dienste kunnen gramerzien
ir lieben vruent, der ir dâ dienen wolde
mit zimierden rîchen, daz sin noch di minne danken solde.
der künec von Arragune was gen Artus geteilet.
mit brache sunder rune wart vil der tjost verkoufet unde geveilet
ûf Vloritschanz vil witen rink sie namen.
sô mehtik was dâ nieman, der gen Artuse kunde ebenhuesse ramen.
der Spanjole hêrre, er unde all di sine,
gen dem von Iserterre geteilet wart . die muosten dolen pine
zebeider sit, di Klamide dâ vuorte
verre ubern Ucker se unde die von Prandigan vil manheit ruorte.
gen dem ûz Kornwale Morholt von Irlânde.
Markes gert niht vale, daz er Morholt sicherheit ermande.
daz bewart iedoch der rise starke.
swiez her nach ergienge, Isalde wol behagt dem künec Marke.
von Lyz der künec Tschute gen Tschinotulânder.
niht still, gar uberlute erklungen helm . mit maneger zimier glânder
wurdens dâ mit swerten sint zerhowen.
daz acht ich niht vur wunder, wan darumbe gabens werde vrouwen.
der von Norwaege gen dem von Tschampfenzune.
Kingrimursel niht traege was gen werdicheite . vil barune
stuont im zu dienste unde vürsten rich mit krefte.
ein sin vürste Liddamus wart siech, sô er horte sagen von ritterschefte.
der von Kuchumberlânde, ein meien blic der wibe,
Artusen sippe mande, daz er im vrides was niht widertribe.
sin hochgezit, diu was von im gebluemet.
des vil edelen, werden wolde Ginovere sunder sin geruemet.
sin blik, der kunde vahen wibes herze tougen.
ouch kund im niht versmahen, er sehe si mit herzen unde mit ougen.
der wart geteilet gen dem ûz Talimone:
selb niunde rîcher vürsten ietweder warp gen im nach wibe lone.
der künec Ascolone von dem rîche Precilie
unde Erek, der sô schone erstreit ab Monabogrin concilie
in dem boumgarten vor den vrouwen,
doch het in wibes liebe an menlichen êren nach verhowen.
Liscandus de Vranze unde der von Patrigalde,
ritterlicher schantze si spilten wol, ob man zu recht in zalde
unde ir zuo sehere der ougen niht envelten.
sô wart des lutzel wendik, ez wurde widerboten zallen gelten.
der künec von Averne, ein voget aller Schotten,
weder wol noch gerne kund er mit ritterlichen dingen spotten.
sin tat was luter ganz unde gar durhnaehtik.
der kom gen Ekunate von Kanadic, der was im nach zu mehtic.
ûz Navarre der alte unde Lehelin, di beide,
an rîcheit vil zegewalte heten si . daz wart wol ûf der heide
Vloritschanz gesehen ritterliche,
dô si den puneiz huoben, geriten wart dô manic walap rîche.
vil ritterschefte schone mit werder kurtoisie
braht der von Lirivone unde der stoltze künec von Sirie.
die kunden wol nach wibe lone werben
mit dienstlichem choufe . des liez ir ritterschaft dâ niht verderben.
Irot von Roisabinse unde Kardiez, der klare,
der minne erwurben zinse Kundwiramurs . ( ir bruoder sunder vare
was Kardiez, der hoch gelobt an prise .)
an des schar was Gurnomantz von Graharz, der manliche, wise.
der künec von Burgoneise unde der von Tenemarke.
vil scherfe was ir reise von spere chrach . busine don, der starke,
aller lerchen sank wol über klungen,
daz di des klein vernamen, die doch mit gir nach kluogen dingen rungen.
Aspinel der vürste unde Cidegast, der quecke,
die wurben mit geturste, alsô daz noch gepriset wer ein recke,
ob er sich solcher manheit kunde nieten.
der kristen vogt von Rome mocht im kron an kuniges stat wol bieten.
der vürste von Brubanje unde der von Saxonie.
beleip icht ûf der plânje? viole, gloten, gloien, patonie,
daz wer vor in begruenet dâ vil seine.
dô wart ûf al der heide der gruene wase ze melme getrettet kleine.
ob iechlich schar besundert mit zal gepruefet waere
bî tusent unde bî hundert, darumb sô weiz ich niht der rehten maere,
wan kunige unde vürsten wurden liht gezellet,
an ander rîter swigen . si wurden all zu ringe dâ gestellet.
man seit, sô vil der vrouwen über al ûz allen rîchen
den turnei solden schowen . durch daz wart er geordent werdiclichen.
niht entwer mit knutteln ein ander klucken,
mit tjosten hurticlichen woltens ander ûz dem satel rucken.
sus wâren gerottieret di schar vil ordenliche
vor tagen zwir gevieret . dâ von si all der kunde wurden rîche,
wer si weren, der si solden varen.
nû begunden sich enpoeren über al die schar, dô si verwapent wâren.
ûz gezoget schone wart über alz gevilde.
von manegem suezen done unde ouch von maneger rîcher zimier wilde
kund sich herz in vröud ûz sorg enpoeren.
swer muoze het zewarten, der mocht dâ wunder schowen unde hoeren.
der niwen schilte blicke unde der zimier wunder waehe,
netze, kloben, stricke, ich wen, ie man ûf erde sô vil gesehe,
dâ mit diu herzen vröude kunnen vahen.
swer dâ niht vröuden ruochte, der wolt ouch vröude niemer mê genahen.
seil, reifen, borten, riemen, strick, netz, ich wilz verburgen,
die maht darumbe nieman, daz di liut sich selben dran erwurgen,
noch sper, noch swert . niht wan der werlt ze guote
mit lieden Titurelles ich, Wolfram, niht wan ouch des selben muote.
ob ie man dar an hoeret von ritterschaft, von vrouwen,
daz herz in vröud enpoeret, der sol sich selben wurgen noch verhowen.
gedenke bî der vröude kurze wernde,
wie er die vröud erwerbe, die wunne an end ist ewiclichen bernde!
mit vremder kunste wurfe slugen si tambure:
 <swer sorgen wol bedurfe, der sol hie niemer werden nachgebure
bî sô manegem liehten, klaren schine!>
von vrouwen unde von ritterschaft dô wart gedolt vil vröuden unde pine
von busine doze unde ander suez gedoene
machte vröude groze unde wapenkleit, noch mê der vrouwen schoene.
vröud ist vrouw unde vrouwe vröud, di beide.
durch vröude vrouwe genennet wart: er hab undank, der vröud unde vrouwen leide!
durch adel den adalaere unde milt in Artus vuorte.
wie der gepruefet waere? von maneger zungen don den luft daz ruorte.
Sigunen kron wart ouch dâ niht vergezzen:
ûf helme ir amises diu koste wart gen lânden drin gemezzen
âne ander zimierde, die im der baruc sande.
schilt, helm man kondewierde unde wapenrok, daz ez wol zehen lânde
were wert an wirde unde an der edele,
wanz golt was der arte, swer ez het, der saz ûf selden sedele.
dâ von was der kunste den kroirern hie gebrosten.
swie gar si gernder gunste dem talfin wern, si kunden niht verkosten
die zier, dar nach si an der wirde solden.
ze jungst si sich vereinten, ez wer mit drizic lânden niht vergolten.
vor ûz die ors verdecket, baniere, helme, schilte,
daz wart dô rich enblecket von kroierern, die des niht bevilte.
si prueften ie den schillink zuo der marke.
unde wer ez iemer veile, er gebe den pfenninc niht darumb ûz arke.
des talfins schar besunder zogt, diu was ot kluege.
daz was niht ein wunder . man jach, in allen rîchen nie getruege
muoter kint, dem bruste warn gezucket
sô wert unde Gamureten: si weren beide ûf ein in sigel gedrucket.
iedoch was ungeswachet manic edel vürste kuene,
den sin amie ûz machet liehter danne bluende heide gruene,
die meien twank gen der sunnen vlocket
vil manic hundert, niht der ein, den werde minne het ûz gesumertocket.
obich al sunderlinge ir aller zogende reise
niht ûz zevelde bringe noch pruefe an koste sam des ûz Kanvoleise,
des sullen si zu velde niht engelten.
unde gan mir got zu lebene, ich sol der hoehsten doch vergezzen selten.
ein rinc was zeiner zile gemezzen nach der lenge,
unde sprancten zeiner wile . ez was über al den plân vil wit, niht enge
zwire zwo der raste lânk getrecket,
ie zwo schar besunder . vil ritterlich wart manheit hie gewecket.
gelucke wolt sin walden zu wunsche gar den vrouwen.
ez was under einer halden, dar ûf siz über al dâ mohten schowen,
wer verlos unde wer gewan, die beide.
dô sach vil manege vröude, dâ bî sô muost ouch manege sehen leide.
vil hende var nach snewe si buten zu got in triwen,
daz ir amise vor wewe beschirmet wern, daz si niht herzen riwen
darumbe klaegeliche solden dulden.
des pflagens all gemeine . ez was ir reht, si litens von ir schulden.
von trumben groz gesnurre, businen, heidenisch pfifen
dâ doz . ich wenz icht wurre . der vröude liez sich niht sô schier zeslifen.
sô muosten manege sich ûf tugende pinden.
di noch vil kleine sorgent, wie sullen sich die hoher êre gesinden?
diu sper ûz manegem vorste chomen dar vil witen.
swer die gebieten torste, der wart maneger durkel dâ zun siten,
als sich von tjoste spielten ie die sprizen.
solt ich ir dâ vil bieten, ich bute vil senfter einen becher wizen,
dâ schoene vrouwen trunken unde lieplich kunden lachen!
wil daz ieman dunken toerschen an mir? der wil vil lihte machen
ûz zagen helde, stahel uzer blie.
doch hilfet dicke strafen, daz maneger wirt vor missewende der vrie.
Artus mit al den sinen dô reit vil hurticlichen.
si liezen dâ wol schinen, dazs über alle lânt vur ellens rîchen
warn gezalt durch reht der tavelrunde.
di von Arragune besahen wol, wer dâ gesitzen kunde.
tjoste ungezalde horte man dô krachen,
alsam der Vimbest walde über al dâ zeinem viwer kunde machen.
ez wâren kroenlin, niht glevin gespitzet.
der schimpf wart dannoch herte manegem, dem daz leben wart verritzet.
ouch vielen, sam ez snie, von starker tjoste herte
hie vürste, dort der vrie . etslichen vruendes helfe gahens nerte.
etslicher wart ouch helfe dâ verirret.
dem wart di sueze werlt sur . sich werlt, daz ist, daz mir an dir dâ wirret!
swaz nû di tavelrunde geselleschaft der quecken
alda geleisten kunde? di muosten al ir kraft gen in dâ wecken,
alsô daz in diu lit niht dorften slafen,
wan si vil herticlichen di von Arragun mit tjoste trafen.
Artus vil hurticlichen riten hie begunde.
 <wicha, herr, la wichen!> maneger rief, der doch vil wol dâ kunde
tjoste bieten unde ouch tjost enpfahen.
warp Artus ritterlichen? daz sol zu hoeren nieman hie versmahen.
man sagt von maneges prise, der lâng mit allem rechte
in helfelicher wise Artuse hât gedienet wol zu knehte.
wes wer ich danne vuoge der verzagende?
sin tat, die ritterlichen, bin ich wol mit êren hie der sagende.
an êren der unmilte . di was er vaste habende
mit gab, mit sper, mit schilte . untat mit swerte was er von im schabende.
ob er darumbe hazzen unde niden
von ieman tragende waere? solchen schaden wolt er gerne liden,
daz sin menlich ellen sô selten ist geruemet.
dô kund er sich gesellen sô vil der andern tugende hoch gebluemet.
des liez man sine manheit ûz der ahte.
dise aventiure seit ir noch vil, di git im roemisch pfahte.
man jach der tempeleise hêrren unde grales vogete,
daz von trunzun ein leise snite, aldar sin ponder hin sich zogete
durch Orgelusen, Cidegastes amien.
die truoc er gar in herzen . < Vloriamor> begunder ofte schrien,
Anfortas der klare bî Artus was der nehsten.
sie wâren sunder vare vri, daz ieman het si vur di smaehsten.
daz kunden si wol ritterlichen zeigen:
von Arragun der vrechen sach man si manegen ûz dem satel neigen.
ûz sinen witen lânden was dâ manic edel vürste,
di mit heldes handen ellenthafte wurben mit geturste:
von Engellânt Orfilet, der geerte,
unde Ellimor von Niffelânt, Ramunc von Sweden, der lop sich hohe merte.
von Preciliorse Poidewin, der kuene,
reit bî Segremorse . die zwene valten manegen ûf di gruene.
Ywein unde Jofreit Visidele,
der tjost etslichen valte, daz im schin erlasch der liehten sele.
Segremors dâ mohte erkuelen sin gemuete,
dem niht zu lebne tohte . wan reht als ob er brunne in einer gluete,
alsô tobt er ie nach ritterschefte.
sins libes arzenie vant er, unde het er drier lewen krefte.
ich hân ot künec unde vürsten der andern wenic genennet,
di hie doch mit getursten witen wert an wirde warn erkennet.
doch vürsten ungenant hie vil belibet,
sô giht di aventiure . bî Artuse man si niht halbe schribet.
ob der von Arragune alein icht ûf dem plâne
dô wer gen dem Britune? nein, ir sit wol solcher sorgen âne.
er het dâ ritterschaft ze gegen biete.
die hoehsten ich benenne, ob mir ein vürst ûz Kernten git di miete.
von Arragun Tschaflore, der lebt in solcher zunfte,
gen valsche er was ein tore unde reit dâ hoher künec selbe vunfte,
di im zedienste wâren unverdrozzen
durch sippe . etliches manheit het er ouch in noeten wol genozzen.
vor werdicheit der grozen er sich vil selten segende.
von im kund er stozen allz, daz prîs unde er was nider legende.
daz eine wolt er vliehen, daz ander locken.
der werdicheit zu kranze liez er im ein bluomen zwi niht zocken:
der von Partigale unde der von Joheneise,
der von Ascalun zemale, Geolarz vuor werdichliche reise.
Vloritschantz was geeret sîner kunfte.
an prise der geruemte von Arragun nû selbe was der vunfte.
Karel von Spolitte, des vane her nach zogete.
ob michs ein vürste bitte, ich duete iu disen namen der werlde zevogete:
ein künec kuniclichen werben solde,
herzogen her nach zogen sol durch guoten vrid, der recht erkennen wolde.
zesaelden gar, ze nutzen wart ez der werlde geordent.
die daz nû wellen verlutzen, wie die mit sunden groz ir selde ermordent!
sint triwe, zuht unde reht sô siech gelagen,
sint lac ouch guot unde êre unde vröude siech, der si sô schon dâ pflagen.
si ahten iemer zuhte, doch niht sô vil, die hêrren!
hoert hie von edler vruhte, wie si den ponder in dem turnei werren.
des twanc si diu hohe, werde minne.
Lisent von Loveruntze unde Pansurel nach wirde heten sinne.
mê vürsten dâ mit krefte was ûz vumf rîchen lânden,
di sich mit ritterschefte vil gerne huoten dô vor allen schanden,
wan sis bedorften gen den husgenozen
der werden tavelrunde . die warn ot hie an manheit die vil grozen.
wie Kailet von Spange nach sines vanen merke
ûf Vloritschanz der plânge zogte selb vierde kunige mit grozer sterke
unde ander vürsten wert, die minne jagete,
ob ich der niht benande, ich dueht iuch liht an kunsten der verzagete.
Serabel von Katerkerze unde Gatschier von Normenie,
den seit er des gramerze, unde Killirjakac von Schampenie,
des klarheit sô durch wibe herzen luhte
wie durch den helme gleste sin liehter blic . des wen eteslichen duhte.
unde Beakunt der junge unde von Rodekastel Voltze,
ir tjoste wandelunge, der wart daz velt gekleit mit kleinem holtze.
ez wer mit wafen niht sô gehe zerhowen,
wan biz ein oug ûf blickte, mocht man einz in hundert stucken schowen.
in mînen boumgarten wolt ichs ungerne leiten,
ob ich het einen zarten, wan si kunden gar unfuoge sneiten.
der burcgrave von Dolet ouch wol kunte
unde der marcgrave Palmesin, swa man guoter ritterschaft begunte.
des was in niht zenemende, swaz si vürsten brahten,
dô Klamide was zemende, daz er unde al die sine sich dâ vlahten
under die von Spange mit tjoste hurten.
ir tat di ritterliche geschach, daz si vil manegem ors engurten.
der von Ypotente unde künec Gregors, der starke
von Prellicors, der swente waldes sô vil, ich wene, chum ein barke
diu sper getruege des von Iserterre.
der vuort den künec ûz Ukerlânt, Gippones, der streich aldar die verre.
Galograndes, ein vürste, unde Narrant liconte.
ob di nach prîs iht durste? ja, noch harter dann nach Klarifonte.
von Selarastes der grave rîche
unde Kingrun senetschalte, di gebarten wol der manheit geliche.
von Kornvale künec Marke vergezzen wer unsanfte.
er hiez der risen starke . sin wider strit den schilt an hertem ranfte
durkel stach . er kund ouch helme schroten.
swer gen im einer tjoste gesaz, der dorft es niht vor scham erroten.
Tristram von Parmanie dâ het ouch vürsten kuene.
der junge, valsches vrie was noch zu junk . ie doch enpfant di gruene
sîner truntz, die er von tjoste rerte.
nû lat in baz erstarken, sô wen, er eteslichen schaden lerte!
der herzoge Vloragune, ein herr in Karifole,
ein vürste ûz Larbidune, vil ellens rich, unde grave ûz Grafiole
unde Ribakon, der triwen unde êren staete,
unde der grave Karnisor, der keiner wart an êren nie durchgraete.
von Irlânt Morholde si muosten tjoste bieten.
swer niht vallen dolde alda von im, der muost sich arbeit nieten,
daz im rucke unde lide mochten krachen.
doch het er solche tugende, er kerte gen den starken von den swachen.
der künec von Ascalune, hie kumt sin schar zu velde.
ob ich daz hie nû rune, doch bringt ez liht di aventiur zu melde,
wie si dâ wurben nach der wibe lone,
die vröut der voglin singen sô vil niht sô der spere chrach mit done.
von dem schoenen walde Joret, der künec rîche,
diu sper vil ungezalde bî Morhold er swande ritterliche,
unde der grave wert von Adriane
unde Karlman, der kuene . di wâren aller zageheit gar âne.
der künec Tschut von Lise unde rois Poidekunjunze
unde Meljakanz, der grise, unde dux Castor, der vürste ûz Loverunze,
von Bearotsch Libaut unde ouch sin bruoder,
der herzoge Marangliez . die zerbrachen sper dâ manic vuoder.
der vürst ûz Prevegarze liez im daz sper niht slifen,
er habte ez gelich dem harze unde valt ir vil, die er dâ mocht ergrifen.
daz selbe tete sin bruoder Libaute
unde der burcgrave Tscherules gelich dâ wurben reiner vrouwen trute.
gen vumf lânden vogete dorften si wol kunste.
der hie gen in zogete, der het ouch kunst unde manheit vil mit gunste:
segen der ahzik meide mit wizen handen,
der wille was gen im sueze, wan si den kus gen nieman gerner wanden.
ob daz icht wider bete der Katelânger vrouwe,
der antlutz solcher waete pflac liljen var unde rosen in dem towe?
der adamas het ouch mit ir dâ pflichte
der triwe sunder wichen, di sich ûf staete wol di lenge richte.
ich wen, ir wille waere, daz er den prîs bejagete.
unde ob diu seldenbere ir werden kus dem werden icht versagete?
hey, wer mir der keiser rîches guotes
alsô willic zu gebene, man sehe mich in vröuden hohes muotes!
hie sach man den genenden vil sitelichen sprengen.
wer wil in des nû pfenden an wirdicheit? der wil vil lichte mengen
ritterliche witze mit unwitzen.
wan ellen, wisheit âne, mac sunder prîs vil dicke wol gesitzen.
Tschinotulânder hie reit ûf Vloritschantze.
sin sper von varwe glânder vuorter niht, daz man dâ hiez Duranze.
er vuorte sper, diu liezen sich wol brechen.
dâ mit vil ritterlichen sach man in niwer schilte vil durch stechen.
nach rîcheit der zimiere kerte der vil stolze.
der klare unde der viere vil manic sper vertet, daz zeinem bolze
ûz den druntzen nieman kunde vinden.
sit ez Sigun was sehende, dô muost der walt vor sîner hant verswinden.
der voget ûz Britanje het sînem sweher Tschute
geschicket ûf der plânje gegenstrit, des er im niht zu trute
jehen mocht an dem ûz Kingrivale.
der valt im vil der vürsten durch di vruht sô reine von dem grale.
Turkeltals, ein vürste, in gedrenge nach dem hêrren
wol kunde mit geturste di tjoste beide slihten unde werren,
hurticlichen dar unde wider wenden,
unde Likunt von Arbidole . den kund ouch ritterschaft mit êren lenden.
nû was ouch widersagende der zageheit ingesinde
Arfidantz, der prîs bejagende burcgrave in Kamfoleis, an dem ich vinde
niender mal . des Castis was zedanke,
daz er sô manegen vürsten het erzogen an untat alsô kranke.
wolt ich ûz vumf lânden die vürsten gar benennen,
wer mocht sô manegen handen ieglicher prîs dâ sunder wol erkennen?
ja git mir der ein sô vil zu prisen
der ritterlichen êren, daz ich mir laz der andern vil entrisen.
nû ist ouch hie gesundert Lot von Norwaege,
ichn weiz, mit wie vil hundert . ob Algorismus noch des lebens pflege
unde Abacus, di geometrie kunden,
die heten genuoc zu schaffene, soltens ir aller zal dô haben vunden.
die suezen, klaren, jungen, der granehare noch sunder,
die gelich den rosen sprungen ûz baelgelin gen sunnen blickes zunder,
der sich des morgens vlocket unde breitet,
sus het ir klare jugende dienst nach werder minne an sich geleitet.
Lot, der wol versunnen, an ritterschaft der wise,
wolt in des erbunnen, daz ir vrechiu ger zehohem prise
icht vollen griff, als ez begert ir girde.
er sprach: < ir sit der sunnen blicke noch zu krank nach aren wirde .>
doch wolten siz niht lazen . er hiez ir aber hueten
vor uberkraft unmazen . si kunden lazheit wenic an in brueten,
ir ellen wart in lewen stimme erkucket.
des wart in manegen lânden mit ir prise vil manegem prîs gezucket.
der künec von Padakone, Trenolas der rîche,
bî Lote reit sô schone . ob in werde minne minnicliche
ûz zimierde? daz kund er wol vergelten
mit lobelicher taete, daz er dâ von unwird enpfie vil selten.
als timpentampen valken die ponder sich dô wurren.
nû wart ez dar gewalken, der drunzen horte man dâ wunder snurren
unde die sprizen vliegen gen den luften.
den herzogen Ingeram horte man alsolcher êren guften.
grave Eppe unde vürsten ander mit dem von Norwaege.
suocht er icht? daz vander an dem von Ascalun, der ouch niht traege
was gen wibe lon unde nach ir gruoze.
des jahen im die werden, ez wer in allen ziten sin unmuoze.
Kingrisin, der werde, wol vürsten ein der besten
vuorte, der ie begerde, daz man sinen prîs die virre glesten
sehe unde breit gestrecket an di lenge.
er hiez Kingrimursele, sin tjoste valte manegen rîter genge.
lântgrave von Tschampfenzune dâ reit in hêrren koste.
di muoterhalp Britune Lot vil wol behuot vor sîner tjoste,
wan di gab in starken duz mit krache.
grave Parsulas von Grede, den besluoc sin tjost mit todes vache.
im wart von herzen leide diu tat als unbescheiden.
gevangen ûf der heide gap er sich mit wapenlichen kleiden,
daz der schimpf an ernest iht geriete.
swelch tugend in des mande, diu wer noch huete wert vil guoter miete.
als er genade suochte, durch recht solt er di vinden,
unde der sin zuht geruochte . daz kunde Lot sin herzen leit enpinden.
er jach im suone über al an disen ziten.
er vorhte der klaren jugende, daz si wurd ûf rache gen im riten.
grave Ebrol von Morie unde grave Rodegalte
unde ander vürsten drie bî Kingrisine riten mit gewalte.
aber Liddamus sich kleite mit vremder waete.
im wer vil we zem herzen, daz rieten im die zegelichen raete.
der vor vürsten krone in Teserat was tragende
unde ouch in Talimone, von dem bin ich von rehte hie nû sagende,
wie er kom gen dem von Kumberlânde,
wer sines vanen warte, sint daz er ritters vuore wol bechande.
der künec von Ligernunze, Jemligars geheizen,
unde Laudul von Preduntze, di dorfte nieman vil ûf manheit reizen,
si kanden beide prîs unde ouch unprisen.
swer des kund ist habende, der get wol selb . man sol die blinden wisen!
doch nieman ist sô wise, daz im guot rat unde lere
iht schad an werdem prise . si sagent alle, man gebe sehsen mere,
dann zwene oder einer mug vergelten.
swer wirde wil erwerben, der smehe wisen rat unde lere selten.
der grave ûz Kambrone, Plinitschartz genennet,
Likent von Tutelone, Kongrofis, des manheit wol bekennet
was von sîner tat, der ritterlichen,
dem herzogen Ledibrone von Redunzeht mocht er sich wol gelichen,
der ouch mit ritters orden bî dem von Talimone
wirde wolte horden durch menlichen dienest sîner krone.
daz selbe tete von Leter Collevale.
wie der von Kumberlânde kumt gen im, des mac niht wesen twale.
der kron in Vilgarunze truoc vil kunicliche,
der hiez Largeduntze . künec Orpries, der was ouch êren rîche.
Itolak, sô hiez sin lânt, daz wite.
Karforas, der grave von Treparun, het wirde bî sîner zite.
lântgrave ûz Kahevieze der ander pflac der marke.
unpris ze widerdrieze in Kukumberlânde sper vil starke
sach man vil dâ risen von ir handen.
mit krache gen den luften der drunzen unde der sprizen vil si sanden.
von Precilje Ascolone was wol in dienst der wibe.
Erek, der künec, vil schone gen im zogt . wem aber der prîs belibe,
daz vreischet noch der wis unde ouch der tumbe.
ich muoz ê anderweide die schar mit pruefen cheren wider umbe.
der von dem swarzen dorne vuor mit Ascolone.
der hohe, wol geborne was ouch von der art, die truogen krone,
unde Tarfilas, herzog ûz Klarifonte,
unde der vürste rîche Terribilis, der werd ûz Gradimonte.
Erek vil wol bedahte einer hande mere,
daz man in gar versmahte, wer an ritterschaft verlegen were,
des im Enite jach, sin werd amie.
der herzog Willeborte reit in sîner schar, der lobs unfrie.
dem markis Walwerune jach man dô vürsten pflichte.
des muot was solcher lune, daz er alle ritterschaft zu nihte
hete, wan dâ ein hurticlichez dringen
zebeiden siten umb in was . des sach man in nach wibe lone hie ringen.
Laibart, der grave kuene, unde Wigamur, der niht lazze,
der zageheit unversuene warens ie zem tode vint mit hazze
unde in genahte nie durch cheine vreisen.
dô wuochs ir prîs di hoehe alsô daz si des nieman zalt di weisen.
der Vranzois Liscande Renolten braht von Arle.
von Gerung man erkande Alborten unde dux Immebric de lamarle,
Tarnunc, der lântgrave ûz Komerzie,
Elbrat ûz Berbester, vor aller missewende wol der vrie.
wer wil die Vranzeise hie dringen mit gewalte,
mit hurte gegenreise? daz wil der hohe künec von Patrigalde
unde Huttiger, der sines vanen wartet.
des wurden hurticliche schilde mit tjosten venster wit verschartet.
von Semlidake der künec Cyronale
unde von Gordebake der vürste wert, herzog ûz Jorubale,
unde Herebrant, der grave ûz Turmisolde,
unde hoher vürsten viere sant in Treparun von Affridolde.
hie kumt der von Yberne mit manegem werden Schotten,
di Vridebranden gerne dienesthaft dô wâren mit ir rotten
unde dem künec Schiltunc, sînem swehere.
di zwene sunder êre spotlich beschriet selten het der hehere.
der künec von Ascanje reit bî Vridebranden.
eine tjoste wit der plânje mit sprizen wart bedakt von sinen handen.
unde herzoge Lidebunt von Lidamuore
unde der ûz Proventze bekanden manege ritterliche vuore.
mit disen kunigen allen beliben vürsten wunder.
der prîs niht touk gevallen, der wirt ouch keiner niht genant besunder.
doch sol nieman gerne sin wirde krenken.
di gepriseten lobt man lebende unde muez ir halt nach tode wol gedenken.
der vürste ûz Adriane der Schotten künec wol erte
mit tjosten sunder wane, unde swa man ander ritterschefte gerte,
dâ kunder sich vil selten an versumen.
swaz vürsten lop unerte, daz muost im vluhticlich die straze rumen.
nû huete wol, gelucke, der werden al mit alle,
daz in der selden stucke in disem turnei hie an lop gevalle!
wer mohte di besten danne besunder kiesen?
swer ritterschaft di lenge spilt, der muoz gewinnen unde verliesen.
sus laze wir hie walten daz heil mit dem unheile.
ich muest ê zît veralten unde wurde an vröuden selten wol der geile,
ob ich si gar von herzen wer der klagende,
unde mak sin doch niht lazen, ich si den edeln, werden gunst der tragende.
wer kumt ûf daz gevilde gen dem von Iberne?
der von den bluomen wilde, Ekunat, der sam der morgen sterne
gelutert was vor allem valschem meine.
des was Klauditte jehende an der strang . der kom ouch dâ niht eine
der vürsten ûz Kanadie unde graven ûz Berbester.
der zageheit sunder krie wâren si gen rehter manheit vester,
dann die manik ander künec vuorte.
Klauditten rich zimierde Ekunat gen rehter manheit ruorte.
der herzog Garvilune, ein vürste ûz Terrimare,
der blânke, niht der brune . der wibe haz vermeit in gar mit vare.
er hete sunder hazzen gar ir hulde,
sin herze nie geruorte alsolcher sit, der wîp ungruoz verschulde.
Johan ûz Povermunde, purcgrave der herte,
unde der ouch vil wol kunde in gedrange ritterlich geverte,
Amsor, der marke hêrre von Prurine,
des tjoste vaelten selten . die er beruorte, di muosten dulden pine.
der werde von Navarre mit rîcheit groz der koste,
snellichen sunder harre pflac er unde al di sine gegentjoste,
die man zekrache di virre horte brasten
ûf den ûz Lalânder . man sach si beidenthalben wenich rasten.
der künec Blisibole von Jerepars, der vreche,
unde der von Gergidole, Jermidantz, die vürsten keiner zeche
nie mit unpris halben trunc enpfiengen.
des jach man ouch Joranden unde Jesoral, daz siz nach er begiengen.
erwachsen was von kinde an in der prîs mit staete,
der werdicheit gesinde gap in ie mit triwen solche raete.
des wart unwerdicheit an in geveiget.
gen Leheline wartz von in mit tjosten lobelichen wol erzeiget.
daz wart in wol vergolten, ob er des noch gedahte,
daz er als unbescholten von kinde ie groz manheit vollebrahte.
er hetz erzeigt in allen ritterscheften
an Gamuret unde talfin, die widerstuonden wol den sinen kreften.
der vürste Pliplorie von Jorapant, der klare,
den zeiner vesperie Orilus, der vürste, betwank vurware,
unde ander vürsten mer, di ellen truogen,
di wol ritterlichen zallen ziten unpris undersluogen,
Gayles unde Galifrole ( di heten kunst unde ellen)
unde der von Tantinole wolten sich an werdicheit gesellen
durch wibe lon, des si mit triwen gerten.
dest war, daz wer unfuoge, ob si beliben des di ungewerten.
Irot von Roisabinse, der sprangte ouch an dem ringe.
ich wene, ûz einem vlinse mocht man sanfter howen prises linge
danne ab im unde den, di er dâ vuorte.
si muosten striten dicke umb den kranz, als man den dâ beruorte.
dem vürsten Salvidantze sin vane bot di lere
alhie ûf Vloritschanze, war er solde nemen hin di kere.
des herzentuom, daz hiez man Ypodone.
der kunde nie vergezzen, er wurbe umb der werden minne lone.
über se vil verre ein vürste Vrebalise,
Bonavin Alterre hiez sin vurstentuom . er het di wise,
daz sine schenken wol durch nôt bevilte
der naepfe groz unde swaere . daz was des lândes schult unde sîner milte.
ob er icht ellens pflege? ja vurwar, mit êren.
wer waere, der daz verlege, swa man vor alsô maneger vrouwen meren
sol werdicheit zir aller angesihte?
ob mir dâ misselunge, ich het mich selben iemer mer zu nihte.
ein grave was vil rîche, sin mark hiez Labrinunze,
der ie vil ritterliche warp . daz wart wol schin an maneger druntze,
die er den voglin kunde wol gesellen
mit vluder gen der hoehe . di schanz ûf ritterspil kund man im zellen.
wer kumt gen im ze ringe mit rîcheit maneger ziere?
vil vürsten jungelinge . ir hêrre was ein künec zu Pelrapiere,
Kardiez, der sunnen blicke widerstozen
tete an Kundwiramurse unde Anfortas . dem kunde niht genozen
di dâ was sin swester, ein bluome der menschen bilde.
si zwei in einer wester wâren erzogen . daz zepruefen wilde
ist ûf erde menschen ie gemezzen.
geschickede, varwe, tugende, des het der wunsch an beiden niht vergezzen.
wie vert nû hie der junge der jare unde ouch der krefte?
sin schilt alrerst von sprunge vert in sîner niwen ritterschefte,
der vierstunt zwelfer einer was sin jugende.
der voget ûz Britanje des wolde niht geraten durch sin tugende.
wolt er nû dienen vrouwen? daz was vil gar unnoete.
anders niht wan schowen gerten sie der blenke bî der roete.
gen der roete blenke was enzundet
als di sunne ûf snewe im jenner . blick sô klar wart nie gekundet.
ein vürste ûz Barbasone, Ackaron, der geflorte.
vil maneges rîches krone der tugende halp zu sînem lib gehorte.
des selben giht von Graharz Gurnomanze:
 <solt ieman tugende chronen, sô truege er tugend bluomen zeinem kranze .>
unde Gentaflors, ein bluome der werden diet ze duete.
nach tugend lebens ruome wurden nie getouft sô werde luete,
die schilt bedecken solt mit ritters orden.
owe der werden vruhte, di solich lop nach tode noch kan horden!
Gurnomantz der wise, von zageheite verre gescheiden,
vil hurticlich zu prise kund er den luft mit speres drumen kleiden
alsam der meie di bluomen mit der bluede
den kinden mer zelere dann durch wibe lon . des was er muede.
ob der von Lirivone den turney welle miden?
nein, er kom mit done . man sach dâ niwe schilde hohe riden
unde di helm ûf houbet hoher rucken
unde ruofen lute: < spera, sper!> der horte man hie manic tusent brucken.
dem kunige Tschirmelle was man wirde gebende.
sin lop dô hal sô helle an milte unde was sô kuniclichen lebende.
ritters tat, die kund er selten vliehen,
swaz sich den êren virret, dâ muoste man in sehen ie den schiehen.
Mirabel, sin bruoder, der künec von Avendrone,
des wirde kleides muoder het gelichen snit als der von Lirivone.
sich kleident brueder noch etwenne geliche.
swer dise kleider koufte, ir gult ein elle wol ein kunichrîche.
der vürste Marbisine, des herzentuom Gralânde
heizet . di wirde sine was alsô groz, swa man den helt erkande,
sô gerte sin lop der volge mit den wâren.
ich wolt ouch noch versmehen lop, des man mit triegen kunde varen.
der künec von Syrie, gen Tschirmel geflorieret
kom der valsches vrie, der ouch zelob der minne was gezieret,
daz ez mit wirde sin amien kronte.
daz wîp durch mannes wirde sich vlizen kan sô maneger zierde geschonte.
Perhtuleis von Silerete was mit dem von Sirie,
der vürsten namen hete unde herzentuom mit maneger storie.
er hete daz lânt von Joram zelehene.
vurstenlicher dienste was er im gehoerich sunder vlehene,
unde dannoch vürsten ander von Sirie ûz dem lânde.
diu aventiur bekander niht alsô, daz si mirs ie genande.
wurben die nach werder wibe hulde?
hât si daz niht vervangen, daz siht man noch . des hât unheil die schulde.
der künec von Burgoneise den vorsprunc het gewunnen,
er vuorte helde kurteise, an werdem, hohem prise wol versunnen.
des muosten die von Tenemark mit witzen
die stegereife sterken unde vur sich haben, ob si wolden sitzen.
der vürste ûz Johareine unde Aliart ûz Vlânder,
di riten doch niht eine . ob ir wapenroke salomander
weren? nein, diu kost was in zu tiure
unde halt ze rome dem keiser, wan ez wurme wurkent in dem viure.
dem Teneman zu prise die selben dô wol wurben.
von Westval der wise unde der von Aspigowe niht verdurben
an werdicheit bî guoter ritterschefte.
des hant di lânt noch êre, dâ man pfligt solcher kurzewil mit krefte.
daz wart dâ wol erzeiget mit koste ûf ir reise.
alsus dô wart geneiget ûz dem satel vil der Burgoneise.
sich dorfte cheiner dunken êren bloze,
wan darbter dô die bluomen mit valle, ich wen, des het er vil genoze.
est wunderbaere sache, der ez hie pruefet rechte:
sit man er mit ungemache dienen muoz, sô wirt hie krump daz slechte.
sol ungemach mit vallen êre vliesen,
sô wolt ich gern gesitzen, solt ich darumbe wirde unde êre kiesen.
sol schade mit schanden pflichte hân zwivalt ze unheile?
daz ritterlich gerichte solde niht zerehte volgen der urteile,
ob ieman gelucke an ritterschaft kan wenken.
der ez durch lop versuochet unde durch di wîp, den sullen velle niht krenken.
ez zimt ouch wibes guete unde kroenet vil ir êren,
daz si niht widermuete zehazze tragen dem, der wol gemeren
ir wirde kan mit andern guoten dingen.
waz mac er des, unde wil im in werdem dienste niht ritterlich gelingen?
gelingen unde misselingen was hie zu beiden siten.
der selbe don sin klingen durch nieman liez über al den plân sô witen.
geluckes rat hie pflac ot vil unmuoze,
iedoch di ungesigenden suln ungescheiden sin von wibe gruoze.
hie mit ich nieman lere an ritterschefte lazzen.
ich prise manheit mere . die zageheit sol man von rehte hazzen.
swer menlich sunder vluht mit wer gebaret,
wirt er mit schaden vunden, er ist iedoch an êren unervaret.
sus lac ir spil gezweiet über al den plân ze ringe.
mit zimieren über meiet wâren alle die hohen sunderlinge.
unde ob die hoehsten dienst dâ geben kunden
durch werder wibe minne, si truogenz dester minner hin mit sunden.
daz selbe wart man sehende an dem vürsten werde
Cidegast was man ie jehende, daz er hoher êren ie begerde.
des wart ouch im gelont von hoher minne.
ob Orgelus die truege? ja vurware, mich triegen danne mîn sinne!
er vürsten selbe dritte, als ob si vliegen kunden,
sprankten über mitte . dô wurden si wol ûf dem ringe vunden
gen Aspinel, der ouch dâ kom gedriet
mit zweien kunigen rîchen . der selbe was ein vürste hoch gefriet.
Gwellius Lischoye, ein vürst ûz Goverzine,
unde Vlorant Turkoye . ir tjost durch wibe dienest lerte pine
bî dem vürsten wert ûz Logroíse.
di kunden sper verswenden alsam di sunne den rifen an dem rise.
daz spil gelicher schantze sach man dô widerbieten
von künec Edolântze, der sich vil hoher wirde kunde nieten,
unde Tandreas . di wâren kunige here.
Aspinel ze liebe si wâren bî, zu keinem rehte mere.
di wurden dô niht sparnde den walt mit rîcher tjoste
unde wâren ouch anders varnde mit sô grozer schoenheit speher koste,
daz si der walt vil kleine kund erbarmen.
si rerten sper ûz handen, ûz helmen schirb unde schilde von den armen.
der vürste ûz Brabande zu sînem sweher horte,
Hardiez, den man bekande den künec von Aschone, der ie storte
gedrenge, swa man ritterschaft solt ueben.
di kunden mit druntzunen den schaten vor der sunne wol betrueben.
ob ritterschaft verdrieze den vürsten Lamekinen
durch daz sich Alieze gen im kunde magetlichen pinen,
die im der künec Hardiez vur magt was gebende,
Kayleten kebse? durch daz warens in hazze gen im lebende,
swie si vor Kamfoleise Gamuret versuonde,
doch heten si ir reise aber dar gemezzen, daz si tuonde
darumbe heten willen solcher taete,
di diu von dem grale, Titurelles kint, zu klagen hete.
daz was diu edel reine Richaude, ein tugende bluome.
diu wart vor disem meine vil wol behuot mit ritterlichem ruome.
daz tete der vürste von Saxonje terre.
di gaben im ze tuone, daz im alle rache was zu verre.
ûz During unde ûz Hessen, ûz Liutsitz, der marke,
komen, die wol wessen, waz ritterliche tat hiez, diu starke,
unde Parabel, ein vürste ûz Brunswige.
der warp nach wibe gruezen, daz noch ir gruoz darumb den vürsten nige.
waz dann? unde sint benennet die schar unde al di hoesten,
sô sint noch unbekennet di sich sô hoher wirde kunnen troesten,
daz si zem besten sint die ûz erwelten
an ritterschaft, an kreften unde ouch gen hoher manheit di gezelten.
swer tjoste val was dolnde alda gen uberkrefte,
mocht er sich des erholnde sin, sô pflac er aber ritterschefte.
sicherheit behielt er unbetwungen.
von dem wart anderweide nach prise oder nach vluste mê gerungen.
Utpandragun der alte was ritterschaft entwesende,
den ê mit tjoste valte vor Kamvoleis, dô er was bluomen lesende,
der künec von Arragun . daz wart verpfendet
von Artus, dem starken . er wart unsanft alda zer erde gesendet.
den zuckten dô die sine helflichen wider schiere.
ob liehter bluomen schine bî im iht was? ich wene, diu rich zimiere
huop vil liht ein striten mit den bluomen.
ob in daz kuntewirde, iedoch sô was ez sunder hohez ruomen.
man unde ors uberflucket was gar mit turteltuben.
vil hurticlich gedrucket von dem ein tjoste wart . di lerte kluben
den künec von Partigalen ab der erden,
den stolzen unde den vrechen . daz geschach durch Orgeluse, die werden.
 <
Vloriamor>, der krie wart dâ niht vergezzen.
der klare, valscheit vrie Anfortes vil kume was gesezzen,
wan si mit snelheit komen krefticlichen.
dô was kein ander schanze, ez muost ir einer ûz dem satel wichen.
wie vil der Britoneise vor den Arragunen vielen,
von tjoste gegenreise? ich wen, sie nieman vuert in zweien kielen
über se zer wilden montanie.
si belibent unbenennet mit hulden, all, die vielen ûf der plânie.
der künec von Johaneise unde Poidewin der kuene,
di zwen vor Kanvoleise sper versaeten wunder ûf der gruene.
der selben kunst si hie nû niht vergazen:
ir beider orse ein tjoste lerte, dazs ûf di hehsen nidersazen.
si muosten ouch erbeizen der stegereif untretende.
di minne unminne heizen mohte wol, sit si alsus ist wetende
in ernest unde in schimpf sô hertez kriegen,
daz lîp, guot, êre kan swenden unde kan an saelicheit die sele triegen.
diu rede wol beliben solt bî disen maeren.
swer aber daz reht wil schriben, der sol daz ringe wegen bî dem sweren
unde daz swere wider gen dem ringen,
dâ bî daz weger kiesen, sô kan im hie noch dort niht misselingen.
diu minne mak wol minne heizen sunder hazzen,
diu wirbet nach gewinne, der lîp unde sele kan mit selden vazzen.
 <se, waz sol in turnei dise predige?
wir gen nach kurzewile . her Wolfram saget, daz truren von uns ledige!>
swer nû in vröuden rîche di lenge wil beliben,
der muoz ot sicherliche die valschen minne gar ûz herzen triben
unde mit der wâren minne got erkennen,
der ewig vröud umb minne git . di valsche minn kan ewik vröud entrennen.
alsam di valsche minne unminne git vil strenge,
rehte in dem selben sinne git ouch kurzewile dicke lenge.
 <mach uns di wile kurz, diu ist sô lenge!>
des ist der tôt ein meister, unde wart ûf erde nie niht alsô strenge.
mit kunst der tivel machet daz sueze leider bitter,
swenn uns daz herze lachet am anevang, am end unde an der mitter.
swenne man seit von valschlicher minne,
sô sag von minne der wâren unde ouch von got, sô slihtet er di sinne.
aller seld uns irret ein dink vor allen dingen:
swaz gotes huld uns virret, daz kan die valsche minne alein uns bringen,
wan swaz der mensche minnet groz unde kleine
den gotes hulden widere, daz ist ot niht wan valscher minne meine.
der hoehst geb uns di minne, di Abraham erkande,
dô er in rechtem sinne an sînem lieben kind des todes ernande.
des wolt in got zeim opfer niht verdriezen,
darumb er sin geslehte merte mer denne zal des meres griezen.
unde liez im doch gesundez kint dô wider lebende.
wol uns des rîchen vundes, den uns durch minne, di wâren, got ist gebende!
swer sich durch valsche minne got enthuldet,
der hab sich an di wâren, sô wirt sin schuld vor got vil gar entschuldet.
dise rede geliche habt in solcher achte:
der huete in vröuden rîche ist, der hât vil lihte maneger slahte
herzeleit unde dâ zuo truren morgen.
in leide hab gedingen, in vröuden sol man kumftic leit besorgen!
des selben ouch hie vorchten di menlich under schilde
ritterlichen worchten mit kuenheit, der si wenic dâ bevilde.
sorge ziert unde ist ein schilt der êren,
sorge leret ellen vil mê danne zegelichez widerkeren.
swer sin êre besorget, der wil ir klein verliesen.
dem libe er lutzel borget, swa man zeprise ritterschaft sol kiesen.
di milte lert ouch guete borgen selten.
di rede wer zelenge, nû hoeret, welche tjost mit valle gelten:
Yweins sun Vriene unde der vürste Piantze,
vil ritterlich die zwene tjostierten sô, daz einer Vloritschanze,
den plân, mit valle von dem orse gruozte.
Vrienes tjoste seit im schach . des weiz ich niht, ob er den sint iht buozte.
man sach von Segremorse mit ellen tjoste ramen.
enthalden klein dem orse wolt er nie . des gelac er ûf dem samen
von dem ûz Ascalun, ein künec vermezzen.
ein rîter kom mit hurte, vor dem was mîn her Keie nach gesezzen.
doch het er ritterliche den tak alda geturet
mit maneger tjoste rîche . ob er unde Segremorse wern vermuret
vor ritterschefte, swa man di sold ueben?
brechent si niht oben ûz, ich wen des, daz si unden durch ê grueben.
man sach ie doch gelingen vil ritterlich in beiden,
sô daz si vlugelingen vil manegen ûz dem satel kunden scheiden.
swer si durch hazzen prises wil verzihen,
swie selten man ez prise, si kunden doch wol gelten unde entlihen.
wie wurben di von Spange gen dem von Iserterre?
wite ponder lânge ir tjoste maz . des wart gelucke verre
dem kunige ellens rich von Ypotente.
Gatschier von Normandie schupfte man, daz er zer erden lente
wol zehene sunder vale tjoste hurticlichen.
aller meister gemale mohten zwene rîter niht gelichen,
Kaylet unde dem von Brandigane,
dô si di sper zebrachen . nû gestuont ir prîs in gelichem wane.
den vrechen unde den stoltzen Gippones dô valte,
ich meine, Karifoltzen, Beakunt . ouch reit dâ mit gewalte,
des Galograndes wart dô nider ligende.
mit tjost markgrave Palmesin wart dem graven Narant an gesigende.
ir aller tjoste pruefen ist sunder mir zerunnen.
di lagen under huefen, die kroirer niht verswigen kunnen.
die aventiure mac sin wol betragen.
di machte mirs niht kunde, dô mocht ouch ich darumbe niht gefragen.
swie vil der künec Marke Tristramen dâ behuote,
daz Morholt, der starke, im icht taete, sô swal in sînem muote
ritters tat zevruo mit kindes krefte.
er reit gen Morholde: ûf ein ander brachen si vier schefte.
val unde vallen sunder duht an disem kinde
manegen rîter wunder, daz er vor sîner tjoste dô sô swinde
mocht geherten alsô lobeliche.
Marke wart vil leide, dô erz vernam, er reit mit tjoste rîche
gen dem von Irlânde . er vorht des jungen sere,
der in dâ oheim nande, er geseh in lebnde niemer mere.
gen Morholde kund er sich vergahen.
er warf in schaftes lenge, Marx gelac ein teil der erd zu nahen.
vil gerne daz gerochen het der sueze, junge.
vil manic sper zebrochen wart von dirre missehandelunge:
Riwalekund stach Joret von dem walde.
des was er im zehohe . wer lert in, daz er hohe kunige valde?
Poydekunjunz le roie von kinde was mit tjoste
erwahsen gar . mit schoie was sin rich zimierde hoher koste.
den nam der Grahardois zen helme snueren,
daz er wol zweier schefte hinderm ors den anger muoste rueren.
Meliakanz der ander, den ouch daz ors niht lânge
vor Tschinotulânder getragen mocht . in hellem dones klânge
horte man den helme mit dem schilde.
der vlok dâ hin mit schirben, dô viel der künec verre ûf daz gevilde.
dem vürsten Maranglieze wart von dem talfine
gebettet ûf dem grieze . ob er entslief, im solt iedoch von pine
dô hân getroumet aller senfte sunder.
unde werder graven viere valt er dô unde ander rîter wunder.
der Grahardois gedahte bescheidenlicher dinge:
 <unde werens in der ahte, ich valt ir hie genuoc an disem ringe .>
kleine sper hiez im der edel bieten.
gefueger ritterschefte wolt er sich geselleclichen nieten.
iedoch sô was der sinen gevallen eteslicher.
dô hiez er lazen schinen, ob si gebaren kunden ellens rîcher.
herzog Astor Turkeltals enborte,
er warf in ûf di molten, als ob er zuo dem satel nie gehorte.
der burkrave Affridantze den vürsten rechen kunde.
Astorn mit einer lântze er hinders orse warf . ob man in vunde?
ja, wol ellen tief in einer molte!
dô wart erzeiget triwe von den sinen, die er gerne dolte.
die kroierer machte rîche sîner drunzen swanken,
die er sô hurticliche brach durch schilde mit den vanen blânken.
mit golde rîcher schrift kroenlin guldine,
der wurden dâ zebrochen lihte hundert von dem talfine.
wiez di suezen, klaren dô schuofen in ir jugende?
dô kunden si gebaren, daz man darumbe noch di ritters tugende
zelobne hât mit alsô junger wise,
ich mein von Norwaege diu Lotes kint, gelich dem wunschelrise.
ir rîche zimierde von kunstrîchem sinne,
wiplicher triwen zierde, wan si in gab ein wîp durch sippe minne.
di minne enpfie Ginover von Artuse,
di kint sîner swester enpfiengens von der küneginne kluse.
wie vil si sper verswanden? des giht di aventiure.
wol ir jungen handen, daz si an prîs erwurben hohe stiure!
der wuochs von tag zetag ie hoher nemende,
sô daz mich noch an vürsten wer alsolcher wirde wol gezemende.
der künec Kingrisine von Ascalun, der geherte,
mit rîcher zierde sine reit, sô daz'z' noch ritters namen erte.
ob si in sîner kondewier beschowet
wurden sus gebluemet, des wurde ouch noch di minne wol gefrowet.
Lot was ouch sô wegende an kuniclichen êren
unde solcher rîcheit pflegende, daz er di hohen wirde kunde meren,
di man ze velde an koste haben solde:
wapenrok, zimierde was von gesteine durch luehtik unde von golde.
zwei ors vil witer sprungen, mit sporen dar getwungen,
wan dâ von prise drungen di tjost, dô helm von schiltes orte klungen
unde sper mit drunzen gen den luften draeten,
dar under sprizen kleine sam von einer meisen veder waeten.
dâ mit wart ouch gesetzet sunder kuniges stuole:
an wirde ein teil geletzet lak Kingrisin in tiefer molten pfuole.
erhaben wart er von den sinen schone.
Kingrimursel enwas dâ niht . des beleip nv Lot gar vri vor geltes lone.
man sach Teanglisen gen dem von Kahevieze
werben als di wisen, des er an wirde was in dem genieze.
man sach in gar vor sîner tjost den schiehen,
doch het er manlich ellen . zeritterschaft kund in gelucke vliehen.
als blicke schoz der strale kan truebe wolken spalten,
als sach man zallem male den rîter rot der liehten blicke walten
her unde dar . die dicke macht er dunne.
in luter varwe roete er dô reit unde luht, als ob er brunne.
der künec von Senigerse von sîner tjost was ligende
alsam ein widen perse, an ritterlichem prise ungesigende.
Laudulân unde Samebron, di beide,
unde der vürste Ledibrot, mit den von Ither wart bestreut di heide.
von Talimon der junge sach ungerne vellen
sine vürsten sô mit sprunge . er wolt ot sich der werdicheit gesellen:
Valgaruntz, des ors entluot der werde.
was ez geladen swere? des wart im buoz, der soum lac ûf der erde.
sin schade was im ande . ob er den het gerochen
mit tjoste vallens pfande, ez wer sin werder prîs vil klein gebrochen.
sin tjost begunder aber dô versuochen:
künec Orpries von Itolac, der muoste sunder matraz ligens ruochen.
Kolleval von Leter, des tjoste wâren scherfe.
doch an der bluomen bleter lac er mit aller der zimier gezerve.
Karforas, der vürst ûz Treparune,
wer vil liht gesezzen . dô was der man in abenemender lune.
Ascolon, der starke, tjostieren wol getorste.
sin prîs in êren sarke lac alsô, ob er in einem vorste
wer von spern, der muost im doch zurinnen.
Erek vil li rois de Lak liez im prîs niht gerne an gewinnen,
der mîner vrouwen Jescuten bruoder was von arte,
der klaren unde der truten . ich wen, sin menlich ellen dô bewarte,
daz si unde Enite beliben unleidic
von sîner tjoste valle . ez wart Laudine alein von vröuden scheidic.
die zagheit ie vertriben mit tjoste von in kunden,
iedoch dô muost beliben der ein an prise, der ander uberwunden
wart, Ascolon . des satelbogen stelle
sich über di goffen zarte . hinderm ors gestuont er an gevelle.
ein ander ors mit ile was man im dar zogende.
an der selben wile was er gen dem ûz Karnant der progende.
der wolde ritterlichez reht bedenken,
er reit gen im niht mere, vur daz er in an prise kunde krenken.
Ascolon dô valte der andern rîter wunder
unde vürsten mit gewalte . dô leit ouch Erek sin gebot dar under,
daz vil lihte gahens galt wol viere.
Enite was niht sparnde, man erkante in wite bî der zimiere.
nû sach man'n' in gedrenge durch willen werder vrouwen.
der wite unde ouch der lenge bedorfte wol sin ponder, den man schowen
ze velde mocht in kuniclicher wirde.
den hiezen si Liscande, der Vrantzois künec . nach lobe stuont sin girde.
geflort vil kuniclichen, durch minne hoch gebluemet
sach man den werden, rîchen prîs erwerben, des er wart geruemet
mit tjosten lobelichen sunder vale
gen einem künec zelobene von Semlidak, geheizen Zironale.
Liscandus den beruorte mit einer banier rîche.
der helme von im snuorte wol schaftes lânk, gevieret lobeliche.
ich wene ouch, daz er selbe niht gesaeze.
daz ors mit laerem satel lief . ich enweiz, ob ez sin hie vergaeze!
der von Patrigalde nach prîs ie het geworben.
der wil ouch mit gewalde hie nach wirde werben unverdorben.
dem Vranzoiser wolt er bieten tjoste.
sin sarwe lieht, di blânke, gewan dâ von der erde mal nach roste.
vürsten unde rîter dannoch er dâ latzte,
der sueze, niht der bitter . in werdem prîs er sich dô hoher satzte.
mit einer tjoste Huttiger nû zilte:
der werde künec von Arle bedecket ûf der gruene lac mit schilte.
man solt ouch Vridebranden, aller Schotten hêrren,
an prise den bekanden machen hie die nehe unde ouch die verren.
daz het erworben vor sin maenlich ellen.
er wil nû erste werben, des man in sol gen niwem lobe zellen.
ein tjoste wart geschicket von zweien helden klaren,
mit hurt aldar gezwicket . ze alt noch zejunc, si beide in solchen jaren,
di sich gen lob zem hoehsten kunnen vuegen.
man jach, daz rîter zwene nie ors sô ritterlich zesamne truegen.
zwelfe was der tjoste, die sus von in ergiengen.
in êren rîcher koste si beide wâren, dâ von si beviengen
den kriec sô vesticlichen gar unwendic
unde wurden gar gescheiden, daz si niht an ir êren wurden pfendic.
dô ditz herte kriegen mit noeten wart gescheiden,
dô sach man sunder triegen die ritterschaft alrerst den luft nû kleiden.
Terrimant den künec von Gascanje
mit einer tjoste valte . hin lief der vole, der man lac ûf der plânje.
gedienet werden vrouwen wart über alz gevilde.
mit tjosten gar durchhowen wâren venster wit di liehten schilde
Lehelinen unde dem ûz Navarre.
ritterlicher tjoste wart nie gesehn in Strubinger pfarre.
Belisibol, der raeze, einen vürsten het erraten.
man jach, daz er geseze hinderm ors, dâ vor di bluemen haten
liehten blik erzeiget ûf der heide
ze vröudenrîcher schowe, dâ saz der künec Belisibol mit leide.
die tjoste Pliplorie vil ritterliche riten
kund, der valsches vrie, durch daz der künec sin dô niht erbiten
vurbaz in dem satel mohte lânger.
der dâ in Lorepare die krone truoc, der lac hie ûf dem anger.
von Roisabins Irote, dem jach man êren prise.
der sicherheit benote er vil manegen bî dem edeln rise,
dem man werdicheite dâ was gebende.
swer sin zu einem kranze erstreit, der was an wirde hohe lebende.
rîter unverzagete sach man des vil versuochen.
di werde minne jagete, di muosten alle tschumfentiur geruochen
von Irot unde ouch von Gramoflânze,
di sich dâ kondewieren in wibe dienste wolten mit dem kranze.
daz niht zen hochgeziten was Gramoflânz, der klare,
daz kom von tjoste riten, di er mit Cidegast in grozer vare
reit . dô wart ouch Gramoflântz geletzet
mit einer wunden starke, unde kom doch von dem orse niht gesetzet.
wie daz gerochen wurde, diu maere waeren ze lenge,
unde wie der jamers burde mit Orgelusen manic rîter strenge
tragen muost zegrozem unheile.
ir minne manegen valte, der niemer mer an vröuden wart der geile.
nû was ouch Gramoflântze vor allem leide daz groeste,
daz er ûf Vloritschantze an maneger vröuden was der ungetroeste.
daz leit begunde in sînem herzen grozen,
biz daz er Zidegasten gesatzte sit an lebene den blozen.
sô hoeret, wie nû varende Irot was, der alte,
der ie was unsparnde tjoste vil, dâ mit man rîter valte.
daz selbe wart nû hie von im erziuget
mit ritterschaft der werden, ist, daz di aventiure mich niht triuget.
der von Pelrapiere, der klare unde ouch der junge,
glich einem wilden tiere reit er ein ors, daz balde dar mit sprunge
in truoc gen dem ûz Roisabins, dem alten,
der werdicheit, die grozen, an ritterschefte het biz dar behalten.
von dirre werden jugende sach man in dô geletzet.
di kaste voller tugende, diu wart dâ von in vröude hoch gesetzet,
di sin muoter bar, unde al di werden
ir beider liehte varwe zesehene vur blik des meien gerden.
der vürste Salvidantze, des lânt hiez Permidone,
der viel von Gornomantze . ob in des twunge werder minne lone?
nein ez niht, er wold ot wirde meren,
di er von kind inz alter braht werdiclich mit vurstlichen êren.
sich kan gelucke veltzen vil oft in ungelucke.
hie mit sach man'n' weltzen ûz dem satel . ich wene, man hie drucke
den von Avendron mit einer tjoste.
di braht der von Sirie, Joran, dar mit ordenlicher choste.
der werde von Sirie, wie manegen er dô valte,
des bin ich der vrie . man seite mir, si vielen ungezalte
von sîner hant . doch het er sin niht êre,
wan'z' taten edel steine: die liste sint niht rehter manheit lere.
ich wold noch baz verkiesen hort von silber unde golde,
ob ich ez verliesen von dieben mit dieplichen secken solde,
dann ob ich prîs verlur an ritterschefte
von einem kranken diebe, der mir di stele mit listen valscher krefte.
Tschirmel dô niht lânge den bruoder ungerochen
liez, wan ûf der plânge wurden vürsten zwen von im gestochen
unde ander rîter, graven, vürsten genoze.
er lie daz schinen mit ellen, daz er bejagte dicke wirde groze.
die Burgoneis unde Tenne gein ander ûf der heide.
von ir tjoste widermenne geschach etlicher amien herzenleide
an ir amise, ob si den sach geneiget
von orse zuo der erden . het si nû triwe, daz wart dâ wol erzeiget.
der vürste von Johereine unde der von Aspigande,
der unpris was vil kleine, den si bejagten ie in deheinem lânde.
wie nû sô der helde prîs geriete?
Johereinen vallen tete der selden hulde widerbiete.
vürsten drie gesellet, von arte hoch kurteise,
ir gegenhurt gestellet wart in gelich wegnder tjoste reise:
von Logrois unde der von Kowerzine
unde Turkoyte Vlorante, der tjost ie kunden helde leren pine.
dâ wider Aspinelle was man des wol jehende,
von sîner hende snelle gaben krach diu sper, als ob man sehende
wer ein hus von starkem wald in viure.
Edolânz unde Tandreas, der lop erwarp die selben aventiure.
waz si der sper verswanden? die sint gar ungezellet.
die sehse mit ir handen gein ander, unde wart einer niht gevellet.
iedoch sô wart ir hurticlichez riten
von maneger werden vrouwen sit gepruefet in manegen lânden witen.
vil dicke wart versuochet, der disen, den der ander.
geluck het si beruochet . Cidegast Edolântzen, den bekander,
daz sin prîs nie hinder sich gedrungen
wart gen einer perle . disen ruof gab man dem klaren, jungen.
si triben dar mit hurten niht sunder nitlich vare.
ir beider ors engurten zwei sper vil groz unde zaech von varwe klare.
schurzingel brachen gar unde ouch vurbuege.
si bestuonden ûf dem melme beide, sam si nie ors aldar getruege.
ein spil erwert, gestanden was under in âne vliesen.
von disen zwein wiganden mohte nieman sô geliche kiesen
kunige zwen unde werder vürsten viere:
si heten wol verdienet, ob in di wîp gaeben rich zimiere.
der vürste von Brubanje mit sîner geselleschefte,
di drungen ûf der plânje manegen ûz dem satel mit ir krefte,
unde Hardiez, der künec von Ascone.
Duringen unde die Sahsen buten in dâ gegenhurt zelone.
den tragen, disen leiten sach man di gevalten.
über al den plân sô breiten pflac man der unmuoze . die ungezalten
belibent si von mir besunder alle,
di den sic bejagten unde di den sic verluren dâ mit valle.
die schar sint wol bekennet unde al ir kapitane.
mit tjosten was zetrennet vil der liehten schilde ûf der plâne,
unde wâren ouch der sper über al gefriet.
der was daz velt bedecket, sam al di wochen drunzen wern gesniet.
dô erste huop sich dringen, wer den unde den gevienge
mit slahen unde mit ringen . ob ieman tschumpfentiur mit tjost enpfienge,
sô was er sicherheit dâ niht zegebene.
ir vreche gir daz wande, in was mit ritterschaft sô nôt ze lebene.
durch manege schar der vrouwen wart dâ sô vil der tjoste,
wan kurlicher schowen wart nie dink von ritterlicher koste.
daz was nû alt . si wolden erste suochen
di starken unde di kranken, wer dâ sicherheite mueste ruochen.
daz velt von trunzen dache lac uberstreut sô dicke.
di ors mit ungemache dar ûf giengen . ob mans vurbaz schicke?
ja, daz kom von uberkraft gedrenges.
di jagten, dise wichen . dô wurden alle di schar nû eins gemenges.
der ê dô drizic wâren der wapenrocke sunder,
di sach man nû gebaren, daz iu volsagen nieman kan daz wunder,
wie der zogte, wie der widerstrebte,
wie den die sine beschutten . sus warp ie, der mit wirde gerne lebte.
hurta, welch gedrenge wart ûf der witen plânje!
wan daz iedoch di lenge luet unde ors von uberkraft lassanje
dâ enmohten niht turnieren mere.
die noch wielten krefte, die mohten wol erwerben lop unde êre.
di vröudebernde glitze, der zimier an gesihte,
swaz rîcheit, kunst unde witze dar ûf lak, daz wart nû gar ze nihte.
alsam der hagel walt unde vluor verschueret,
sus wart von helde handen verderbet manic zimier rich getueret.
die tambur unde busine unde heidenisch pfifen bliesen.
von des gedranges pine mohte man daz selbe wunder kiesen,
unde kroierer, wans kranc geriten wâren.
ob ich die klagnde waere, sô kunden si mîn wol mit spotte varen.
ich klag die werden diete, die zem schilte gehorten
unde die durch wibe miete in zedienste lazheit von in storten.
swaz den ie geschach unde noch geschehe,
ob ich daz niht klagete, ich wene, man mir unfuog drumbe jehe.
wie vert der ûz Graswalde, den si dâ nennent vürsten?
der tugende hoch gezalde wirbet durch di reinen mit getursten,
di dâ was sin vröude unde ouch sin truren.
si gab im lewen herze, daz im in noeten senfte was ein turen.
geruwet was dem jungen braht ein ors, daz beste.
alrerst dô wart gedrungen . hurticlich sin kraft noch uberleste
manegem gap mit tschumpfentiur in herte:
mit tjoste noch mit ringen was dâ nieman, der sich sin erwerte.
ûf dem helm di chrone unde daz schapel abe gesenket,
swer im daz unschone ruort, der wart an vröuden sô gekrenket,
daz er gen im vermeit sin nitlich gruezen.
des twank in herzenliebe, wan diu krone chom von der vil suezen.
diu was mit rîcheit swebende ob dem helme drier vinger.
vil ellens rîche lebende was der Grahardois unde wart im ringer
sin stolzer muot, sô daz der êren kaste
die suezen magt Sigunen die zimier niht ensehen liez in raste.
man sach si gar unmuezic im ûf dem helme wanken,
sô daz er vrouwen gruezic wart darumbe . sam di viures vanken
begunden tierlin unde voglin glesten,
dâ mit diu kron gezieret was, der man dâ rîcheit jach der besten.
swert, di doch niht scherfe sniten wan zu buelen,
geschutze noch gezerve sach man dâ, wan ettesliche kuelen.
daz was in dâ zefueren gar zenihte,
durch klâng mit done gebende unde durch swerte blicke der gesihte.
nû horte man di klingen, daz'z' zepruefen ist unkunde.
vil maneger storje dringen dâ giengen entwer sam di starken unde
ûf einem wilden se in Engellânde.
di schar verworren giengen, daz maneger dô der sinen niht bekande.
Anfortas betwungen dâ sicherheit was nemende
von dem starken jungen, der ir durch werden dienst wol was zemende,
der er tougenlichen dienen wolde
mit triwen âne wenken, ob im halt niemer lon dâ werden solde.
der den gral bevogete unde truoc alda die krone,
den werden künec zogete Kavelinen, der werdiclichen schone
bejagte werdicheit in sinen jaren.
der künec ûz Jorfileise gab sicherheit Anfortasen, dem klaren.
vil herticlichez kriegen wart gen dem adelare,
des milte nieman triegen kunde . dem reit maneger hie zevare,
der Artuse, dem werden, hohez prisen
vil gerne het genideret unde wolt dâ mit sich selben hohe wisen,
als der von Arragune unde der von Yberne.
wider den Britune wolten sie sich starke setzen gerne,
daz si der sicherheit in dâ betwungen
unde den ûz Graswalde . daz wart ein dink, dâ von nû swert erklungen.
der widerteil geraten dâ vor was tougenlichen.
dâ gein sie doch nû haten gewarnet sich als helde witze rîchen.
nû hoeret, wer dâ was ir widerteiles:
ich wen, si doch verkouften, swaz sie zu hazze gein in vuorten veiles.
von Arragun der eine unde der von Brandigane.
Morholt in solcher meine was ie in der ubermuete wane,
daz er die hoehsten alle wolt ertwingen,
den zins von ir lânden . des muost iedoch vil maneger nach im singen.
zwene kunige rîche het er an sich geneiget,
die Artuse dienstliche zu rehte heten hohe triwe erzeiget,
werden dienst durch mannes kraft zu lone,
wan si von Artuse truogen beide zepter unde krone.
iedoch die hohgezite Artus dâ mit wol erte
in allen lânden wite gesprochen sô, daz nieman hazzen cherte
gen dem andern umb deheine schulde.
unde swer den vride breche, der sold verliesen aller vürsten hulde.
durch daz dehein unwirde nieman wold erzeigen
Artus, wan ez sin girde begerte, daz man haz dâ solde veigen.
swaz ieman widers andern hulde worhte,
des wart di zît vergezzen unde mohte leben vri vor aller vorhte.
êre kan unprisen in vremder sache wilde.
alsô magnes daz isen an sich ziehen kan, gelichez bilde
merket hie ( êre sol doch nieman vliehen):
swer nach êren wirbet, der kan hazzen, niden an sich ziehen.
des muosten ouch hie liden die grozer êren wielten
hazzen unde niden, wan si von kindes jugende ir êre behielten
unde werdicheit, gefurriert wol mit prise.
des sol gelucke walten unde ouch daz reht in selden rîcher wise!
des widerteils ouch Marke was unde Kingrisine
unde Iter, der starke, unde der von Brubanje, Lamekine,
unde der künec Hardiez von Ascone
unde Vridebrant von Schotten unde alle, die dâ mit in truogen krone.
von Navarre der alte unde der von Roisabinse,
die wanden mit gewalte an sicherheit erwerben rîche zinse.
des selben wanden alle Burgoneise
unde der von Sirie . di Sachsen wâren ouch der widerreise.
alrerst was nû geteilet der turnei unde geschicket,
ûf rehten kriek geveilet . unz aber ieman werden prîs gestricket
in êren sak mit wirde wol beslozzen,
sagt mirz di aventiure, sô belib ouch ich der maere unverdrozzen.
dô was hie kapitane Arragun der widerparte,
durch daz er vor die plâne vallende maz unde nam des guote warte,
wa die sine wol zem besten legen,
ob inz sô ergienge, daz si als er vor Artus vallens pflegen!
gezoget unde geworget wart von manegem recken.
vil lutzel wart geborget, swer ez mit gelde mohte widerlecken.
swer geltes darbe het, der muost verpfenden
mit sicherheite leisten unde von dem kriege sigelos dô wenden.
der von Iserterre Visidol Jofreiten
begunde zogen alverre . der Grahardois den selben mit arbeiten
beschutt unde sluoc in ûf den helme sinen,
daz'z' viur begunde glesten . man sach ez verre über al den plân erschinen.
hie mit er in wol vueren in sin heimuot kunde
sunder strik den snueren . ich wen, daz er den helm von im bunde,
wer daz icht deheine vrist gelenget.
Kingrun kom gedrungen, vil liht het der in sicherheit getwenget?
Kingrun senetschalten unde Klamide, sin hêrren,
an kraft sus die gezalten, daz ietweder sehsen mohte werren,
die doch an manheit weren ungeswachet
 (daz virric lop di wite het in kraft unde ellen sus gemachet)-
die werdicheit errungen was schier an disen beiden.
des jach man dô dem jungen der sicherheit . si wâren ungescheiden
dem Grahardoise, die von Brandigane.
kus der ahzic meide was man im dô jehnde sunder wane.
er wilz noch baz erringen, daz man ez sunder kriegen
muge zer warheit bringen . ez hetenz anders sumlich vur ein triegen.
er wil des zwivels krumbe machen slehte,
im sol der prîs gevallen vor al der diet . des truwe ich sînem rechte.
der von Irlânde hete risen sterke.
die virre man in erkande, sô daz er beide lânt unde ouch gemerke
betwank mit kraft . die mocht er wol erzeigen:
kunige, vürsten, graven het er an sich ertwungen vil vur eigen.
der kumt nû her gedrungen, doch wart umb in ein wite,
daz swert ûf im erklungen, als ob ez wer in toetlichem strite.
er wolte sich ergetzen tjoste valles,
des er dô hete pflihte, dô er mit den vierzigen spilte balles.
von stoze in hurte pine zwei orse stark unde draete
in grozem, lutem grine gaben schrie . daz viur vil hohe waete
ûz den helmen von den swertes ecken.
ir kraft lie sich niht bergen, wan si begundens ûz zu liehte lecken.
der orse niht vergezzen mit sporen wart von beiden.
si beid ein ander mezzen begunden gar mit kraft vil ungescheiden.
den Grahardois het er vil nach enpoeret
von satel spanne hohe . des wart der ahzic meide klag erhoeret.
wie mohte sô roten munden ir bete got verzihen?
got unde Sigun begunden dem talfin alsô grozer kraft verlihen,
dâ mit ern ûz dem satel warf zer erden.
den helm von dem houbet brach er lobelichen dô dem werden.
mit jaren stark gemannet was der risen meze.
sin prîs sô hoh gespannet wart alsô, daz rîter nie geseze
von sîner tjost, unde ob er wolde ringen.
daz lop het im gebrochen der Grahardois mit disen beiden dingen.
sicherheit im lobte der künec von Irlânden,
dô er in uberobte sô lobelich mit ellenthaften handen.
man jach, über al di luft noch di plâneten
bezirkelt noch bekreizet sô lobes rîchen rîter niender heten.
Morholt ouch lobes wielte, der starke, risen maeze.
schilt unde helm er spielte unde was zu risen sterke lewen raeze.
waz er kron unde vürsten het ertwungen,
die sicherheit im gaben, di gab er nû von Graswalt dem jungen.
gedranc mit hurte brechen durch twingen hoher vürsten
er wolte gerne zechen, daz er noch Gamureten mit getursten
an Ypomidon gereche, den jungen,
des tôt an sînem herzen was ein sper, dem nie gelac sin stungen.
durch Gamuretes rache unde durch Sigun, die klaren,
vil maneger an dem schache gestuont, swenn er mit hurte wolde varen.
ir deheiner mocht im wol enpfliehen.
dô sach man hurticlichen den Grahardois der besten zwen hin ziehen:
der künec von Ascalune unde Karforas, der geflorte.
die zwene iedoch Vortune selten über sach oder uberhorte,
dâ man rechter manheit ie begunde.
geschach daz von gelucke, sô wolt ich wol, daz ich gelucke vunde!
die uberwant mit ellen hie Tschinotulânder.
di swert sleg gezellen nieman kunde noch di viures glânder,
di von swerten ûz den helmen schraeten.
doch sicherheite jahen dem talfine an manheit gar die draeten.
des di Navarre jahen zevogte kronebaere,
der kunde sich vergahen gen dem man giht der aventiure maere.
iedoch ergieng dô hurticlichez kriegen
von beider massenie . die hêrren helfe lutzel kunde triegen.
doch wart der von Navarre der sicherheit betwungen
mit sigeloser harre von dem Grahardois, dem edeln, jungen.
di mocht ouch er enpfahen wol unschamende.
sin manheit, diu vil starke, was doch selten mer gesehn erlamende.
er begie dâ valken hurte, dâ zuo des lewen gripfe,
von Gurzegrins geburte . swaz er begreif, daz habter sunder slipfe,
von houbet helme, schilde von den armen,
di snuere sam di riemen noch zimierde kund in niht erbarmen.
waz dâ hoher prise ieglicher sunder wurbe,
der jung unde ouch der grise, unde wer an prise sigelos verdurbe,
daz wurden maer vil lânk, der iuch verdruzze.
swer dâ wol den vrouwen diente, der sech vil gern, daz ers genuzze!
der in Britanje krone was lobelichen tragende,
der het gesiget schone unde all, di im gestuonden unverzagende,
wirt des lândes unde der aventiure,
di gestuonden an dem prise . daz wurben rîter wert unde vil gehiure,
all, di niht genennet sint des widerteiles.
die andern wol bekennet, daz si beliben erenhalp des heiles.
di sint hie vor benant sô manegen enden.
ich hân der aventiwer vurbaz ein ander mere noch ze wenden.
der tugende luod zehuse, der kund ouch si wol kleiden.
ich mein, daz von Artuse nieman sach, daz er icht wolte leiden
den widerteil sô groze mit dem gevaere,
daz sich di hochgezite mit vröuden solt verenden sunder swaere.
daz kleit sô rich gevidere wart Tschinotulânder.
dâ was nieman widere, wan ez jahen dise unde ouch di ander,
waz von prise vürsten ie geschaehe,
der wer dâ gen zenihte, wan des man dem Grahardois dâ jehe.
ouch wâren di ahzik meide, dô er si kussen solde,
in alsô rîchem kleide von siden, von gestein unde ouch von golde,
daz man der krenksten roemischer krone jaehe
wirdic wol zetragene, ob man si sunder, an di ahzic, sehe.
bejac der hohen minne mak hie bejagen êre.
obs hie niht prîs gewinne, sô darf si prîs gesuochen niemer mere.
ir venevank, ir kloben, stricke, netze
ûf minnichlicher weide gewan sô werden anvanch nie noch letze.
swer hie der minne enpfliehen mocht unde all ir stricken,
der mac sich von ir ziehen unde darf niemer ab ir niht geschricken.
was er betagt der witz unde niht der jare,
sô het er guot geleite, kom er von dannen sunder minne vare.
die meid al ungedrungen unde eine nach der ander,
mit armen ûf geswungen giengen si gen Tschinotulânder,
dô man zer tavelrunde was gesezzen
mit aller werden diete, als man zer hochgezite pflac nach ezzen.
hêrren unde vrouwen dô stuonden sunderlingen,
diez dâ solden schowen, wan ez geschach enzwischen al den ringen.
diu magt Sigun was nû von reht di erste,
wan si was von dem grale an edelkeit di rîchest unde di herste.
ein wunniclicher rosen war, getoldet in dem towe,
nach meischer bluede gevar, die gen der sunnen git ir liehte schowe
unde si di bleter gen ir schin zermachet,
dem brehne was ir roter munt gelich, wann er von suezicheit erlachet.
ir klar geberde sueze wol herze mocht enzunden.
ir minniclichen grueze mohten vröud unde hohen muot wol kunden.
ir zuht durch luehtic het gen selden kere,
sô daz ir kuesche jugende gap manegen wiben aller tugende lere.
sus minniclich was gebende Sigun den kus gehiure,
mit armen schon durch webende . dem Grahardois sô rich wart kein gestiure
gen hohem muot ûf manheit nie gesendet:
sin herze nach ir minne alrerst was under schilt hie mit gewendet.
Urrepanse de tschoie, Kondwiramurs diu dritte .-
 <durch iwer edel schoie, vrouw Aventiur, tuot ir, des ich nû bite:
benennet niht gar sunder al die meide.
ich vurchte, daz mir etsliche gevalle sô, daz ich nach ir verscheide!>
ir aller mundel rueren der smehte dô enpfunden.
ob minne ir strale vueren kund alhie durch herzen âne wunden?
di daz kussen sahen unde enpfiengen,
ich enweiz, wan hie die meide anderweide al vur den klaren giengen.
vil rîche schapel waehe si satzten ûf den kluogen.
ich waene, des iht geschehe, daz Sigun über al, di schapel truogen,
daz lihtest mit ir handen dar icht biete.
sô wer vrouw Minne gepfendet an ir hoehstem solde rîcher miete.
ouch wart ûz all ir kriegen di warheit hie bescheiden.
Kondwiramurs niht triegen mit varwe kund . die hoehsten bî ir eiden
jahen, daz über al sô schoenes icht lebte
ûf erde an vrouwen bilde unde die sô minnerîche vröude gebte.
Urrepans de tschoie, Sigune unde Liaze,
von Saders unz an Hoie vant man niender megde in der maze,
die disen vieren mohten hân gelichet.
Orgelus, Klauditte, der lop sich an der wipheit nû wol rîchet.
die sicherheit nû wernde warn di prises tragende.
swes ie der man was gernde, des was man im zu reht dâ niht versagende.
swes si alle gerten, daz si wendic.
Tschinotulânder gerte der uberverte wol genendic.
swen sin manheit leren des willen dar zuo kunde,
der Grahardois den êren iemer wold unde rîchen zaller stunde
gen dem baruc maneger gabe rîche,
unde waz er selbe hete, daz si des gar geruochten dienestliche.
nû was den muotes vesten daz wegste wol zeraten.
die berieten sich des besten, daz siz alle williclichen taten:
eilif künec unde vürsten niun vil werde
durch hohe wirde sine vuoren si mit willen, als er gerde.
diu hochgezit verendet was nach grozen êren.
wie nû heim gesendet die vrouwen wurden, daz wil si noch leren
dem triwe nie geweich bî guoten sinnen.
ez was nû zît ze varne, des morgens woldens urloubs beginnen.
diu Sibra hiez ein wazzer, daz vloz durch Vloritschantze.
weder wirs noch bazzer wan rehte dô di sunne mit ir glântze
des morgens gen der hoeh begunde gahen,
ein her vil krefte rîche si anderhalben ûf dem anger sahen.
an breite unde an wite unde an der luete wirde
was ez an aller site sam ditze her . si gerten dô mit girde,
von wann ditz her sô gahens wer geflucket:
 <weder kumtz von himel oder ist ez ûz der erde gezucket?>
nû lak, als ob er sliefe, künec Artus gesellet.
ob man im lute riefe? nein, ez wart mit zuhten niht entwellet.
ein kamerer, bescheiden unde ouch kluoge,
der sprach: < hêrre, niht erschrecket, hie lit ein vremdez her gar ungefuoge!>
des nam in wunder groze, vil kum er des erbeite.
der kleid unde schanden bloze gahte balde, wie man in becleite.
der einen bloeze wart er wol bedecket,
der schanden bloez beleip er unz an sinen tôt vil gar enblecket.
er sach die wâren maere . boten er dô sande,
wer der hêrre waere, der sô gewaltichlich in sînem lânde
herberg an sin urloup het gevangen:
 <wil er mich aber hazzen, sô solt er widerbieten hân begangen .>
Keye bat vil sere, daz man in zu boten sande.
der künec sprach: < iwer êre, welt ir di behueten unerblânde,
sô daz ir si gesehnde widerbringet,
daz nemt iu niht zehazze, her Key, wan iu niht gerne wol gelinget .>
er sprach: < genade, hêrre, ir sult mich hân in hulde.
ich wene, daz ich sô verre gen iu nie verdiende solche schulde.
sô werden prîs hât degen nie erworben
iu unde ouch mir selber . des ist mîn lop vil witen unverdorben .>
Keien sin gemuete verjehen des begunde,
alsolcher heres vluete, daz die sin oug an deheiner stat erfunde.
di pavelun gestrakt, hoch, wit mit snueren,
unde vil der baniere sach er den luft dâ wegende hohe rueren.
der wapen niht enkande her Keye noch di ander.
daz was in allen ande . si wâren gar der rîchen varwe glânder
unde vremde kunder drin gesniten waehe.
si buten des ir eide, daz ir dehein ir einez nie gesehe.
unz an daz wazzer giengen die snuer al ûf dem plâne.
richlich si aneviengen ir dinc, sam al di werlt in undertane
waere unde daz sie nieman vurhten solden,
vri vor aller sorge, als ob si hohgezit dâ haben wolden.
daz wazzer uberreit er, her Key, in kurzer wile.
weder lânc noch breiter was daz velt dâ, niht gen einem kile,
dâ man di snuer zevelde mit ûf strecket.
er sach dâ klein noch groze, er want, er wer ûz einem troum erwecket.
die ougen tete er wite ûf unde sach alumbe.
daz liez er uzem strite, er sach ot nieman, weder sleht noch krumbe!
er reit her wider über zuo den sinen
unde sach hin wider ubere: dô sach er aber schilt unde panier schinen
unde uberkrefticlichen gen unde dâ zuo riten.
di ougen begunder strîchen unde in gedanken mit im selben striten:
weder bistuz troum oder ungeschichte?
hêrre, nû behuete mich vor truge unde bring mich an di richte!
hin über er dô kerte, dô sach er aber kleine.
sin unsit sich nû merte, iedoch wart er mit worten niht unreine,
der sich nû leider maneger liht enzundet
von zorne, die vervluochet sint vor got, wan si der tiuvel schundet.
swie doch her Keye waere zen siten unbescheiden,
sô daz man von im maere noch huete seit, wirs dann von einem heiden-,
dô pflak man dâ sô reiner, rîcher zuhte,
daz nû her Keye pflege tugnde, der man darbt an hoher vruhte.
her Key, ob er noch lebende wer mit sîner wise,
tugende ler der gebende wer er, daz man sin genuzze an prise.
dô was untugend sô gar alda versmaehet,
het wir nû sin gelichen, er duehte uns allen zuhten wol genaehet.
nû was urloubes zite von aventiur gevallen
über al daz her sô wite . zimbiz wart erloubet dô in allen.
ein bischof mocht in vasten niht gebieten,
ob si durch aventiure unde anders niht sich ezzens solden nieten.
ob Artus, der gehiure, pflac, daz er niht aeze,
ê daz er aventiure horte sagen? ich vurht, er sich vergaeze.
swer ez von im seit, gunder im êren,
sô grif zer andern siten, wan er wil sin lop hie mit verkeren.
ob ez alsô geschaehe, daz man tag wol ehte
niemer niht gesehe, dâ von man aventiur gesagen mehte,
sold er unde al di sine darumb verderben?
der tumbe noch der sparnde was er niht, er kund ouch sô niht werben.
herr Keye reit di virre hin ûf den plân unde nahen.
er wart ot aber irre, er begunde vor zorne wider gahen
an der stunt her über disen vlumen:
er wart si aber sehende . vor zorne wolder dô di lânt nû rumen.
 <mir hât war gesungen Artus, mîn lieber hêrre.
mir ist oft misselungen . ab aller misseling ist ditz ein werre,
der mir an allen mînen selden wirret:
elliu diet wirt jehende, Keyen hab der tiuvel gar verirret.
mîn ritterliche êre wirt sus gar ein schande.
mirst lieber, daz ich kere, dâ mich nieman sicht in cheinem lânde.
kan ich eins breiten hers hie nieman vinden,
sô wirt der künec jehende, ich ge nû selb mit êren zuo den blinden.
vil maneger dâ zuo sprîchet mit worten spottes rîche,
daz mir mîn herze brîchet . ez ist all mîner êren ein beswiche.
swer sich durch prîs erwerben chan vergahen,
di site an rehter maze mugen sich hoher wirde baz genahen .>
er daht: ich wil genenden, dem künec widersagende.
solt ich von hinne wenden, sô wer ich gar an witzen der verzagende.
waz liht den andern allen sam gelinget,
ist mich des selde wernde, sô bin ich ez, Key, der noch mit lobe ringet.
er seit dem kunige maere vil gar al der geschihte.
daz duht in wunderbaere . nie von spotte groezer ungerihte
wart ûf man, dann hie wart ûf hern Keie.
daz er niht was entrunnen, daz gerou in mê dann tusent leie.
iedoch er sich niht sente, swenn man in kund enteren.
von jugend der gewente was er alsô, daz man im kunde meren
grozen spot, der wolt in selten vliehen:
ein lîp, der schame sunder, kan spot an sich als magnes isen ziehen.
der boten wart dô mere doch sider dar gesendet.
wider an sin êre chom her Key . im wart ouch nie gewendet
dehein unpris dann der zem selben male.
durch ritterlichen orden sô lat im ouch etwenn ein under twale.
tusent dannoch mere dar über riten ruochten.
vil manege widerkere taten si . den plân si wol besuochten
ûf unde nider, her unde aber dannen.
vil maneger hete sorge, er wer mit grozen sunden sus verbannen.
swenn tusent jensit wâren, die nieman sehen kunden
sprechen unde gebaren, die dishalp dester minner niht enpfunden
unde sahen ouch niht minner mit den ougen
buhurdieren, tanzen unde ander schal was jensit gar untougen.
die hoehsten ouch begerten, daz si dar über wolten.
di wisen daz bekerten mit ir raete, dazs erwinden solden,
biz man ersehe, wie den dingen waere.
dô der ander morgen die nacht vertreip, dô hort man niwe maere:
an kost unde an gezierde gebartens aber rîcher,
mit maneger kondewierde rîter unde vrouwen minniclicher.
der was nû vil, diez wunder wolten schowen.
als si daruber quamen, si vunden beide rîter unde vrouwen.
si kerten balde widere unde seiten di geschihte.
etslicher nikte nidere . si heten vröud unde ouch der sorgen pflichte.
Artus aber sinen boten sande,
ûf welcher sache maere man in het gesuocht in sînem lânde?
Visidol Jofreite zeboten wart gesendet.
in des heres breite wart mit witzen wol der vrag ernendet,
wer unde wa er disen hêrren vunde.
ein edel vürste rîche mit schoener zuhte im daz sagen kunde:
 <
Klarisidun, der rîche von Marroch uzem lânde.
im dienent werdicliche kunige vil unde vürsten hoch bekande.
unde ist der werlt daz meisteil wunder sagende
von Artuse, dem werden, waz der ob andern kunigen wird ist tragende.
von sinen hochgeziten seit man maere groze.
in allen lânden witen wart nie unde wirt ouch niemer sin genoze
von aller diet in toufbaeren rîchen.
nû wil mîn hêrre schowen, ob im ûf erden ieman kunne gelichen> .-
 <nieman ûz vremden lânden ist hie ûz andern rîchen,
wan di sinen handen alle muezen warten dienestlichen>.
ez duhte alle heidenschaft unere,
ob er die grozen wirde vor in nû solde tragen iemer mere.
 <ich sag dir,> sprach der vürste, < von im ein rîchez maere:
er wirbet mit geturste unde hât ûf einer burge, di ist niht laere,
zwelf tusent burger, alle rîche varnde.
mit manheit unde mit koste ist der aller swachest prîs niht sparnde.
die selben sunderlinge hie sint mit all ir wiben
unde ligent an einem ringe . swer sorge hât, der mac die dâ vertriben!>
Jofreit in dô bat mit vröuden spilende
sich wisen zuo den vrouwen . den vürsten was der unzuht dô bevilende.
er sprach: < du werst verdorben bî uns der hohen êren,
ob du niht hetes geworben dîn botschaft bî dem ersten . wer kan leren
dînes hêrren hof unde hofgesinde?
ob er stet mit êren, sô wen, ich des vil chlein an dir enpfinde!>-
 <voget aller zuhte, lat mich genade vinden
durch willen edeler vruchte! nû lat dis unfuoge alsô verswinden,
daz mich iwer hêrre noch der mine
darumbe niht enhazzen! des muest ich liden schameliche pine .>-
 <hêrre, nû verkieset die straf sô vraeveliche.
deheinen prîs ir vlieset . mich dunket, ir sit ouch ein vürste rîche.
mîn hêrre bat uns vlizen zallen orten,
zuht melden unde merken, beide an gebaerden unde an worten.
hie lit niht zu vare mîn hêrre dem kunige Artuse,
wan daz man ie vurware groziu wunder seit von sînem huse,
daz sin hof mit êren ubervlieze.
nû wil er lazen schinen, daz er ouch durch wirde lobs genieze .>
Jofreit sich dô bat wisen zem künec unde bat sich leren:
 <ir sult iwer selde prisen, daz ich vor dem kunige icht scheide von êren,
wan ich des hovesiten niht enkenne .>-
er sprach: < du solt niht sorgen, du bist der hohen zuht wol der benenne .>
als ern zem kunige brahte, genigen wart des gruoze.
vil chlein er sich vergahte noch versumt an kluogen worten suoze.
die von Marroch vrantzois vil wol kunnen.
des kuniges wort niht meinte wan des der vürste dâ vor het begunnen.
unde einer sache mere, des jach er im ze prise:
 <durch Artusen êre bin ich komen gar in solcher wise,
dâ mit sin hochgezit zuprisen waere
unde diet ûz manegen rîchen ouch von mir dâ heime sagte mere.
sin lânt unde al sin êre wil ich alsô hie rîchen,
daz er mich vurbaz mere in sin lânt enpfehet werdiclichen.
daz ich im tete niht kunt die reise mine,
daz meint diu aventiure, di gester was durch groze êre sine.
sit mit allen sinnen Artus, der vil gehiure,
nach wirde wol kan minnen daz dâ heizet vremde aventiure,
ich bring im werder aventiure maere,
diu im kan underscheiden, wer dâ gereht ist oder wandelbaere.
ich wil mich lazen schowen dâ heim bî all den sinen.
daz er mir getrowen dester baz wol mak unde all den mînen,
libes unde der êren vri vor sorgen
bin ich hiut durch vröude bî im unde er bî mir daz selbe morgen .>
urloubes er dô gerte . daz gap er dem gefuegen.
Artusen er dô werte nach sîner gir mit disen maeren kluegen
unde hiez sich rîter, vrouwen dâ zuo bereiten
mit aller koste rîche . die vrouwen sach man aber die gemeiten.
daz wazzer uberbrucket wart mit holze rîche.
als ob ez wer gezucket ûz einer lade wol behendicliche,
ein wichus reht en mitten druf mit porten.
dar under wâren liste verborgen, die zer aventiur gehorten.
nû wart dar über zogende von Marroch daz gesinde,
hohverticlichen progende, daz ich vil lichte michels baz erwinde,
dann ob ich ez pruefen wil . dast gar zu nihte.
ob mîn sehse waeren, si mohtenz iu niht bringen an di richte,
wie maneger zierde rîche ir aller kleider wâren,
daz nieman dem geliche nie gesach an ot di rîchen, klaren,
di der baruc het aldar gesendet.
der brahten si die menge . des wurden dis an vröuden gar gepfendet.
der wat von salomander unde liehte achmardine,
der blicke sam ein zander schein ob manegem tiuren baldikine,
von sarantasme unde ciclad der waete,
dar inne chom di menge . sus gienc dô rat gen rate mit uberraete.
künec sehstunt viere, die kunigs kleider truogen
von poufemin, der ziere, unde di veder tigris . dâ mit sluogen
di selben alle rîcheit gar hin unde,
an Tschinotulânder, des lîp di selben wat verdienen kunde.
juncherren gar gezweiet mit luter klarem velle,
wiz unde rot gemeiet . bluomen varwe luhten von in snelle.
dar nach schutzen unde die sper wol leiten,
die sich mit zuhten schone unde mit tugenden zuo der wat wol kleiten.
darnach rîter junge in liehter waete rîche.
ob der gereite iht klunge? ja, ir zoum unde saetel dem geliche,
reht sam dâ sich tusent valken swingent
unde schellen gar von golde an ieglichem einiu lut erklingent.
hie komen dô die alten, unde doch gevar nach krefte,
die rates kunden walten . darnach zogten die von meisterschefte,
di der siben kunste wâren wise,
lântreht, erzenie, unde die der sterne lune sahen zuprise.
dar nach kunige, hêrren, vürsten unde ir genoze.
ir wat was von dem verren Tasme de sarant in koste groze.
darnach sô reit der künec mit den gesellen,
die poufemin dâ vuorten, ie zwen unde zwen . dar ob sô swebten pfellen.
sper, gemal von golde, vil juncherren vuorte,
der ie ob zwein dâ solde viere habn, daz si di sunne iht ruorte
noch der stoup mit sinen trueben luften.
doch hort ich jehn, ez were noch vil mê durch ritterlichez guften.
alein der künec wol riten gesellen sunder mahte.
lânk, breit unde witen vuorte man ob im von rîcher slahte
ein achmardin durch ougen kraft zu gebene,
di schefte lignum aloe . viere vürsten kint in truogen dâ mit swebene.
von tigris ab der waete gienc smac sô edel rîche,
daz man ez dafur haete, daz paradise wer vil sicherliche
dâ nahen bî mit aller sîner tugende.
swen dirre smac beruorte, den duhte wol, er hete iemer jugende.
di straze wit gerumet durch all daz her dâ wâren.
nû het sich niht versumet Artus, er kunde wol hie zuo gebaren.
gen im geriten kom er mit den besten
hin ûz an di brucke: nie wart erboten sô groze wirde gesten,
als hie der künec enpfangen wart mit grozen êren.
die breiten schar, di lângen, siht man nû alrerst von vrouwen keren
über di brucke mit sô grozer schoene.
man sach dâ manik hundert dem gelich, als ob sie truegen kroene.
noch baz dann hundert truogen kleit von poufemine.
die klaren unde die kluogen, ob ich die gelich der engel schine?
nein, daz hete mir noch in niht maze.
ich kan si nach ir wirde baz gewisen ûf ein ander straze.
bluomen, golt unde siden hât aller varwe schoene.
daz wolt ich gerne miden, daz ich dâ mit iht menschen bilde kroene,
wan ez der edeln menscheit niht gelichet
nach minniclicher liebe, wan sô vil undz den menschen zierde rîchet.
tusent valtic minne hât man zem menschen mere.
irdisch guots gewinne machet niht wan menschen liebe lere.
got selbe hât den menschen sô gehiure
unde den engel reine . di zwei hât got vur aller kreatuere.
aller kunste wilde ist dise kunst begarwe,
daz man ze menschen bilde iht gelich, daz treit die liehten varwe,
wan der mensch der edelcheit ist rîcher.
gelichet manz dem engel, der ist im doch der klarheit ungelicher.
wurtz unde edel gesteine, die sint vil hoch gesundert
mit edelkeit sô reine, wort unde dâ zuo sterne . dâ mit wundert
got sô groze dink vil krefticlichen,
der menschen kraft ist lebende . durch daz sol man im anders niht gelichen
zuo der kreatuere, diu sich dem genoezet,
der über di natuere hoehe, tiefe, lenge ubergroezet.
sin accentrum elliu dinc enthalten
kan swebnde sunder sinken . vil krefte kan er ob natuere walten.
diu selbe kraft ein êre ist vor aller krefte.
wa wart ie künec sô here, der mit gewalte oder mit herschefte
gen einer halben marke mocht enboeren
daz von im selber swebte? des weiz ich niht, ich muoz ez ê gehoeren.
sô ist diu kraft noch merre unde groezer an der sterke,
sô aller krefte verre, swer die rehten witze hât zemerke,
daz got elliu dink geschuof ûz nihte
unde dannoch menschen kunne der sunnen glânz gelich an schoenheit pflihte.
diu klarheit ist zelobene . swem di wirt an gestrîchen
in der hoeh dort obene, der ist allen sorgen gar entwichen.
di varwe let sich tempern ûz den bluomen,
der got Moysi gap zehene, der smak get hoch über alle kardamuomen.
di klarheit ist ein uppe, di mannes herz ertwinget,
unde wandelt sich in stuppe, swer durch di klarheit nach dem tode ringet,
daz im der blik in ougen vröud erluehte
durch rechte maenlich êre unde niht, als ich dâ jach, von tobnder tuehte.
di herze vröude gernde sich mochten erst erkucken.
di werlt, diu was ie wernde, daz si kunde geben unde zucken
vröude huet unde morgen vil der leide.
ob des icht geschehe? des weiz ich niht, ê sich die diet gescheide.
vremede hât di wirde an mannen unde an vrouwen,
daz si mit gernder girde kunnen minniclich ein ander schowen,
sô daz si vröuden vil dâ von enpfahent,
ie vremder sô ie lieber . sint manege, die daz heimeliche smahent.
sus wart dâ vröude enpfangen, dâ wart ouch vröude vunden.
geflogen, niht gegangen kom hie vröuden schar, unde niht gebunden.
sorge schuof dâ niht mit ir gebende.
ich gan den êre gernden noch hiute niht, daz si an vröuden pfende.
der künec schuof mit witze, daz di von Marroch sunder
sazen zeinem sitze, die genoze warn der tavelrunder,
die gerten druber der gesellen zepflichte.
der künec si des gewerte . daz was dem Grahardois ein lieb geschichte,
swaz man der heidenschefte mohte gebieten êren,
die mit ritters krefte den Kaldeien schaden kunden meren,
Gamuret zu rache, sînem mage,
wan er dar über wolde . des nam er war der mere hie mit vrage.
doch was er des al wise, daz ez niht Marroch were,
des Ackerin mit prise pflac, der triwen rîche, tugentbaere,
von adel, vürsten, voget unde ewarten.
keiser, vogt der vürsten unde vater babest, sust horte man im zarten.
ditz was ein ander maere . ez lit uns wol gelegene.
den wasen man toufbaere zelt iedoch, swie si niht toufes segene
achtent, doch kan sich daz lânt genozen.
swer von Yspanje di virre dar wil, di varent wol di wazzers blozen.
die vremden diet sô werde sach man dô zeinem ringe,
als ez der künec begerde, daz man si alle mohte sunderlinge
geschowen hie von manne wider zemanne
unde ouch von wib zewibe . des pflagen dise hie unde jene danne.
ob ir des wunschen soldet mit sunder lop zeprisen?
ich wene, daz ir icht woldet den künec unde al di sine baz gewisen,
dann ez dô wart erboten al den gesten
mit werder handelunge, wan dâ wâren die werdsten unde die besten.
biz daz man si beschowet, dô heten ouch si di ougen
geherret unde gefrowet an manegem klaren libe sunder lougen,
swer dâ was zu beider sit der werden.
di Marroch unde di kristen sahn ein ander, reht als si begerden.
die minne pruefen kunnen, di wâren ir prîs dâ jehende.
hie mit ouch man di sunnen was ûf ir vert gen occidente sehende.
Artusen nam der von Marroch dô sunder:
 <herr, nû sit ir morgen jensit bî mir, ich laze iuch sehn wunder!>
des was vlizic gernde Artus unde was sô milte,
daz er unsanft entwernde was deheiner dinge . in nie bevilte,
swes ieman zegerne gen im tochte.
was er in des niht wernde, sin versagen vlinse klieben mochte.
er sprach: < herr, nû merket, ob ir daz gerne vindet,
wer sich an êren sterket unde wer der hohen wird ist ingesindet,
die seht ir alle kuntlich underscheiden.
herr, als iu dann gevalle, sult ir den man nach sîner wirde kleiden .>-
 <ob ich an vrouwen zeigte ir wirde unde krenk besunder,
ich wen, daz ez mir neigte aller mîner êren kraft hin under.
iedoch mac ich ez di volle niht vermiden,
durch daz wiplich êre ein teil sich kunne gen der kuesche riden .>-
 <hêrre, nû lat schinen, daz ir iuch ritters orden
nach wirde kunnet gesinen . dest über elliu lânt wol inne worden
elliu diet . durch daz sol iwer gesinde
zogen über di brucke besunder gar, daz man die besten vinde .>
urloup si alle enpfiengen von dem edeln werden.
zen rossen si dô giengen . nie wart gesehen diet ûf all der erden,
die sô grozer zuht mit rîcheit pflaegen.
Artus unde al di sine warn in dâ zu dienste gar die waegen.
diu nacht dô vröuden brahte den wol gemuoten allen.
in ban unde ouch in achte was beide sorge unde truren gar gevallen.
zebeiden heren vröude was gesigende.
des morgens mit der sunnen was etlicher erste in vröuden ligende.
die mit der schiltwache die nacht bekumbert wâren,
swie vil puneize krache unde reisenot tambure niht verbaren,
diu kurze nacht si duht ein lânge stunde,
biz man mit suezem sange unde mit busin den liehten tak in kunde.
die selben ouch vröude vunden bî ir werden amien.
ob in di wer verswunden? nein, si wurden sorgen gar die vrien,
biz man daz her sach zogen über di brucken.
owe, vrouw Aventiwer, ir traget hie manegen sorgen last zerucken!
nû was alsô gefuege di brucke wol bescheiden:
der spot unde valscheit truege, daz si den warf mit ros unde ouch mit kleiden
in daz wazzer . het er wandel grozen,
ie dar nach viel er tiefer . sô riten sunder val di valscheit blozen.
des prief was man lesende vor der bruck in allen.
wer tugende was entwesende, der liez im disen prief niht gevallen.
her Key sprach: < sol ieman triwe geniezen,
sô rit ich wol mit êren, wan ich bin der, den triwe nie kund verdriezen!>
er reit gar sunder vorchte unde was ot ie genende.
di pruck ir reht dô worhte, si warf in ab ein halp zer lerzen hende
in di Sibra, daz er lâng zegrunde
was mit ros, mit alle, reht als er niht widerkomen kunde.
Tidones der ander unde Segremors der dritte,
die vielen nach ein ander dem wazzer al ze grunde an der mitte.
Keyen valte spot, dehein untriwe.
Tidones den valte nit, der was ie an im alt unde niwe.
Segremors der junge genendic was ein vürste.
waz den zu valle twunge? wan sin manheit vuor ie mit geturste.
vor lewen drin sô wer er niht zevluhte
halben vuoz gestanden, dô wielt er niht bescheidenlicher zuchte.
Visidol Jofreite di brucke reit sô nahen
von des wazzers breite, daz im die meiste menge wol des jahen,
er wolte vur sich herten gar mit êren.
iedoch muost er vallen . man sach in aber gahens widerkeren.
daz kom von einer vrouwen, die kust er an ir willen.
des wart sin prîs verhowen . si muosten ot luter sin sam di berillen.
iedoch sô lobt ich, daz nû nieman were
under aller werden diete, er wer alsam unde niht mê wandelbaere.
Erek ûz Karnander, von hoher kuniges vruhte,
sunder vorchte rander . er wolde sicher sin vor aller unzuchte
alsam ein sicherbote in urteile.
viel er gar zegrunde? vrouw Enite vuogtiz im zunheile.
doch was ir herzen swaere, sô daz ir nie geschichte
als nahen gende waere, unde vuogtiz doch . durch nôt ich iuch berichte,
wie siz vuogt, unde kom ir doch zu leide:
dô was si ein küneginne unde dâ zuo ein schiltkneht, di beide.
alle, die sich hie touften mit valle in wazzers unde,
swie si di schuld erkouften, ich waene, man di zehant geschriben vunde
an dem prief . den las man offenbaere.
ich vurht, daz man den vunde, der di wil zewalde gerner waere,
danne er di brucke solde riten, sam si taten.
ob man dâ lesen wolde alle di sache, die an im misseraten
von kinde weren, die er het begangen,
man vunde von etslichem einen brief vil lihte vingerlângen!
herr unde vriunt von Owe, her Hartman der wise,
iwer vuoge ich des getrowe, daz ir mirz niht zelet gen unprise,
ob ich iwer herschaft nû hie ruege
durch reht unde niht zevare . sô heizet ouch irs vurbaz sin gefuege.
der künec von Vriene unde Kalogrianden,
vielen dise zwene? ja, dazs an dem grunde widerwanden,
durch daz si einer vrouwen sliche tougen
melde wurden beide, der sint darumb vil wazzers viel ûz ougen.
den künec Lehelinen di bruck niht tragen wolde.
mit rîchen kleiden sinen in unde daz ors si als ein antwerk bolte,
daz si ze grunde tuchen niht verbaren.
daz kom von dem grale, daz er des diet mit hochfart kunde varen.
hochfart unde ubermuete ein stucke zweier worte.
wol gemuot der guete ie mit hellic was an allem orte.
ubermuot git ubel arge raete,
wolgemuot wirt selten vunden mit der argen, boesen taete.
dise differentze ist helle unde himelrîche,
die vinster unde di glentze . under aller kreatuer als ungeliche
ist niht, dann dâ einz himelt undz ander hellet.
der almehtig, mugende, der geb uns zuo der engel schar gesellet!
ob ich ir aller schulde unde ouch ir vallen ruogte?
daz verbot mir bî ir hulde diu Aventiur unde jach, daz ez niht vuogte.
ich solde missewende gerne swigen,
daz boese nider drucken, daz beste singen, haerpfen unde gigen.
swer dem wirt des lândes was dâ lougenbaere
steter triwen pfandes, des last wart ûf der edeln bruck sô swaere,
daz siz deheinen wis niht tragen kunde:
di künec als die vürsten muosten sich erluetern dâ zu grunde.
Artus unde von dem grale Anfortas der klare,
ob di ze drizic male über riten, niht gen einem hare
sach ir ors noch pferde nieman struchen.
Lot unde Kailete kunden weder swimmen dâ noch tuchen.
Tschinotulânder, ob er inz wazzer viele?
nein, ez taten ander . reht als ûf dem mer in einem kiele
der mastboum git di merke unde ouch di leite,
sus was er ûz gesundert ûz allen vürsten an der werdicheite.
der jung ûz Pelrapiere unde Gurnomantz der wise,
sô klar unde sô viere sach man di kint von Norwege an prise
riten über unde ouch Ekunaten
unde den ûz Logroise . di beliben alle wazzers unberaten.
vil unde dannoch mere was ir, di prîs sô wurben,
daz si dâ wol ir êre behielten unde ir kleider niht verdurben
inder vluot, unde ouch si selb an prise.
ob ich di all benande, sô sung ich meisteil swere bî der wise.
der hêrren schar nam ende, dô riten ouch di vrouwen.
wie sich der vart gewende? daz laze wir di wolgemuoten schowen
durch daz, ob in icht dâ si missegangen.
daz sullen di wol gemuoten durch saelikeit nû lazen unvervangen.
unde doch ein teil zemerken erloubt di aventuere,
daz sich mit tugenden sterken di guoten unde den kranken gebe stiure
ûf kuesche leben . die vorhte lewen schricket.
swer lebet âne vorchte, daz ist ein dink, daz niht nach êren schicket.
Artus der êren rîche het durch wibes êre
erworben tugentliche unde durch di hochgezit noch michels mere,
daz di an vröuden wurde niht geletzet.
er schuof, daz man verdagte, waz iegelich an wirde het entsetzet.
dô wart deheiner ware gelesen ir missetaete,
stille noch offenbare . ein seldenrîchez kint im gap di raete,
wan wibes tat, di wirt geteilt in beiden,
dem man alsam dem wibe . si sint ot libes unde êren ungescheiden.
die hoehsten unde die hersten wurden des gepriset,
daz si niht des ersten wâren an der bruck, als ich bewiset
bin, wan ie die erste scham di wirste.
strengez wint gedoeze hebet sich iemer oben an dem virste.
diu aventiur zevalle den vrouwen niht in wazzer
gestuont . geluckes balle unde ouch daz reht het inz geweltzet bazzer:
swelche aller meist dâ het verlorne,
der pfert ûf mitter prucke bestruchte sich ûf beiden knien vorne.
unde kom daz pfert dann widere sunder val des wibes,
diu gelak niht gar dar nidere, diu zu ir man niht pflac wan eines libes.
het si vurbaz icht gevolget toren,
si mochte niht erwinden, si viel dem pferd über unde über di oren.
dâ niht ergie dann wille unde den niht vollebrahte,
diu gesaz wol stille . daz pfert an einem beine sich vergahte
ûf daz knie unde wider ûf di richte,
ie dar nach unde der wille von herzen gienc, di krumb unde ouch di slichte.
in allen was verborgen daz maer unde die geschihte
unz an den wurf der sorgen, daz si die brucke riten in di richte.
di kunige beide ez sunder gar verhalen,
daz si niht truriclichen gebarten unde ouch sich niht danne stalen.
ir luter vröuden brunne wart guzze wolken truebe.
ir oster klare sunne, ob sich dar in ein winter nebel icht uebe?
ja, dâ zue daz honic wart in ze gallen.
ir cheine wart erlazen, si muosten ie dâ struchen oder vallen,
âne di magt Sigune . die truoc iedoch gedanke
sunder valsche lune ûf staeticheit gar âne zwivels wanke.
Urrepans de tschoie was di ander,
Kondwiramurs diu dritte . di truogen herze als ougen der galânder.
vil wunderlicher tueche der galânder waltet:
swelch mensche hât di sueche, dâ mit er doch daz leben wol behaltet,
den siht er an di volle mit beiden ougen.
sol aber er dar an sterben, er gesiht in niemer offenbar noch tougen.
diu herz dirr edeln meide ich maz gen der gesihte.
swaz sich an tugenden kleide wol versiht der lobelichen pflichte,
daz minten si mit reinem herzen luter.
di sueche < tôt an êren> verkurn si, vur distel edle kruter.
des riten si mit êren di bruck al über schone.
ir lop, daz kund sich meren . man jach, daz iegeliche drizic krone
iemer wirdic wol ze tragen were,
sit si vur manic tusent dâ truogen reine kuesch unde engelbaere
vröude, niht diu erste, die einz sach an dem ander.
nû ditze was diu herste, daz Sigun unde Tschinotulânder
vri vor allem wandel wâren lebende.
des wart ir beider triwe ein versigelt sloz hantveste gebende.
dô dirre husgenozen an wiben unde an mannen,
der nidern unde der grozen, wart sô vil, daz nieman dar noch dannen
vinger zeigen torste wol vor êren,
dô wart der schimpf gemeine unde begunden sich dô wider an vröude keren.
der vunden si den vollen, wan swes man eines gerte,
der wirt des het den knollen, sô daz er si vur einez viere werte.
diu aventiure het ez vil gelenget,
ê si mit vröuden gazen . des wart der rehten vröuden niht ersprenget.
der von Marroch gerte durch dienstes hoher gulte
 (ob in Artus gewerte, daz erz iemer umbe in verschulte)
mit allen den sinen dâ mit im beliben.
ûf niwen bette kleiden unde mit kost mocht er die nacht vertriben
einen manot, daz er sehe, ob er icht rîcheit pflege.
Artus, der milte gehe, was gen im der gabe niht sô traege,
daz er sin gert vur gabe gar sô groze.
er kund ot niht verzihen sam Herman, der grave schanden bloze.
geherberget sunder die kristen wurden alle
durch hoher rîcheit wunder, unde doch an einem ring zu vröuden schalle
ezzen . swer ouch des niht gerne wolde,
der wart zer herberge beraten mer, dann er sin haben solde.
unde hiez dô schaffen huete ze allen herbergen.
durch hochfart ubermuete wolt er sîner rîcheit hie niht bergen.
im tete sô wol, der des von im icht ruochte:
was ieman gabe nemende, dem gap er mê, dann er des an in suochte.
diu rîcheit het hie vunden den, der si rueren torste.
ein loubin huot gewunden ist niht groz schad in einem grozen vorste,
den der meie sunder rifen gruenet.
von Marroch der geherte, gen dem wart armuot vil unversuenet.
dâr zuo wart sîner milte nie krumber zoum gemezzen,
der widerhaben zilte . des wart an kunige nie sô gar vergezzen,
daz dâ heizet haben unde halten.
er het es ouch den vollen . unstat mak niht grozer milte walten.
waz sol di rede mere? er kund ez dâ zuo bringen,
daz man über êre von im begunde sagen unde singen.
swer ie gap, der was ouch ie der werde,
der nemende gar der smehe . des wehset gitikeit ûf al der erde.
daz abent ezzen rîche wart von maneger slahte
unde dar nach ordenliche gespilt sô maneger vröuden in der ahte,
swes ie der muot nach wunsche kund erdenken,
daz vant er vollichlichen . mit goltvazzen gienc dô wunder schenken.
er was der kunst geleret, wie man ez sold erbieten
den, di unverkeret sich sô hoher wirde kunden nieten.
doch komen im zehuse nie werder geste.
daz kunder wol bedenken unde tete in aller êren gar daz beste.
tanzen, buhurdieren, vremder ding ein wunder,
behendicheit, parlieren mit listen unde mit zouber ouch dar under,
swaz man in des zu vröuden mocht erzeigen,
daz was des kuniges wille, wan er hiez den vliz dâ zuo wol neigen.
nû ditz alsus gewerte unz an den vierden morgen,
unde sich ie baz dô merte von tac zetag di vröude sunder sorgen
unde ie lenger lieber vil dâ wâren,
dô liezen sies got walten . den wirt mit urloub si niht wolden swaren.
Artus iedoch durch êre zem wirt urloubes muote.
daz zurnet er vil sere unde sprach alsô: < ir kunnet mit krankem guote
niht als ich, ir habt zevil gebresten!
ir sit hie wirt des lândes, unde ist unreht, daz ir iuch kleit zen gesten.
nû lat mich, herr, geniezen, daz nie von iwerem munde
ein wort sich mocht entsliezen, daz betelicher bet versagen kunde.
wes mocht ouch ich gen iwer milt entgelten,
gelobter künec di virre in kristentuom unde heidenischen welten?
daz heizet iwer amtluete, truchsaezen unde schenken,
sich underwinden huete, swes in der muot von rîcheit kunn erdenken,
unde dazuo marschalk, kameraere kluoge,
di iwern sit erkennent baz dann di mîn . daz ist niht ungefuoge .>
dô sprach der wol versunnen: < ir sullet, herr, gedenken,
welt ir mir êren gunnen, sô wendet wer mich an êren welle krenken.
ir sprechet zuht, mich si der milt gezemende.
ob ich iu dann gewerte, ich wer niht der dâ geb, ich wer der nemende .>-
 <ir sit sô niht enbunden>, sprach aber dô der heiden.
 <di vunde sint unfunden, dâ mit wir uns nû hie sô gahens scheiden.
ich hân gebeten unde bin der gabe gernde .>
den ernest wol erkande Artus unde was der gab in dô gewernde.
Artusen unde sin gesinde hiez er dô kleiden rîche:
 <swaz man der kristen vinde, sô lat über al niht einen sunderliche.
ich sol unde al di mîn im hie gesinden,
wan er ist wirt des lândes . man sol mich wol gastlichen bî im vinden!>
si wurden tougen jehende, dô sie daz wunder sahen:
 <wer sint die êren spehende, daz si niht gar durch al di werlde jahen
des lobs dem Marroch vur den ûz Britane?
er kunde im niht vergelten sine sporeleder, sunder wane!>
Artus, der witze rîche, des selben ouch gedahte.
der heiden ez kundicliche zesamne hielt, biz daz er ez nû brahte
durch disen ruom . dô pflak Artus der maze:
swer in uberschallen wold, sô beleib er doch in êren saze.
dirre grozen triwen het Artus keinen burgen.
ez solde kunige riwen, ob si nach grozer milte kunnen wurgen
unde nach honige scharfen angel bieten.
doch was er âne schulde, ez taten, dies in twungen unde rieten.
mich dunket an den maeren, ez well sich aventueren:
dô man di vröudebaeren zevreuden alsô hohe kunde stiuren,
des wart etslicher jamers vol gesetzet.
er hab im sine milte, swer sich alsô zeletste mit mir letzet!
der sehste morgen strîchen kunde her von Kriechen.
manegen vröuden rîchen sach man hoher vröude dâ nach siechen
durch werde minne, diu vil ungeheilet
sit di lenge werte . schad unde vrum was ungelich geteilet.
von Marroch der rîche unde al di sin gemeine
wâren gar geliche gevaren hin . Artus, der tugende reine,
wart uberlânc des innen unde die in warnde.
michel wart di vrage . wie dise wunder sache were varnde.
herberg noch rîcher waete het er si niht entecket.
ez wâren ander graete, di ern in vröuden keln het gestecket.
des muosten si dem jamer sich gesinden:
di künegin von Norwaege, seit man dem kunige, kunde nieman vinden
unde ir tohter beide, Itonjen unde Kundrien.
dô wart daz liep zuleide, unde wurden hohes muotes gar di vrien
Artus unde Lot, dâ zuo di jungen, klaren:
driu hundert wol der besten magt unde wîp ot all verloren wâren,
die minniclicher liebe an vruendes arme lagen.
vil kunstrîche diebe wâren si, di solcher diepheit pflagen,
sicher gar ir libes unde ir êren.
ich geb im rîche miete, der mich di selben kunste wolde leren!
was vil der vröuden gester, noch mere huete der leide.
durch Artusen swester unde durch ir vil werden tohter beide
Lot unde di jungen rîter jamer truogen
unde ander verlust vil swere, ich waen, di hohe vröude nider sluogen.
si giengen wol zu rate, daz man dâ nach in rande.
 <ez ist nû zespate>, jach der wise, der ez wol bekande,
dem ouch sin muoter worden was stelbaere.
 <ja mocht si nieman vinden>, sprach Keye, der halt ie zuo bî in waere.
 <des nemt der warheit maere bî dem starken wunder,
daz di goukelaere vor uns verswinden kunden als ein kunder,
daz der boese geist vuert in dem rore.
swer si nû vurbaz suochte, der duhte mich an witzen gar ein tore .>
Ginover di geherte durch wiplich ir triwe
sô grozen jamer kerte an sich, daz allez daz her in klagnder riwe
was vor herzenleide nach verdorben.
Artus begund si trosten . sunder daz wer si vil liht erstorben:
 <vrouwe, lat di swaere sô gar unmazer wise.
der künec wunderbaere, er sendet si her wider mir nach prise,
des si rîcheit hant unde er di êre,
alsô daz man zu sagene hab von sîner wirde iemer mere .>
manic vürst unde rîter verr ûz dem ellende,
der herzenleit was bitter, daz har unde kleit ensparten niht ir hende.
lîp unde guot, daz wart in allez smaehe.
ez weste niht ir cheiner, ob er di sin ot iemer mê gesaehe.
nû gap des kuniges troesten in allen senft gemuete,
den nidern unde den hoesten, unde dahten sîner wirde unde sîner guete.
tete im ieman solche dinc zuneren?
ir widermuot, den grozen, kund der seldenbere wol verkeren.
er sprach: < ich wil im kunden al unser herzen swere.
diu ist von allen munden aller diet vil gar unsagebaere.
wir mohten groezer leide niht entwellen.
doch si wir des in troste, wie sich im hohe tugende kan gesellen.
diu edliu vruht vom grale unz an di vumften sippe
deheines zoubers strale traf in weder rucke, houbt noch rippe,
Kondwiramurs, genoz der magt Sigunen,
der lîp unde etslich ander . ir klarheit muest vor jamer lihte brunen!
nach sorclichem leide kumt ofte hochgemuete.
nieman trurich scheide von mir, des sit gemant in rehter guete.
swenn er mir die vrouwen wider sendet,
ich sendes iu zelânde, daz ich belib an êren ungepfendet .>
der tugende ungezalde daz urloup was dâ hebende,
der vürste ûz Graswalde, daz im dô mit jamers vil was gebende
der Britun . ich wil di red niht lengen:
manic roeselechte varwe begunde sich mit ougen wazzer sprengen.
 <dîn gelucke, dîn êre bevelhen wil ich dem, der Davide
mit gabe niht kunde schelhen . enmitten ûf geluckes rat sam ride
dich di Saelde, unde niemer dir gewaltze!>
hie mit ir beider arme sach man ligen in triwen rîcher valtze.
 <mit tusentvaltem lone muez iu got, hêrre, danken
hie mit der selden krone unde dort in paradise mit der blânken
waete, di dâ niht wan kunige zieret!>
dô schieden sich die mage mit manegem suezen worte geflorieret.
wie sich nû Ginover unde Sigune scheiden?
ze Nantis noch ze lover wart nie urloup mit sô grozen leiden
genomen noch gegebn in triwen sueze.
von worten welchiu wunder spilten si dâ seniclicher grueze!
swie Vloritschantz gebowen was mit vröuden krefte
von rittern unde von vrouwen, der bestuont der plân doch gar unhefte.
staeter vröud ist niht diu erde bernde:
swer in die hoehe bowet, dem wehset vröude wol, die lenge wernde.
der êren die gezaemen sich luoden dô mit sorgen.
wie si urloup naemen? sô daz ir prîs dâ nieman saehe worgen
gen dem künec unde der küneginne,
wie sie der grozen êren in mohten danken mit vil suezem sinne.
des wart dâ niht gepfendet ir zuht, di wol versunnen.
was einem vröud erwendet, dâ wider heten hundert wol gewunnen
alsolche spil, die gelucke hât in huote
disem hie zevluste . daz kumt dem andern ie dâ bî zu guote.
die an hohen wiben dâ wâren vlustebaere,
die bat Artus beliben, biz daz si gehorten baz di maere.
des seitens im genade vil unverdrozzen,
sô daz sin kuniclich êre mit wird unde ouch mit selden wer begozzen.
dem von Marroch sante Artus nû boten rîche.
vil genaden er in mante, daz nie künec wart sô minnicliche
unde mit sô hohen êren nie gegruezet,
unde dâ bî dienst mit triwen . daz seiten prief mit worten wol gesuezet.
vil endehaft geworben wart mit der boteschefte,
der wisheit unverdorben . dô wart ir selden klinge in dem hefte
enzwei gebrochen, als ich hie bescheide.
ez kom in niht zeguote, ir botschaft nam ein ende gar mit leide.
 <
Klinscor ist er genennet, von Napels der geburte,
der zoubers vil bekennet> . der künec von Marroch gab im sus antwurte
mit schrift, di seit Artusen solchiu maere,
von dem nigromantico er in sin lânt der vart betwungen waere:
 <zwelf tusent mîner vrouwen het er sich underwunden,
an manheit der verhowen, sô daz er von der minne wart enbunden
durch spot der wibe unde durch der manne schelten.
daz dolt er von in beiden . des wolt ouch er si hie nû lân engelten.
er varet wan der liebe, die weiz er wol von kunste.
dâ wirt er zeinem diebe unde verstilt die vrouwen von urbunste,
wan er truoc der minne grozen willen,
unde sîner minne manegel kund er mit anders niht an im gestillen.
die grozen an den êren wil er alsô besunder
von hoher wirde keren mit sîner zouberie goukels wunder,
sint er an hohen êren ist ein weise,
sô wolder gerne werben, daz wir der vrouwen lebten ouch in vreise .>
Artus, der witze rîche, den prief was tougen lesende.
dar nach über al geliche seit er dô, des maneger ungenesende
was an vröuden durch sin lieb amien.
wa Klinschor mit den vrouwen wer, des wâren si di kunste vrien.
dô erste huop sich riwe, daz schuof diu strenge minne.
ir senede nôt wart niwe unde strenger vil dem herzen unde dem sinne.
wan guot gedinge ist lebens halbiu stiure.
sus wart gedinge hie verlorn, dâ von etslichem wart daz leben tiure.
an missewende der kleine, an tugenden wol beraten,
der lie sie doch niht eine gar sunder trost, als ie di wisen taten.
er sprach: < ich binz noch anderweide ervarnde.
vil hoher boten verre send ich dar, mit rîcheit wenic sparende .>
dô chom Accedille der art von Macedane.
weder Thetis noch Sibille wâren niht sô rîcher kunst in wane
als der zu swester jach Utpandragune.
Klinschor vil hoher stiure mohte nemen von ir chunste lune.
diu seit dem bruoder kinde die riht der mere des wâren,
doch niht den kern, die rinde: < wie Klinscor dîner êren wolde varen,
het ich ez mit mîner kunst niht understanden,
mit nide gar gewiset wolt er dich hân von allen dînen lânden
niht wan durch die maere, ( im ist diu saeld enzucket)
unde du sô saeldenbaere bist, des wold er dich sô hân verdrucket.
nû hân ich sicherheit von im enpfangen,
daz er dir niemer leit getuot . des ist die liebe swester dîn gevangen
selb vierde küneginne . daz eine ist dîn muoter .>
an triwe rîchem sinne wirt ein künec niemer mê sô guoter
als der in Britanje kron was tragende.
daz noch di kuesche, reine lebt, des was er ir genade sagende.
Utpandragun der alte gebarte nach den jungen:
 <daz ir gelucke walte! mir ist der selden don zeheil erklungen.
ich hân mich vil nach ir gesent, der suezen.
nû sage, liebe swester, wann sol mir diu liebe daz gebuezen?>
des wart michel lachen von den, di man der mere
niht wolde helnde machen ( si wâren doch über al niht sagebaere).
Accedille sprach: < daz ist verbunden,
in welchem lând die vrouwen sint unde wann si ledic werdent vunden.
einez wil ich prisen, des im doch ist zudanken,
Klinscor dem wisen: sin edel art di vrouwen sunder wanken
hât in rîcher pflicht mit reiner huote,
mit wilder aventiure verslozzen gar vor allem widermuote.
die aventiur ein rîter aleine sol erstriten.
daz wirt ouch dem vil bitter . man weiz des aber niht, zewelchen ziten
ez kan gesin .> nû wart hie aber swere
ir muot, der Britoneiser . man sach si aber wider klagebaere.
doch alls ein ubergulde was, daz ieman klagete,
wan die der sueze dulde unde sîniu kint, die werden, sô man sagete,
Lot, er selbe dritt . ouch was gedriet
ir leit, daz klagebaere . daz het si aller vröuden gar gefriet.
Artuse tougenliche verjach des Accedille:
 <dîn leit sô krefterîche hân ich über sehn unde was mîn wille.
ich het ez wol erwant, als ich bescheide.
der hohzit ubermaze, der sint noch manege jar di lânt mit leide.
an milticheit der tobende bistu,> sô jach diu arge,
 <durch daz man dich si lobende . unde bistu vur baz niht der sinne karge,
sô wil ich dir noch leides pruefen mere!>-
 <nein, herzenliebe niftel,> jach der künec, < ich volge dîner lere .>
si sprach: < du hab zu mazen turnei unde hohgezite,
unde solt ez niht gar lazen . diu maze gesiget mit êren an allem strite.
du maht der ubermaze sô sin pflegende,
daz dîniu kunicrîche kume zeiner graveschaft werdent wegende!
unde swer ouch ubermaze ist alle zît der habende,
in hoher êren saze wirt in daz gesinde vuoder schabende.
mîn hohe kunst ist wol urloubes enpernde,
ob ich dem keiser riete unde in guoter lere wer diu wernde .>-
 <niftel liebe, diu mine, vil gern ich iemer dulde
di hohen lere dine, doch hastu wol enzogen mich der schulde,
sint ez dîn hohe witz hât uberwunden .>-
 <niht, hêrre,> sprach diu wise, < du bist der lere sus verre baz gebunden .>
nû wart er vurbaz mere enzogen sîner milte,
wan uberigiu êre sich ie gen halbem laster nahen zilte.
daz kom von uberfluz Artusen guete.
daz wort die wisen merken unde die tumben baz an ir gemuete.
sin milte was sô staete über elliu lânt vermaeret.
swes man in ie gebaete, des was er mit gewerne unervaeret.
daz misseviel dem starken Melianzen.
 <ob ich daz waeger spilte,> sprach er, < mich verdruzz alsolcher schanzen .>
di vrouwe Ginovere swester was des starken.
er sprach: < die hoehsten êre wil ich enzit bewaren unde besarken.
ez koem vil lichte, daz in einer baete
zegebne mine swester . sô laeg vil gar mîn êre ûf kranker saete.
daz bin ich undervarnde, ez erge danne vil schiere .>
gen Artus unsparnde was er die reise, der klare unde der viere.
er was erwachsen verre uzer lânde,
daz Ginovere noch der künec noch anders nieman in zehove erkande.
der junge, wol verdahte sprach dô: < künec, hêrre,
vernemet, wie mich brahte vil manic rîchez lop ûz lânden verre,
daz mit den valken swebet in den luften,
von iwer grozen milte . daz hoere ich all di werlt von iu guften.
ir sit der unverzagende, swes ieman ist begernde.
daz sint si von iu sagende . sit ir mich, edel künec, der gewernde,
sô bin ouch ich des selben iemer jehende,
daz aller kunige lop ist blint, wan daz iwer alein, daz ist gesehende .>
der luter, der gewaere an alle missewende,
der vorchte dehein gevaere noch mit argen listen vröuden pfende.
er sprach: < ir lobet mich sô hoher wise,
swes ir nû sit der gernde, versag ich daz, sô krenket mich an prise .>-
 <ir habt gewalticliche,> sprach der wol genende,
 <vunfzehen kunicrîche . der sullen zehen warten mîner hende
unde iwer wîp . ir habt doch wol daz merre:
daz lop von iwer milte wirt nû alrerst gepruefet witen verre!>
dô sprach der sunder gallen: < man pfligt niht hie zelânde
weder schimpf noch schallen an kuniges wîp . schamt uech alsolcher schande,
oder ir muezt die zuht darumbe liden,
der uech vil liht verdruezet, ob ir niht toren wise wellet miden!>-
 <ich hân nach toren vuore noch durch deheine schande
gejagt ûf dise ruore, hêrre künec . ob iwer prîs erkande,
daz ir mich hiezt begeren, swes ich wolde,
sô wer ich wol ein tore, ob ich danne niht daz weger nemen solde.
die kuniges wort mit krefte sint gemachet staete.
sin triwe ist in dem hefte gar enzwei, der hohen wirde graete
erworget sus mit kuniclichen êren,
swa künec in wankelboldes wise ir wort wanklichen welnt verkeren .>
dô wart dem êren rîchen gesprochen nie sô nahen
an sin êre als offenlichen . daz kund sin êren gerndez herze vahen
in solcher scham, daz er im wart der jehende.
 <durch willen aller zuhte,> jach Artus, < lat einz an mir geschehende,
daz mir diu künegin beste, unde nemt ir all di krone,
vunfzehn ( ir ist noch mê), di wil ich iu darumbe gebn zelone.
ich het des lutzel vorchte noch gedanke,
daz mich ieman bete, dâ von ich wurd als gar der êren kranke!>
aber sprach der gernde sô rîcher gab nach prise:
 <der künegin niht enpernde wil ich sin, unde doch in solher wise,
daz ir bî ganzen vröuden wol belibet:
wan ich gib iu mine swester . mit der sô sit ir alsô hoch gewibet.
si ist der selben edele von kuniclichem kunne.
ûf kuniges trone mit sedele ist mînen vordern selten worden dunne.
hêrre, lat di vröude noch sin iure:
zehen kunichrîche sin mîner werden swester heime stiure .>
der triwen ubergulde sprach aber dô mit guete:
 <hêrre, siz iwer hulde, alsô daz ich mine wort behuete,
iwer swester bring ich wol zu werde.
ich gib iu ouch ein ander, wol der hoehsten ein ûf al der erde .>
der mit der klaren jugende sprach aber dô mit sinne:
 <hêrre, iwer hohe tugende wil ich dâ mit êren durch di minne,
di ir tragt der milt in êren wise.
ich gan iu wol, der swester mîn zu gebne nach kuniclichem prise .>
Artus, der edel, viere, wart dô vröuden rîche.
 <
Kardiez von Pelrapiere,> sprach er dô, < der nimt si willicliche.
rîcheit, wird er ir den vollenbringet.
di klarheit sines libes ir herz in hoehe gen den luften swinget .>-
 <daz dise rede staete,> sprach Meliantz, < belibe,
sunder wankes raete, ir muezet aber scheiden von dem wibe,
wan Ginovere ist diu swester mine.
di habt ir hie versprochen unde gebn Kardiez . nû ist si ouch di sine!>
der Britoneiser hêrre was aber hie mit sorgen,
daz er sich alsô verre het verredet . dô sprach der unverborgen:
 <hêrre, nû gebt ir selber gabe groze
unde lobet mir die staete . ir sit vor solchen sorgen wol der bloze .>-
 <swager liep der mine,> sô jach der von Britane,
 <die getriwen lere dine wird ich niemer mer mit willen âne!>-
 <sô tuot di milte hin, daz ir icht mere
gebt, swes einer muote! daz bringet iuch von kuniclicher êre .>
diu lere von Accedillen unde diu von Meliantze
begunden an im stillen, daz er nû spilte rechter maze schantze
beid an gab unde ouch an hochgeziten.
dise aventiure ist nû geteilt in manege stucke witen.
wie nimt der kampf ein ende? daz sagt vrouw Aventiure.
wa hin der si gewende, als Oriluse der arm git di stiure,
daz hât di aventiur noch gar beslozzen,
unde wa daz bracken seil beste . des belibt Sigun an vröuden ungenozzen.
wie lebt ouch di getriwe mit ir vil suezen jugende
in klaegelicher riwe, die si het nach Gamurets tugende?
wie vert ez dann umb dise werden vrouwen,
die Klinscor hât gevangen? wann sol man die mit vröuden ledic schowen?
wie wil ouch hie geraten di ubervart des klaren?
ir brustel, di gedraten, twungen in gen vintlichen varen
michels mê danne Gamuretes sterben.
doch taten si ez beide: er wolt ir minne mere dann baz erwerben.
wie hât der segel winde? wie schicket sich sin reise
ûf wage alsô geswinde? wie vert er über lânt gen maneger vreise?
wie enpfaehet in der baruk, welcher wise?
wie richt er Gamureten? swebet er oder sinket er an prise?
wolt uns di aventiure nû hovelichen mieten
mit solcher vröuden stiure, daz wir uns werdikeit dâ mohten nieten,
sô muest ich herze, muot unde sin arbeiten.
swie ez darumb gestande, ez muoz doch sin, ich wilz zu liehte breiten,
ob mich got bî libe let unde ouch bî krefte,
sô daz man vurbaz schribe die aventiur mit solcher meisterschefte,
der mich sin mit kunste kan bewisen.
ich ahte niht der wultzen, ob ez di hochgemuoten wellen prisen.
der ritterlichen lebende in koufmannes girde,
sô daz er dienest gebende was umb êre unde umb vil hohe wirde,
sin prîs der gienc di hoeh an dem gewinne.
segn der ahzik meide unde werdiu wîp im truogen holde sinne.
sit nieman sunder wandel ûf erde mac beliben,
sô het er missehandel . des solt aber ich von im niht schriben.
nein, ich wil ez doch von im hie ruegen
durch spehen sîner vruende, ob si ez wellen vuegen oder unfuegen.
man solde mich wol strafen, ob ich in nû lester.
offenlich beslafen het der Grahardois sin eigen swester:
got, der was sin vater sunder lougen.
dem gab er sich zu kinde, swenn er den pater noster nam vur ougen.
die werden gotes tohter der talfin het geminnet.
niemer hoher mohter sich gamien, swer daz reht besinnet.
di gotes tohter ist geheizen tugende,
wan si von gote vliuzet . di het er ie gemint in sîner jugende.
er was nû mit den sinen ze Nurgals erbeizet.
nû liez alrerste schinen Sigun, wie si di minne het gereizet
mit staeter liebe gen dem ûz Graswalde.
dô si sich muosten scheiden, dô lie sich liebe sehn in maneger valde:
hie groze trahne loufen über liehte wangen,
hie vröude gar verkoufen . jamer, truren wart dar an enpfangen,
sueften, hende winden, lute krachen.
den wehsel treip Sigune wol siben tag vur singen unde vur lachen
unde meisteil all ir vrouwen . di kunden niht vermiden
bî solchem jamer schowen, si muosten ouch den selben wehsel liden,
der vröude wandelt in ein truren herte.
ir gespil, di vröude sueze, dafur wart bitter jamer ir geverte.
der junge mit getursten, der vumfe lânde hêrre,
ieglichez einem vürsten bevalch er ûf sin triwe hoch unde verre.
Artusen het er ez bevolhen sunder.
Sigun unde Herzelouden unde ir kindes vergaz er niht dar under.
Artus unde sin amie vil gerne sehen wolde,
daz di wandels vrie bî in dâ zu hove wesen solde.
der talfin sprach: < nein, swer ie selde erkande,
der mich hazzen wolde, der schont ir doch an lueten unde an lânde .>
dô sprach der Britoneise: < unde si, daz ir iht werre,
mit sneller, gaher reise kund ez mir . ich wen, ez si kein hêrre
hie dishalp mers, er laz sie mîn geniezen .>
sus wâren si gescheiden von Artus . nû lat iu niht verdriezen,
wie sich mit manegen leiden hie vier geliebe schieden.
sus wurden si gescheiden sunder tanz mit jamers klagelieden.
Ekunat unde ouch Klauditte diu wise
mit klage wurden vunden, daz man sin noch der minne giht zu prise.
als er mit umbevange von ir was urloup nemende,
vrouw Minne mit ir zange Klauditten herze vienc dô gar unschemende.
si sprach: < owe der jaemerlichen stunde,
daz dise reise niht geschach, ê daz ich dîner werden minne enpfunde,
oder sich niht lânger sumde mit reise widerbiete,
daz mir di sene gerumde unde ich mich dîner minne baz geniete!
sô wer mir senfter vil dîn hinne riten:
tusentvalt ein sterben tete mir baz danne ein sô lângez biten!
du bluome aller manne, wem wiltu mich nû lazen?
mîn herz in vröuden banne ist mit jamer iemer mer verwazen,
biz mine ougen werdent dich an sehende.
du bluome wol gebluemet, nû zeche, daz ez gahens si geschehende!>-
 <du vol ein schrin der triwe,> sprach nû der gebluemet,
 <ze junk unde ouch ze niwe ist des mîn kunst, daz du von mir geruemet
werdest, als ez doch daz herz erkennet.
Ovidius, ob der lebte, dîn tugent im wer zu prisen unbenennet!
dîn tugende rich mit sinne, dîn triwe, dîn zuht, dîn êre
hab seld in ir gewinne, daz si sich taegelichen an dir mere
unde niht diu selde breche an dir ir pflichte.
biz ûf der engel saze leiten si dich mueze wol di richte!>
si sprach: < der Even machte heimlich ûz Adams rippe
unde in dar nach erschrachte ( er hiez in wider der erde werden sippe
unde wil in noch gelich der sunne kleiden),
der mueze dich gesunden mir mit selden senden ûz den heiden!>
daz si di munde sparten, durch waz wer ich des iehende?
vor hazze die bewarten, die was man dâ in maneger liebe sehende.
geschach ein kus dâ? hundertvalt vergolten
dazt umb den wurf der minne, swa man der spilt mit triwen unbescholten.
ob Tschinotulânder gen Sigun des icht vergeze?
di bliden stende vander . ob er di arme gen ir indert meze?
ja, si wurden lieplich her gesweifet.
man sach ir blânken arme in sabinen kleiden schon umb in gereifet.
 <owe,> sprach Sigune, < wie mir des wortes gebrîchet
an mîner selden lune, daz der engel von dem grale sprîchet:
 «elliu grales diet sint die erwelten
selic hie ûf erde unde dort zem steten prise die gezelten . »
mîn selde hie ûf erde, die hebet sich leider trage.
got geb, daz si mir werde dort wol widerwegen mit der wage
zuo den hohen koeren wol gesellet,
sit mir sô bitter scheiden zem dritten mal von dîner vart gevellet!
ein ander wort zem grale der engel hât geschribene.
daz ist mir zallem male mit staete bî, von mir gar unvertribene:
 «des grales diet, diu niemer kan verderben.
daz kunne Titurelles muoz iemer ware minne mit triwen erben . »
mîn minne stet zuo dem wâren, daz hân ich dir erzeiget,
diu dîn in wankels varen, unde hast si offenliche von mir geneiget.
swaz du mir unschulde maht gebieten,
dafur ich, vruent unde hêrre, mich dîner edlen minne wolde nieten .>-
 <vil herzen liebe, sueze, daz dich diu selde rîche
unde dir hoch danken mueze der dînen suezen guete wirdicliche!
bedenk daz recht, ez wer uns noch an êre
bî dîner verlust der strangen, unde ich der rache sunder widerkere.
wol tusentvalten kumber wil ich vil sender liden,
ê man mich dester tumber an wirde het, unde muest ouch ich vermiden
vil werdicheit, diu wirt mir sus zu teile:
dîn wirde git mir prisen, sô git mîn prîs dir werdicheit zuheile .>
si sprach: < dîn edliu minne, di hât mich sô betoubet.
du pfligst der rehten sinne, daz dir mîn ja nû vurbaz mer geloubet.
du hast wol reht, als mich dîn witze wiset,
ich wil nû beiten gerne, sit ez uns an wirde hoher priset .>
er sprach: < du wol gereinet vor aller krankeit sinne,
dîn selicheit mich meinet, dîn triwe git an prise mir gewinne,
des mich durch reht von got unde dir genueget.
des hân ich baz gedingen, ist, daz mirz dîn suezer wille vueget,
als ich dirs iemer danke mit dienste werdicliche.
ich sehe gern daz blânke an dînem suezen libe minnerîche.
sô wirt mîn tjoste manegem heiden swinde,
swenne ich an di brustel gedenche, an siten snevar unde ouch linde .>
si liez ot aber vallen die kleider von dem libe,
di kuesche sunder gallen, zu werdicheit ir unde vil manegem wibe.
ein vaele was von Teserat der siden,
die hienc si vur di bruene . di wipheit wolt er gerne von ir liden.
si wer ez in unwernde, wan daz si het gelouben,
dô er sin was gernde, ez solt in gar von ungeluck berouben.
ez wer anders iemer unergangen.
si kleit sich gahens widere . mit armen wart si aber umbevangen.
er sprach: < ez ist unwende, ich muoz von dir scheiden.
den engel dir got sende, der Elizabeten gar vor leiden
behuote, diu was Kristes werde muome.
als muez er dich behueten an kuesche gar in magtuomlichem ruome!
dîn lîp unde dîn sele bevilhe ich got dem hoesten,
daz er dich Raphahele bevelhe, der dâ kunde wol getroesten
Tobiam sinen sun, den er im brahte
ûz alsô maneger vreise, dô im des lebens nieman zuo gedahte .>
Turkeltals dem staeten bevalch er si mit triwen,
dem vrien vor missetaeten . den kund ir scheiden gar mit jamer riwen.
si sprach: < wanne kumstu wider, hêrre sueze?>
er sprach: < dazt ungemezzen .> dâ von begunds im sigen ûf di vueze.
plumit unde golter er ir dô balde legete.
anders nieman wolter des gestaten . werdiclich er pflegete
der werden mit dem lufte unde goz ir brunnen
in munt unde ûf di hende . ir was des lebens dâ vil nach zerunnen.
er legt si in die schoze mit minniclichem zarte.
dô sprach der êren groze: < du wunschelris, du paradises garte,
dar inne tugende blueent nach bernder vruchte,
der allez wiplich kunne geniezen mac an lobes rîcher zuhte,
du magetlicher êre ein bilde unde ein exempel,
der wipheit ganze lere, du Tschosianen vruht, die man zem tempel
sach werdiclich gefunfet gen selb vumfte,
daz allez meide wâren unde dienten vor dem gral mit kuescher zumfte!>
ie mitten sach man tuften sin liehten ougen snelle
gelich des meien luften, die dô brahten Gedeones velle
der wolle tror, swenn er gesigen solde.
hie gesigt sin menlich triwe: der ougen zeher ûf di wat er bolte.
in unkreftigem twalme sach man noch di suezen.
Davides klage salme hort man hie den Grahardois nû gruezen.
dâ von gewan ir herz ûz noeten schricke.
hie mit wart dô verlazen ûz vanknusse ir herz unde ougen blicke.
ir liplich gedenken erzeigt si mit gebaeren.
ein trutelehtez schrenken bot si mit den handen dem gewaeren.
an ir brust vil minniclich gedrucket
unde ab ir rotem munde an sinen munt ir hendel wart gezucket.
dise triwe erwecken kund ein ander triwe
an dem jungen recken . er sprach: < owol der hant, di sus erhiwe
solch pelze ris zu balsem vruht sô bernde,
der al di werlt genuezet unde al der engel schar ist vröude wernde!
daz bistu, reine jugende, von edeler vruht entsprungen.
dîn sueze, reine tugende wirt sô verr gesaget unde gesungen
zelere, daz ez die werlt an selden meret.
dîn menschliche tugende aller engel schar gen vröuden keret!>
si sprach mit kreften kleine: < mich wil alrerst nû noeten
dîn edel triwe reine mit dînem lob . diu wil mir jamer loeten
ûf herzenleit, daz niemer wirt gescheiden,
dann ich geleb di stunde, daztu mit vröuden kumst her ûz den heiden.
unde ist mîn sorge swaere, daz ist niht ungefuege:
ob ez ein heiden waere, der mit sô vil êren prîs nû truege,
als dîn lîp in jugende kan erwerben,
ob dem ein vinger swaere, manic tusent wîp darumbe solden sterben.
got hêrre dir behuete dînen lîp den zarten
vor der heiden vluete, der Danieles pflak in dem wurm garten
unde sîner gesellen vor dem starken viure.
sus muez er dich behueten unde dîn geverten!> sprach di rein, gehiure.
zu Sigun urloup namen di vürsten all geliche.
di vruht des reinen samen bevalch si got mit grozen triwen rîche.
si sprach: < nû pflegt dem toufe selde unde êren,
daz ir gestet mit triwen ein ander . sô chan sich iur selde meren.
mîn munt mit urloube sprîchet durch werdicheit des toufes.
ob ieman haz nû rîchet, ( des prîs wirt veil getragen swaches koufes)
ê daz ir wider toufes erden rueret,
zespotte der Sarrazine wurd unser kristentuom unwert gefueret .>
dô sprach Kailete: < vil reine niftel mine,>
wan er ie tugende hete, < wir sullen di witzerîchen lere dine
vil gerne zuo dem herzen nahe binden.
durch werdicheit des toufes sol man uns an ganzen triwen vinden .>
diu guotes willen rîche mit herzen unde mit munde,
in got vil minnicliche si manegen suezen segen senden kunde
dem Grahardois unde allen sinen geverten.
si weste wol vurware, si muesten nieten arbeit sich der herten.
Sigune selde wegende was disen her gesellen.
si wâren des nû pflegende, daz si lânger wolden niht entwellen,
unde wurden ûf der verte wol zerate,
wie si varen wolten über se . daz wer gewesen zu spate.
an der habe ze marsilje vant er manegerhande.
niht gen Sibilje wolt er durch den wirt von dem lânde,
wan in der maze kunde wol genuogen.
des pflegent noch di rîchen an bescheidenheit unde mit der zuht di kluogen.
kiele, starke, niwe, koken, tragemunden
unde marner getriwe, die si wol vuerten ûf des wazzers unden,
wan si der kunste wâren wol bejaeret.
des warn die ubervarnden an vröuden solcher hofnung unervaeret.
ir segel, mastboum, anker, seil, ruoder unde riemen,
was der deheinez kranker danne ot guot? daz sold dâ sehen nieman.
sus het ez allz der junge vor berihtet.
sin vürsten nam, der groze, wart an keiner wirde nie vernihtet.
sin sper, sin wapen gruene, Durantzen unde Drakune,
daz vuorte dar der kuene, unde doch niht staete gar in einer lune.
er wolte manegem Babilon zevreisen
den tiuren anker vueren, daz si gedehten Gamuretes reisen.
an schilt unde an baniere vuort anker der gehiure,
als Gamuret der viere si het gefuert zu maneger aventiure,
dâ sin prîs gen manheit wart gemezzen.
daz wapen wit erkennet was, des kunde nieman wol vergezzen
der menlichen taete, di Gamuret geworben
ûf anger unde ûf saete het, an werdicheit vil unverdorben.
ob ditz nû hie dem talfin koem zu guote?
des laze wir got walten, der het in unz her wol in sîner huote.
dô gar mit schrift volendet wart al ir schifladunge,
di marnaer, unerwendet mit snelheit mente si der wint von sprunge,
die segel hoch gespannen gen den luften.
der rîchen soldimente vreuten sich di marnaer hie mit guften.
ob daz icht lânge werte, die vröud unde di gaudine?
ûz ir vröuden swerte ein lucke brach, sô daz si groze pine
erkunneten . anders git uns niht zulone
di werlt wan huete suoze unde morgen gar in einem suren done.
die marnaer wurden sehende daz all ir vröude schrahte.
dâ bî si wâren spehende ungewiters zeichen maneger slahte:
di olfentier dâ walgten unde schozzen,
der luft unde ouch di wolken mit trueb vil gar dâ wurden undergozzen.
 <
Oyme!> si riefen alle . man lie die segel nidere.
di wende gen wazzers valle man spengte wol . si liefen her unde widere
unde riefen: < malevant! altut est morte!>
schrawaz, pilwiz wart nie sô snel sô des mastboumes ende unde orte.
sus gab in niht gar lânge vrouw Saelde guot geleite
sunder sorgen twange . si komen sus darnach in groz arbeite
von sturmweter, wint unde schoz der blicke,
sam wac unde luft zu viwer worden wer . daz gab in manege schricke.
darnach mit donerkrache der slac wart ungehiure,
sam dô ein wilder trache ûz dem hals di vlamme git mit viure,
unde lie sich ûf den wak mit breiten vunken
unde klebte dar ûf di lenge, biz daz der wac mit viur begunde sunken.
man sach die unde stozen, sam berge tobende sluegen,
ich mein di hohen, grozen, unde ein ander niemer slac vertruegen.
als ie der kiel erhoehet wart mit unde,
sô liez er sich dann nidere, als ob er schiezen wolde in abgrunde.
ein tak, ein nacht durchmezzen unz an den andern morgen
pflagen unvergezzen dise rîter uberkraft mit sorgen,
sô daz vil maneger todes was bekornde.
di marner wâren jehende, si wurden nie sô groze nôt urbornde.
ez stuont niht an ir regele, ob ez ie mê geschehe.
ir ruoder unde ir segele unde ander ir gereite lac vil smehe.
weren di kiel mit isen niht gebunden
nach des talfins lere, ir wer deheiner niemer lebndic vunden.
dô si alsus verzagende wâren an dem lebene,
si wurden von in jagende vil gar daz doch daz leben hât zegebene:
wazzer, win unde dâ zuo all ir spisen.
swie si halt nû gewerben, si wurben dô vil reht alsam di wisen.
nû muosten si zu lânde . dar heten si niht verre.
der noclier daz bekande . vroelich began er schrien: < alaterre!>
dar begunden si mit vröuden gahen.
di vröude lac zevluste, si muosten schaden vur gewin enpfahen.
Zazamanc daz rîche hiez vil kronebaere.
dô gehorte der manliche, daz ez daz selbe Zazamanc nû were,
daz Gamuret mit strite het erloeset.
 <ob si mich dann erkanden, sô heten sich diu mer alrest geboeset!
ob si mich hazzen wellen, daz wil ich ê versuochen.
ich sol etslichen vellen, ob mîn gelucke vur baz wil geruochen.
sol aber ich geluckes ende enpfahen,
daz muoz ich sin der nemende, swie daz ich wold ûf rache vurbaz gahen .>
gen Patelamunde was ir âne chere.
wa ir anker vunde habnden grunt? des gab er in dô lere:
 <von der stat wol eine mile kleine,
biz wir vernemen di mere, wie ez diu swartziu diet gen uns dâ meine .>
die moren all geliche wurden alsô jehende,
dô si den anker rîche wâren in sô liehter varwe sehende:
 <wir haben unsern goten vil zebieten
der über grozen êren, daz wir uns nû der rache sullen nieten
umb unser werden vrouwen . diu was ein kron der tugende,
die Gamuret verhowen mit tode hât in vröude gernder jugende,
unde lie si unde ir kint verweist kebsliche.
ir solt in sîner varwe geniezen lân, die er im treit sô geliche.
aller gote hulde sol er sin verbannen,
swer dise groze schulde niht rîchet an den ungetriwen mannen!>
der urteil volge warens alle gebende,
der dô den anker vuorte, der solde niemer von in komen lebende.
nû was tschahtelakonte unde al di hohen rîchen
über di wilden monte, alda si mit urliug vil krefticlichen
bestuont Killicrates, ein künec maere
von Centrion, der kuene . dâ was der groz gemuote kronebaere.
Azagouc des lândes wolt er sich underwinden.
ob er darumb icht pfandes sit lieze? di mere mocht man ouch ervinden:
bestet diu Gamuretes vruht bî lebene
unde der edelen Belakanen, er beginnet mit manheit gelt ze gebene.
Razalic der klare het sich dô underwunden
der vruht in aller vare . man het niht sin gelichen veile vunden.
daz kint was vaterhalp unde muoter weise.
sô merket vremde sippe, durch di dâ Razalic bestuont di vreise:
dem künec Isenharten was Razalic gemage
mit grozer liebe zarten, daz er nû den lîp hie vuort in wage
durch daz kint, daz Isenhart sô starke
minte, Belakanen, biz in durch si besloz des todes arke.
unde het si doch besezzen durch haz mit heres krefte.
sit pflak der helt vermezzen nach Isenhart sô grozer liebschefte:
swaz Isenhart mit liebe truoc in sinne,
durch di selben liebe wolt er dem tragen vurbaz sunder minne.
dar an sô krefticliche geviel der muotes veste,
daz er vröuden rîche wart dâ von, als er mit warheit weste
iht, dem Isenhart truec holde minne
di wile, daz er lebete . daz nam im Razalic ze vröuden gewinne.
wa von des ungelouben pflegnt sô vil der heiden,
an wisheit gar di touben, doch kunste rich? daz ist gar underscheiden.
kan ieman kunste âne der wisheit sinne?
ja, behendicheit ist wunder, unde kunnen beide affen unde effinne.
von gewonheit lere tuont hunt behendicliche
unde ander kunder mere . ein vogel ret etwenne der duetsch geliche.
dâ bî verstet di kunst der heidenschefte:
di kunnen aller kunste hort unde sint dâ bî an aller witze krefte.
hoch ob aller kunste mueze wir di wisen
mit gotlicher vernunste über die liste unde liste macher prisen.
di wisen sint got ewiclich an sehende.
swer dirre wisheit vaelet, dem ist man hie unde dort niht wisheit jehende.
Razalic der more, der minnete vremde minne.
ob er des wer ein tore, sô tete erz doch in triwelichem sinne.
wer im di ware minne zu rehte benennet,
sînem herzen wol bescheiden wer si niht beliben unerkennet.
Razalic sin triwe ze dirre minne brahte,
swenner mit herzen riwe an sinen herzen lieben mak gedahte
unde im zu liebe minnete sine minne,
wan er Belakanen zu liebe erkos vor aller vröuden gewinne.
des minnet er Belakane, vur daz der von Anschowe
si liez der vröuden âne . daz er niht hiez ir hêrre unde si sin vrouwe,
der manegel sîner minn ir gap den ende.
Razalic dem kinde dô minne tragen wolde sunder wende.
durch daz er Azagouche was mit wer der werende
vor Vridebrandes rouche, wan ir was vil, di des dô wâren gernde,
Killikrates unde di im helfe gunden.
des wart beidenthalben vil gesehen der toten unde der wunden.
wie Razalic gewurbe in Azagouc dem lânde
unde wer an prîs verdurbe? Razalic gen werdicheit man nande,
alsô daz er den sik erranc mit êren.
nû sol di aventuere aber gen ir hêrren widerkeren.
daz ist der talfialte, der hie mit noeten ringet,
daz er in sîner gewalte niht het, daz einem ougen wazzer bringet
von koste . tusent rîter unde ir gesinde
unde dazuo di von Zazamanc ûf sinen schaden bereiten sich geswinde.
etslich der selben wâren der zuht alsô bescheiden.
 <wir sullen sin niht varen>, jach ir vil, < im kan vil lihte leiden,
daz er uns hât sô hoher wird entsetzet,
ob er sin kint nû wil gesehen unde schaffen, daz wir werden ein teil ergetzet .>
des wart dâ niht vereinet, si wolden mit im striten.
die dâ warn gereinet mit touf, di wolten ouch niht lânger biten
unde begunden sich movieren ûf di terre.
der den anker vuorte, dem widerbot niht ein, wan manic hêrre.
swie sô die besten wâren gen Azagouc dem rîche,
doch sach man dise gebaren unverzagten helden gar geliche.
ein sprach geboten was zu Patelamunde,
durch daz si bî ein ander weren ungesundert bî der stunde.
owe der ungelabten von ezzen unde von tranke!
den dritten tak si habten gelebet leider an der koste kranke
ûf dem wage an der sturmvreise.
Richaude unde Sigune, got hoere iur gebet hie ûf der reise!
ez stuond in wol zesorgen, doch wâren si vermezzen.
ir zagheit was verborgen unde ouch ir truren, als ob si heten besezzen
daz paradise von der hell abgrunde.
ir muot gelichte sich lewen, daz si nû vri ûz vreise wâren der unde.
si sprachen: < wer sol truren, sit uns got hât enbunden?
daz sueze nach dem suren habe wir hie volliclichen vunden .>
manheit vröut sich ie der ellens rîche,
di vreise der wilden unde was den zagen unde den helden geliche.
Patelamunt erschellet wart mit manegem schalle,
ê daz die schar gesellet sich rottierten ûz besunder alle.
der kuenen slingere vil unde patelirre
zogeten vor der ritterschaft daz mer zu berg . ir was ein breite virre.
Turkopel, sariande, ir wer was maneger slahte.
wie man ir zal erkande? ir was zu vil, man lie si ûz der ahte.
dar nach die ritterschaft, vil lieht geserwet,
gelich des meien bluede, unde was ir vel alnach der hell geverwet.
des dankten ir amien, die ouch niht verre luhten,
vor klarheit gar di vrien . die getouften her gen in nû duhten,
der himel kinde, pfleg des himels hêrre.
der krie was < Anschowe> . daz wart den helle varwen gar ein werre,
die heten sit der stunde kein ander herezeichen,
wan daz Gamuret in kunde an dem prieve, den er wolte sleichen
der künegin in ir buetel gar verholne,
ir kint wer von Anschowe, wer ez von mannes mal niht daz verstolne.
dô si nû des beraten wurden an dem kinde,
als ie di man dâ haten, dô wart ir opfer groz, ir krie swinde:
 <
Anschowe>, riefens, < hêrre von Anschowe!
er wirt ein walt swende! des git im lon noch manic werde vrouwe .>
nû die getouften schriten < Anschowe> sam di moren.
des nam zebeiden siten michel wunder, wer dâ wart zetoren.
daz wurden die des toufes niht bekanden:
di swarzen gar durchbrachen hurticlich nach Kriste di genanden
dar unde aber widere . ez gieng in an di rere.
si valten manegen nidere, dô was gen in der ungetouften mere.
dâ von wart manic werlich koberunge,
als ofte si si zefuorten . lat hoeren, waz tete hie der klare, junge?
der hete von Irlânden gesellet im Morholden.
vil chrefticlich zetranden si manic tropel, die vil jamers dolden.
des wart unrat, ich mein, den swarzen vrouwen.
vrouw Selde pfleg der klaren, daz di beliben an vröuden unverhowen!
daz wunschen mit dem segene mac leider niht beliben.
getoufter bluotes regene zevreuden vluste viel getouften wiben.
dar an sô wart in jamers groz gewinne.
der kouf was ie vil smehe, unde pfliget nieman mê dann werde minne.
unde wer der werden minne diu liebe sô niht gepflihtet,
ez wurde nach mînem sinne ir werdicheit an prise vil vernihtet,
sit si nû disen kouf sô dicke wirbet,
der jamer git di lenge unde an hohen vröuden gar verdirbet.
vil sueze, werde Sigune, der chouf sol dir noch verren.
des helfe dir Vortune mit des gewalt, desd engel jehent zeherren!
geschiht ez dînem herzen noch zu liden
an Tschinotulânder, du mohtst ê dich in tusent stuck lân sniden!
ich hân alhie gebaget mit minne durch ir koufen,
daz si des niht betraget, si kunn vil sele von dem libe sloufen.
belibents aber samt, daz ist mit riwen.
schamt iuch des, vrouw Minne, ir sit im zalt, daz ir noch pflegt untriwen!
swaz ir der hohen êren zu pflihte habt der liebe,
die kan unminne verkeren . di slichet ûf iwer spor gelich dem diebe,
biz daz iu lieb ein êre hât erworben,
ir sit von der unminne wol zehenvalt an êren ê verdorben!
noch mein ich iuch, vrouw Minne: ir gebt etslichem êre
an manlichem sinne, daz er sich durch iuch des vlizet mere
dann durch kunige dro unde golt der Kriechen.
ir heilet unde verwundet, ir machet siech gesunt, gesunde siechen.
iwer wehsel get niht staete ûf ein muntzeisen.
ir wurget hie mit graete, dawider kunnet ir manege sueze wisen.
dâ von sol ich mich kriegs gen iu gelouben:
ez wer iu sunder êre, der iwer suez vergebene wolte rouben.
nû tuot ir einz, vrouw Minne: swer hie manlichen werbe
mit ellenthaftem sinne, daz der doch iwernthalben niht verderbe!
tuot ir daz, ich laz iuch bî den êren,
wan âne got aleine kunnet ir ob allen dingen wirde meren.
daz ich michs underwinde, des bin ich unversinnet.
ez entohte einem kinde, sit iwerm kriege ûf erde niht entrinnet
unde iwer gewalt sô witen ist gemezzen.
ich wil zehulden singen, vrouw Minn, ich hân mich ser gen iu vergezzen,
sit ir mit meisterschefte sit ob allen dingen,
sô teilet iwer chrefte den kristen hie, sô daz in muez gelingen
durch willen heilicheit der heren toufe.
ich man iuch des, vrouw Minne, daz iwer prîs dâ lig zem hoehsten koufe,
wan si den hoehsten minnent mit kraft des rehten gelouben,
vil chlein sich des versinnent . die swarzen sint der wâren minn di touben
unde sint werlicher minne halt ungelicher.
ich waen ouch des, vrouw Minne, iwer kraft geste der werden schar billicher.
ob si des icht vergeze an disen klaren, vrechen?
sam lewen hunger reze kunden si der heiden schar durchbrechen.
man sach dâ vunken vil ûz helmen vliegen
unde scherben von den schilten . zu beider sit was hurticlichez kriegen.
der tôt mit snellem vlucke ein werk het dô bestanden
mit lebens gahem zucke . des hulfen di getouften mit ir handen.
sin wert gab er etslichem dran zu lone.
der lon dem niht gelichet, den Grahardois dâ vuorte mit schrift der krone.
der het sich nû gezwelvet mit sinen wapencleiden,
mit helden ûz geschelvet unz ûf den kern, diu schal hin dan gescheiden.
daz was geschehn, ê si daz mer an sehen,
unde lobten im mit staete, daz si di Babilone wolten smehen.
sus het er sich gesellet mit recken den erwelten.
gen rîcheit hoch gezellet warn di helm an prise der hoch gezelten,
die im sîner êren helfen kunden,
als ims der baruk sande . er het in allen werdiu houbet vunden.
er selbe vuort den einen von Tigris dem golde,
an rîcheit niht den kleinen . den anker zuo der kron er vueren wolde
zu dienst Sigunen unde Gamuret ze rache.
swenn er die zwei bedahte, sô seit er manegem todes mat mit schache.
Iter von Kahevieze was sin geselle, der ander,
gen vinden widerdrieze . der rîchen helme einen ûf houbet bander.
Kailet von Spangen vuort den dritten,
den vierden gebt Morholde, den vunften Ekunat, amise Klauditten.
der künec von Navarren unde der ûz Vrankrîche,
dem toren unde dem narren vuoren dise zwen gar ungeliche,
sit si wol der aller hoehsten wâren,
di ûf erde lebten . des kundens zallen ziten wol gebaren.
ûf sne, ûf gras, ûf melme vil ritterlich si wurben.
rîcheit der tiuren helme ir zwen an wirde niht mit in verdurben.
si kunden si zu werdem prise vueren
unde mit ir scharfen ecken den vinden swarze vel durch isen rueren.
dem Schotten gebt den ahten, den niunden Leheline.
di kunden wol betrahten mit ritterlicher tat di sweren pine
in allen, die gen in mit hazze lebten.
borgen wart dâ smehe, daz gelt si al gereit dâ von in gebten.
noch sint der helme drie . wer di selben vuorte?
daz taten helde vrie vor wandel, daz ir herze nie geruorte
alsolcher muot, der zageheit ie geriete.
si kunden baz geraten menlich wer mit slages widerbiete.
den stolzen Huttigeren habt iu vur den einen.
der kunde wirde meren, swa man vinde hazlich solde meinen.
Hardiez der ander mit dem halben grifen,
der lie gen Kaileten al sin hazzen williclich nû slifen
durch pflicht geselleschefte, wan er was ie geturste.
der dritte genoz vil chrefte, der wart ouch nû der zwelfte unde was ein vürste,
Kingrimursel, lântgrave ûz Tschampfenzune,
unde was ie der gesigende . des half im menlich ellen unde Vortune.
harnasch gar di vesten dâ zuo den helmen horten
unde zwelf ors di besten, dar ûf si vil manic tropel storten.
von der puneize kunde sich niht enthalten
dann vliehen oder striten . der zweier muosten si des einen walten.
di andern sich niht sumden, si kunden an si dringen.
di in dâ straze rumden, di horten nach in ruof unde swert erklingen.
zehoufen lac etwa dâ vil der heiden,
zetepich orse vuezen sach man si daz velt dâ witen kleiden.
man vant ot si dâ heime . des wâren si di raezen.
mit maneger tjoste sweime kundens sich den kristen widersaezen.
swert, bogen, lântzen, hatschen unde kuelen
butens den getouften, biz daz ir vil truoc wunden oder buelen.
von stoze, hurte, schalle schilt unde helm erklungen
zu manegem notstalle . die zwelfe si dô hurticlichen drungen
unz an di zît, daz si begund verdriezen
der wer über al, di moren . si kunden mit den slingen oder schiezen.
iedoch begunden koberen die hoehsten sich der more
unde den getouften oberen an einer sit, ê daz ez kom ze hore
den zwelfen . dar zehelfe si dô kerten.
di Sarrazin dô wichen, di niht der toten schar dâ gerne merten.
hin vloch vil manic gesunder gen der werden veste.
den jagte lihte ein wunder . si ergahten si mit strites uberleste.
di hohen, werden buten dô vianze.
di wolte niht versprechen der dâ vuorte den anker ob dem kranze.
dô wurden swarze hende den wizen in gevalden.
si wolten sunder wende allez sin gebot vil gerne halden,
swie er si lazen hete doch mit riwen.
von kinde unde von vrouwen sagtens im diu maer mit klagenden triwen.
er seit in, Gamurete wer leider niht der lebende.
si jahen, daz er hete sin gemach: < wir sin iu iemer gebende
dienste, der ir sit vil hoch gepriset.
solt ir uns missetrowen, sô were wir von êren gar gewiset!>
sit elliu diet was jehende ir antlutz gelicher bilde,
sins neven tôt an sehende unde Sigun het im gemachet wilde
kintliche blicke, unde hete varwe quecke.
des mocht sich dester kleiner entsagen hie der kintliche recke.
des krieges wart er âne, wanz geloubten niht di heiden.
dô liez ers in dem wane . si jahen, ez kunde muelich tôt gescheiden
von im sin leben, er hete gotlich êre.
si buten sich zu vuezen unde baten in helfe umb al ir kumber sere.
des wart gelacht unmazen von kristen zallen siten,
doch wolten si niht lazen, si muesten in di stat dâ mit in riten.
swie er in het gevellet manegen toten,
der talfin wol bekande, daz si an triwen wâren unverschroten.
Patelamunt diu wite was luete unde koste rîche.
daz si gen im ze strite komen warn, daz klagten si geliche.
doch mohtens vor ir triwe niht vermiden,
sô lânk ir werden vrouwen der tôt nach sîner minne kund versniden.
 <ich klag ez ouch vil verre dem, ders alles waltet>,
sô sprach der kristen hêrre . < sich het diu nôt an mir gezehenvaltet.
nû ist hie hundert valtic oder mere .>
di tunkelvarwen jahen: < hêrre, wir sin, die klagent manege sere .>
beidenthalben klagende si wâren durch jamers triwe.
dannoch was nieman sagende zu rehte, wie sich stalten al ir riwe,
sô daz si niht enwesten an ein ende,
wer weren die amien, di durch klage winden solden hende.
er vragte nach dem kinde, wie gerne er daz sehe!
sîner varwe underbinde vorhten si, daz ez in duhte smehe.
si jahen: < Razalic hât ez in huote .>
dô sach man sine ougen trueb unde naz mit wazzer rîchem vluote,
diu kuele nach der hitze unde nach der muede raste.
der Grahardois mit witze klagt in allen sinen kumber vaste.
si dahten, wie si in der nôt ergatzten.
in unde al di sine ze rîcher kost si reiniclich gesatzten.
iedoch sô sprach der wise, der ding ein ahte wegende:
 <ein kleine guoter spise sulle wir des ersten sin di pflegende,
unz sich der lîp getemper unde enpfinde .>
dirre zuhte walten hiez er kunden über allz gesinde.
des wâren ouch die heiden selbe wol bedaehte.
si kunden in bescheiden gahens pitemansier, daz in braehte
krefte vil unde aber vurbaz mere.
vintschaft manec erstritent, dis erstriten wirtschaft, guot unde êre.
dô an dem andern morgen mit schaden wart gewisset,
mit jamer unverborgen, wes der tôt dâ hete niht vermisset,
die getouften hiez man kristenlichen
bestaten zuo der erden . daz geschach mit rîcheit ordenlichen.
gewihter vürsten aehte wâren mit in varnde,
wan kuniclich geslehte sol ez deheine wise niht sin sparnde.
die wihten einen gruenen anger breiten.
di heiden in zu êren eine mure schone drumbe leiten.
wie vil nû der gehiure hie vlos der reinen kristen,
daz hilt di aventiure . durch grozer êren kumft sol man ez vristen,
die er von dem baruc sol enpfahen.
ob sin gelucke waltet biz dar? daz ist vil lihte noch unnahen!
swes die heiden pflagen nach ir secten orden
mit den, di dâ belagen, daz laz ich sin . si wâren inne worden,
daz ie wol zehen warn an einen getouften.
der kouf wac ungeliche, iedoch daz ir deweder wol dâ kouften,
unde doch nach ungevalle, sô nem ich ie daz eine.
des vierden morgens alle di kristen warn zu kreften komen gemeine,
âne die dâ hiezen noch die wunden.
den wâren von meisterschefte guot erzenie maneger leie vunden.
der von Graswalde mante si der viantze.
der junge unde der alde jahen dô, daz si vil gerne ganze
leisten allez, des er wer begernde.
er sprach: < sô sit dem kinde wol mit staeten triwen bî lânk wernde,
unde daz diu schif beraten werdent mit geraete .>
all ir gote si baten, daz sin selde wer mit lenge staete,
daz er dem kinde gunst mit willen truege.
ob er der lânde walten wold, daz duhte si all ein dink gefuege.
er sprach: < diu behaltet dem kinde mit solchen triwen rîche,
daz iuch vrouw Selde vinde mit wirde in hohen êren staeticliche.
unde lat uech sîner jugende niht verdriezen.
er ist von solcher triw erborn, daz ir der vruht an selden mugt geniezen .>
war sin wille waere sich dirre verte nieten?
si vragten in der maere durch daz, daz si diu schif danach berieten.
er sprach: < ich wil ze Marroch in die terre
zem kunige Ackerine .> si jahen: < dar sint wilde wege verre .>
wie man di schif beruste? daz wart zu vlize vereinet.
di luete ir beider vluste, di wurden beidenthalben vil beweinet.
daz wart mit triwen rîcher suon verendet:
ir sicherheit, di staete, beleip an hohen êren ungepfendet.
sin danken, daz wart sueze . er wil sich dannen scheiden.
 <daz iwer walten mueze geluckes vil!> des wunscht er all den heiden
unde gar di zwelf gesellen sunderlinge.
sin anevanc sô swere wart verwandelt in ein scheiden ringe.
marner die gelerten, ûf der wazzer verte
ostert si nû kerten bî dem lânde nahen durch di herte,
der si vorhte heten ûf der reise.
sô lânc si nie befunden, daz in ie wurde kunt alsolche vreise.
si wâren an der terre, di dâ niht toufes waldet,
unde muosten iedoch verre . wie sich daz mer mit underbunde spaldet,
daz ist den kunt, die dâ des sewes kunde
habent . dar über varnde vil manege sint, den man ez git vur sunde.
ob Tschinotulânder dâ mit iht sunde bueze?
der triwen vil bekander . sin triwe vil maneger triwen ubersueze
was . diu het in dirre vart betwungen.
sol triw unde minne helfen, sô muoz ouch nû gelingen hie dem jungen.
doch ûf des wages breite si kerten durch di slihte.
sturmes arebeite die marnaer aber pruoften mit gesichte,
swa si der erde gen zehen raste enparen.
sô wart nie vreise groezer, danne di ir dâ mit sturme kunde varen.
des namen guote merke di wisen marnaere.
von kunste hoch mit sterke begundens ahten manegerhande maere
unde kerten doch ie mitten gen dem lânde.
swenn si dem naher wâren dann zehen rast, zu hant man vreise erkande
von der sterne loufe . der kunste meister drie
dô wâren in rîchem koufe, die alle wâren geleret in Arabie.
di begunden lesen unde all ir kunst versuochen
mit speren zirkel schiben . durch wunder wolten si der arbeit ruochen.
von dem salomander si dise vreise klageten.
Tschinotulânder des wunder nam, dô si di mer im sageten.
er widertreip von kunst di wol gelerten.
mit zuhticlicher witze ez im di meister listiclich bewerten.
er hiez sich mit dem schilte vueren ûf die verre.
vil gahens in bevilte der sturm vreise . wider gen der terre
strebten di dâ gerne lebten lânger.
der talfin ez noch dolnde wer gewesen, der was gen vreis ie zanger.
er wolde sichz gar ervarnde sin mit underscheide:
sunder schilt der varnde wart er aber ûf di wazzer weide.
si vuorten in di virre unde die lenge.
si wâren gar di vrien von noeten, die si vor dâ heten strenge.
er wolt ez mer versuochen mit dem salomander:
di segel von starken tuochen brachen gar . daz er dô suocht, daz vander.
iedoch versuocht erz biz zem dritten male.
owe des, Sigune, dîn herze mohte nû wol dulden quale!
ob ez ir herz erkande, di nôt, di im nû nahet?
den si dâ von ir sande, sin vrecher muot het sich ze ser vergahet.
wa hin, vrouw Aventiur, den wec sô ruhen?
als ich ie zu vröuden gedenke, sô kunnet ir uns von vröuden duhen.
owe, ich sold erwinden der kumftigen sorgen!
mîn herze jamers vinden belibet vri, swenn ez im wirt vorborgen.
durch daz sô wil ich dise nôt verswigen,
daz uns di aventiure an hohem muot sô dick lat nider sigen.
dis aventiur unsueze durch einen vürsten milde
ich noch vurbaz grueze . war Tschinotulânder mit dem schilde
kom, des wil er mich besunder mieten.
koem er von disen noeten, man solde ouch im von rechte wirde bieten.
die hohen wirde nieman mit senfte mac erwerben.
man sol den erhel riemen sniden dem, der swache wil verderben.
unde swer daz sure lidet durch di sueze
in eregernder jugende, des hân ich reht, biut ich dem werde grueze.
diz her unde wider zocken mit dem salomander
geschach ûf einem koken durch versuochen Tschinotulânder.
dô er zem dritten mal des wages wilde
di warheit het versuochet, im widerfuor, des manegen nû bevilde.
des sturmweters noete wart nie als ungehiure.
der luft in ganzer roete was unde ouch der wac sô gar mit viure.
wer sin geloub sô veste niht mit segene,
unde wer der koke isnyn, er wer verbrunnen von des viures regene.
die meister wider wolten sich werfen gen dem lânde.
widerstoz si dolden von einem winde groz von occidande.
defuge, delonge der wint was eben dicke.
ob ich ez iu sag ze duete, sô git ez iu vil lihte sorgen schricke.
si warf der wint di virre in einer kurzen wile.
di marner wurden irre, wa si waeren, wie manich hundert mile
si zem nehsten lânde mohten reichen.
si westen niht der mere, ob si genesen dann von grozen zeichen.
ez gienc in an die neige, si wâren vröuden âne.
ir meisterliche zeige mit der nadel gen dem tremontane
was verlorn . den Grahardois si hiezen,
daz er den schilt mit alle hin wurf, ob in niht lebens kunde verdriezen.
nû daht der manheit rîche an Sigunen wirde:
tete ich sô zaegeliche, sô wolt ich niemer mê deheine girde
gewinnen, daz ich solt ir minne erwerben.
got habs in selden huote unde pfleg ouch mîn! ich wil ê sust ersterben.
sin muot sich des vereinde mit worten underscheide.
dô er ez alsô meinde, den marnaeren was von herzen leide
unde bedahten sich mit manegen listen,
wie si sô gewurben, daz si ir leben lânger mohten vristen.
sô ez ie lânc unde lenger niht erwinden wolde,
ie strenger unde ie strenger der Grahardois verstuont sich, daz er solde
des libes hueten vor der diet sô wilde.
alles sins gesindes het er bî im niht ein einic bilde.
er was ot in der gaehe alein daruf geloufen.
owe, ist ez icht nehe, daz er sin leben sol alhie verchoufen?
des was der wilden diet vil wol zu muote.
die Vridebrandes kamerer ûf dem koken wâren mit grozem guote.
di luet warn ab gegangen, dô Tschinotulânder
buozte den gelângen unde er versuochte umb den salomander.
wan di kameraer unde solch gesinde,
di lagen sam die toten, di nie gewunnen lebelich enpfinde.
harnasch unde swerte lac dâ michel wunder.
nû dahte der geherte: solt ich mîn wapen hie gen disem kunder,
daz reine, tragen von sô edeler arte?
ich hân mich niht zesumen! ein swert gevie vor valsche der bewarte.
den schilt mit rîcheit tiure truoc er vor der bruste.
der povel ungehiure gen im lief ûf sines libes vluste,
mit dem si wolden erzenie koufen
ir aller lebnes lenge . man sach si gen dem Grahardois hie loufen,
wol vierzic oder mere . verwapent warens alle.
ob er die icht verkere an gesunde? nein, in meit valscheit galle.
er dahte: si habent reht, ich wil si toeten
muotwillec, âne schulde . daz bedaht der helt in sinen noeten.
ein vorht vor aller schuetze was dirre schur mit plitzen.
vil manic tusent kruetze wart gemachet dâ . ez kunden switzen
di marnaer, swie si doch grozer vreise
gewon von kinde wâren ûf maneger starken, herten wazzer reise.
den Grahardois besweren nie dise vreise kunde,
wan er di seldeberen in gedanken hete zaller stunde
unde sin wille was gen rache staete.
sô merket, ob sin herze mit solchen noeten icht zetuone haete.
er muost si tragen nahen an einer stat vil enge,
di doch niht mocht umbevahen manic hundert mile, ir breite noch ir lenge:
ze Kanfoleis mint er Sigunen, die klaren,
sô was zu Babilone der, des er mit hazze wolde varen.
ungelich unde ungelegene sô wâren dise pine.
diu manheit disem degene riet alsô: ob ich di knehte mine
sluege, di mir dienstes wâren pflichte?
bin aber ich mich ergebende, sô sten ich iemer in zagen angesichte.
hie streit sin menlich êre unde sin triwe mit ein ander.
dâ mit sô drungen sere di vierzic dar gein Tschinotulânder.
si sluogen all ûf in mit grozer krefte.
zescherme kunder bieten den schilt vur sich vil wol ze meisterschefte.
swie man mich sicht den blozen, daht im diu wirde sine,
ich tete in schaden grozen . versumt ich mich in der einvalte mine,
daz wer Sigunen ein leit vor allem leide.
durch si unde mich behueten sol ich vor dirre noete wol uns beide.
behendicheit di rîchen sint si vor aller diete.
wol genendiclichen gebent si mit hazze widerbiete .-
gar all sin prîs het sich versumet nahe.
ich rat, daz wunden kleine unde arme vind ot nieman gar versmahe!
mit vorgedahten dingen was er zallen ziten,
lie sich niht hinder dringen . si sluogen ûf in mit kraft al sunder biten.
er treip si hinder sich mit slegen swere.
swen er beruort den vollen, der was dâ bî den lebnden ungewaere.
er dahte: wil ich borgen der diet als unbescheiden,
daz kumt mir zallen sorgen . doch nam er niht daz swert zen henden beiden.
ez wag sin wag noch niht mit uberlaste.
er sluoc mit einer hende, daz sich di wirte ergaben gar dem gaste.
ir witze daz bekande, daz si daz weger teten:
 <got hilfet uns liht zelânde, sus wir lebens niht gedingen heten.
wer unser tusent gen sin eines hende,
die muesten sterben liden . sus wirt uns liht etwenne trurens ende.
sins libes, des vil werden, ist er sich ouch bewegende .>
zegote si des begerden, daz er mit sîner kraft ir were pflegende.
swiez in ergieng, si wolten triwen pflihte
im leisten ûf der verte, si vueren halt di krumbe oder slichte.
dô ditz alsus gewerte dri tage zuo den nehten,
der ir zu lebne gerte, der mocht ouch in mit sîner chrefte mehten
gehelfen wol, ob halt noch groezer were
ir nôt, di über groze, die von ir groez ist gar unsagebaere.
der sturm wold erwinden . si lobten got vil verre.
der salomander enpfinden begunde, daz er nachte sîner terre.
ir herz in hohen vröuden wart gemeiet,
dô si daz lânt erkanden . dô wart ir nôt wol zehenvalt gezweiet.
den Grahardois ir wuefen nam dô michel wunder
unde ir klageruefen . si sprachen: < hêrre, der tivel unde allez sin kunder
ist hie zehus mê dann zer helle grunde:
 «
Maledic Alterre », sô heizet hie diz lânt der argen hunde.
di verfluochten Gaylotten ûf dem se sint varnde.
wir sagen sunder spotten: nieman ist daz leben vor in sparnde.
wir weren in lebende komen nie sô nahen,
wan des weters vreise uns half, daz si des koken niht ensahen.
uns dunket wol daz beste, wir varen di alten reise.
daz sturm weter veste nert uns doch etwilânc vor todes vreise.
hie si wir todes pfant gar an gedingen.
waz, ob uns got, der hêrre, aber wil etwa zu lânde bringen?>
er sprach: < dem gotes zorne mug wir niht entrinnen.
si wir gen im di vlorne, kein vluht kan uns niemer vrid gewinnen.
unde wil uns aber got sin helfe senden,
ob wir versunken weren ans meres grunt, di nôt kund er uns wenden.
durch daz sol nieman miden, der man tuo ie daz beste!
vluht muoz schame liden . ist ûf dem koken indert ein harnasch veste,
ir knehte vrum? nû helfet mir daz suochen
unde sit di unverzagenden . got, der sol uns helfe wol beruochen!>
des vreuten sich di quecken . in harnasch Vridebrandes
wapenden si den recken . ez wer wol wert vil hoher gulte pfandes.
 <hêrre, wapent iuch an dirre zite,
vur daz si uns erblickent! si gebent uns deheiner slahte bite.
di selben argen hunde, ir vil unde wol di meisten,
an des meres grunde varent si gelich den boesen geisten
unde wider dan . si sint roup unde mort giten.
ez ist ouch nieman lebende, der in ûf dem wazzer kunne gestriten.
swer sich vor in niht hueten kan, daz sint di veigen.
mit arge, niht mit gueten kunnens mortlich liste vil erzeigen:
si durchborent ein schif dieplich helnde,
unz ez beginnet sinken, unde lebent sus durch roub, den lueten stelnde .>
er sprach: < sô lat den koken hin zuo dem stade slichen,
daz iuch di goukeltocken iht ertrenken alsô gar mortlichen,
unde helfet mit der barken mir zer erden.
het ich nû gunst des hoehsten, sô mocht etlichem dâ wol schade werden .>
si volgten sîner lere mit guoter sinne stiure.
di knappen in trosten sere, daz swert, daz wer als edel unde als tiure,
daz er brechens het deheine vorhte.
ez was unmazen liep der hant, di libes manegen helt dâ mit entworchte.
niulich ze Kornvale den Schotten al ir êre
sîner liehten ecke male erstreit ab einem künec muotes here,
des kraft ie was gen sehsen uberleste.
sin ecke durch helme herte mit bluot erleschten liehter vunken gleste,
biz daz er siges jehende was dâ Vridebranden.
swer den kampf was sehende, di jahen, daz si nie in allen lânden
gesehen noch gehorten sagen maere,
daz von zwein kronebaeren kunigen ie solich strit vernomen were.
si liezen niht beliben durch sagebaere wunder,
si hiezen alle schriben den strit ieclicher in sin lânt besunder
an sin gehugde buoch, wan si des jahen,
daz ez unglouplich waere von allen, di ez horten oder sahen.
wie daz swert Hernande wart, dem ellens rîchen,
wie der von Vridebrande darumb verlos den lîp vil degenlichen
noch mê dann durch sin wîp Herlinde, die werden,
daz wer ein lângez maere . man half dem Grahardois hin zuo der erden.
er sprach: < ir sult nû alle den koken sin bewarnde .>
dô komen jene mit schalle . wie wâren si halt daz sô lânge sparnde?
daz enmachte niht wan weters vreise.
si wurden vröuden rîche in ir muote sîner komenden reise.
dô si den schilt sô tiuren von golde sahen swaere,
durch daz di ungehiuren engerten niht wan wer der erste waere,
si argen hund! ( hunt ist daheime hêrre .)
got hab den gast in huote! der sinen helfe was im al zu verre.
doch wolten sich vergahen dô niht di Gaylotten,
dos in verwapent sahen . des begunden si mit zorne pfnotten,
durch waz er in ir lânt sô vreveliche
wer komen in zu reize mit sîner zimier alsô kosterîche:
 <wer hât uns die presente sô rîche her gesendet?
des boten soldimente wirt alhie mit tode wol verendet.
dem kan sin hoher muot gelich gebaren.
nû sehet, wes er gedenke, daz er unser went mit schaden varen?>
si buten im niht der êren, daz in dehein icht vragte,
unde begunden gen im keren . ich wen, ouch erz menlichen gen in wagte.
der schilt dô ûf in zoch ir vintlich kriegen
als der magnet daz isen: ûf kloben kan der reizel vogel triegen!
si sprachen: < nieman ruere den schilt durch daz gesteine!
dar an lit groz gefuere .> nû liefen mê dann tusent gen im eine:
 <wir mohten in mit halmen noch erdrucken,
ob wir die ûf in schuzzen . wir mugen im sin leben liht enzucken!>
hie mit si gen im liefen mit hatschen unde mit kuelen.
ir guften unde ir giefen gap solchen doz, ez mohte drab ergruelen
manegem, daz er wer dâ von verdorben.
dô wart hie von dem jungen vil unerschrockenlich gen in geworben.
si wanden in erschrecken mit gylen unde mit wuefen.
si vunden an dem recken starke sleg, die bot er in gen ruefen.
sin slak, der nam vil selten ie di vaele,
dann daz er toten valte . oder er gab des todes schilt gemaele.
er solt unde muoste werben mit unverzagtem ellen,
ob er niht wolt ersterben . anders het er niendert pfliht gesellen
wan got . daz ander was Sigunen minne.
daz dritt, ein edel triwe, begunde in sterken ouch in sînem sinne.
daz si der werlt gemeine sô groze wâren schadende
mit mord unde roup unreine, des wart er vil der sleg ûf si nû ladende,
sô daz si vor im vielen sam di snie.
dô si daz reht ersahen, sich wapent al die roubent kumpanie.
sam dô ein luot von hunden bestet ein eber kuene,
der Grahardois wart vunden . er machte rot die heide grase gruene.
der vater sach den sun dâ vor im toten,
der bruoder sinen bruoder, sô sach der mac den mac dâ ser verschroten.
dô si der steine schonen im kunden ûf dem schilte,
des kund er in gelonen . im was wol angeborn alsolche milte,
di beide kan untroesten unde ouch troesten.
di sîner milt enpfunden alhie, die warn des todes di unerloesten.
si trahten maneger wise, wie man den degn ervalte,
der tumbe unde ouch der grise, wan si dâ vor im lagen ungezalte
von mittem morgen biz die sunne sigen
vast ûf den abent wolte . wie vil ir tôt gelak, des solt ich swigen.
wan sag ich ez kuntlichen, sô zihent si mich lihte,
ich mach in gerne rîchen an dem prîs unde an der swacheit sichte.
er rach di werlt an disen triwelosen,
die mit sô swacher vuore kunden manlich êre alsô verbosen.
unde als er ie bedahte ir mein sô manegerhande,
als man im zorne brahte, zuhant er niwe kraft an im erkande.
des was im nôt . ez wâren helde maere:
zwei tusent teil daz merre man sagt alda vor im belegen waere.
ûf mort ir manegen liste si heten klein vervangen.
iedoch zer selben vriste giengen ie wol zwelf gen im mit stangen
unde wolten in dâ nider hân gedrungen.
als im di komen nahen, sô wart von im snellichen dar gesprungen.
unde kund si dann gemieten, daz si des wol enpfunden:
umb ir stange bieten er machte si dem leben di unkunden.
daz swert zu beiden henden wart geswenket.
der schilt sô rîcher koste zerucke was vor lânk alda gehenket.
daz tete er in zehulden, wan si der steine vorhten,
daz siz dest hoher gulden, ob si in mit slegen iht zerworhten.
ez was sin reht, daz er nû tete ir willen.
daz warp ouch er mit vlize, ob er ir grozen haz dâ mocht gestillen.
dâ wider si in dahten alrerste rich zemieten:
einen wagen si nû brahten . den begunden ir wol hundert gen im bieten,
daz er im eine ruowe dar ûf neme.
vil werde magt Sigune, ich wen, daz dînem dienste niht gezeme.
si liezen in gen im loufen mit sneller kraft der grozen.
der prîs dâ kund erkoufen gebart sam er sich wolde lazen stozen,
biz daz im quam der karrotsch alsô nahen,
daz si in heten troffen under in . genuoge des dâ jahen:
reht als dô er den bracken ersprancte mit dem seile.
von lewart uberlacken wart nie gesehen nach tiere alsô geile,
als er vom wagen über manegen toten.
die im dô niht entrunnen, von den sach man alrerst daz velt nû roten.
swert, hatschen unde kuelen ouch manege ûf im erklungen,
sô daz der hohen buelen vil ûz der huete wuochs dem edeln jungen.
bogen zeine muost er vil enpfahen.
daz tribens an di stunde, unz daz im torst ir deheiner niht genahen.
noch eines si gedahten, unde wart ouch daz volrecket:
hundert ors si brahten, di mit iser wâren wol verdecket,
unde wolten in mit hurte nider riten.
 <owe>, sprach er, < Trakune, werstu hie, sô huebe sich ein striten!>
owe, Sigun vil reine, dîn diener ist in noeten!
nû weine, vrouwe, weine! ich vurhte des, si wellen in nû toeten.
in hilfet nû sin snelheit noch sin springen
noch sin kraft diu groze, di durch tropel menlich kunde dringen.
er mak des niht entwenken, si wellen in ertretten.
nû reiniu wîp gedenken sin hin zegot! ir guete sol in retten
unde sin manheit, diu vil ûz erkorne,
unde daz er manegem lânde hie vride warp vor schach, der wol geborne.
des solt er alls geniezen, ob reht ze rehte gienge.
nû lat iu niht verdriezen unde hoeret, wie er der orse hurt enpfienge.
wa mohter hin? er muost zer erde nidere.
unde der mich wolde mieten, ja hulf ich im noch werdicliche widere.
Tschinotulânder in dienste sîner vrouwen
der einen unde der ander het er zebeider sit sô vil verhowen,
dazs ûf dem velde alumb zehoufen lagen.
des wart der buhurt wendic, wan al die ors dar über struchens pflagen.
ir einer im genahte mit maneger struche valle.
vil gahens er den brahte, daz er gelac alsam di andern alle.
des ors begunder maenlich an si riten.
dô gaben si di vluhte zerosse unde ouch zefuoz an allen siten.
dô was er si nû jagende maenlichen ûf der vluhte,
biz daz si gar verzagende des lebens wolden danken sîner zuhte.
viantze buten di nidern mit den hoesten.
swar sin genade ruechte, dâ woltens iemer sin di unerloesten,
danne mit sinen minnen unde sîner hulde verre.
er sprach: < sô vart von hinnen zem baruk Ackerine, derst mîn hêrre,
unde sagt im, nie sô triwen dienst bekander
dann des von Graswalde, des herzogen Tschinotulânder .>
der werden was zwei hundert, di sicherheit dô swuoren.
di andern ûz gesundert, di bat man, daz si ûf daz wal hin vuoren
unde die toten diet begraben solden.
tusent unde dri hundert was ir, di ein sterben von im dolden!
 <owol gescheh der hende, die solchen vrid hie schuefe
vil manegem gast ellende!> der ruof wart über alle lânt der ruefe.
wan ê daz si sich von dem baruk scheiden,
sô wart ein vrid geschaffet von in beid den kristen unde den heiden.
 <owol gescheh dem wibe, diu solche vruht ie brahte
ze selde vil manegem libe, der dise argen hunde heten ahte!>
diz gebet erhal in beiden werlden,
der kristen unde der heiden, die sin lop vlorierten unde berlden.
schadehafter diete wart nie beluht mit sunnen.
strites widerbiete was all der werlde gar gen in zerunnen.
mit solchen bergen wâren si verslozzen,
si mohten anders niemans in der werlde hân sô vil genozzen.
 <owol geschehe dem lânde, dâ inne wuochs der reine,
den got zu troste sande den kristen unde den heiden algemeine!>
di rehten straze krumben zaller wile
muost man durch ir vorhte, entwichen vumfhundert waelhischer mile.
dannoch niht betriegen kund man des tivels truten.
ir roup galine vliegen sach man rehte sam die windes bruten
gen in zefluht . zewer was niht gedingen.
durch daz in allen lânden muost der name Grahardoys erklingen.
ir triwe sô gar verhowen was gen aller guete,
daz si niht ûf vrouwen ahten, wan di haven zuo der gluete
tragent, unde wâren doch geborn zem schilte.
unde ob si zeren wurden, des gehalf in Grahardois, der milte.
 <owol der suezen, klaren, unde dient er einer vrouwen!
wol sinen jungen jaren, di solchen prîs sô werden hant erhowen!
ey got, laz in die leng in selden alten,
sô mac sin prîs di virre vor allen vürsten prises lop behalten!>
sus vlugen dise maere von lânde hin zulânde.
des wart der sigebere an aller werdicheit der wol bekande.
sin lop wart virric von der hochgezite,
dô er sô ritterlichen den prîs erwarp, unde nû wol zwir sô wite.
alsus die ûf dem koken ditz horten unde sahen,
daz kund in sorge zocken . man sach si dar in vröuden gen im gahen:
 <iu selben unde uns habt ir ez leben errungen!>
mit suezen, rîchen worten salvierten si mit vröuden hie den jungen.
nû was sin kraft ersuochet, als er des ie begerte.
sin manheit vil geruochet het es lânge, daz er mit dem swerte
vunde strit, biz daz er sichs genuogete.
in twanc vil vröuden minne der vrechen gir, daz manegem selde vuogete.
nû hulfen im gemaches di marnaer vil gehiure.
swert klânc unde lânzen chraches, von geschoz, von slingen vil quatschiure,
der wart sin luter vel nû vech geverwet
mit swerz unde ouch mit roete unde wunden klein, wie wol er was geserwet.
doch gebart der muotes rîche dâ niender, als im were
der noete halp geliche . er begunde vragen si der maere,
wanne si daz her nû mehten vinden.
si sprachen sus: < nein, hêrre, wir sullen uech zekreften baz gesinden!
uns hât di sturm vreise getriben mit dem koken,
daz wir uns der reise in drien wochen niht mugen wider locken.
daz hât uns vierdhalp tag dâ her gelendet.
dar ûf wir iu daz beste raten, herr, daz ir nû balde sendet
der Kaylotten drizic unde Vridebrandes gesinde.
di sint der gaehe vlizic unde tribent einer wochen dar sô swinde,
eins tages ie vil mê dann wir in vieren .>
sus rieten dô dem helde di dâ hiezen snellekeit di zieren.
 <in der hab ze Persedine sullen si unser biten,
unz wir an sturmes pine ie mitten an dem stade gen in riten.
di selbe hab sich gen dem lânde nahet,
dâ nieman Ackerinen vur baruk noch vur atmerat versmahet .>
jene wurden hin gesendet, dis pflagen hie des mueden,
des vel dâ was gepfendet der varwe blânk gelich der heide blueden:
hie swarz, dâ rot, nû gel, doch underblenket.
mit solcher salben strîche wirt hoher minne werben niht verkrenket.
si zierent unde bluement noch baz dann kranz der rosen.
di sich dâ vil geruement unde mit maneger parat getelosen
werde minne willen hant zewerben
âne tat di ritterlichen, sô muest di minne an werdicheit verderben.
Tschinotulânder was ûf der rehten verte.
werde minn bekander unde all ir art, wan anders maneger herte
mohter sich niemer haben underwunden.
rîcheit aller kunige het in sô starke niht daruf gebunden.
sol werder minne wirde darumb an wirde hinken,
daz ritterliche girde daz merer teil dem becher nû kan winken
baz dann under helme, sper unde schilte?
waz lob wir an Sigunen? wir solden billicher loben vrouwen milte.
der milticheit vil chleine Sigunen brust bedahte.
aller manne aleine si gar bestuend . ich wene, ez manegen schrahte,
solt er solche nôt durch si bekennen.
ouch weiz ich den, er wagetez . des wil aber ich durch smeichen hie niht nennen.
iedoch ist werde minne hie mit niht gar bescholten,
ob si nach dem gewinne krieget, daz sie werden wil vergolten
mit dienste wert . sô werdent si die werden
noch als vor manegen jaren, sint sie nach hohem prise die begerden.
mit guoter handelunge sô pflagen si mit triwen,
di marner alt unde junge, des, den solche vreise kunde riwen,
die ûf dem mer di Gaylotten uobten,
die witwen unde weisen machten vil unde manic herz betruobten.
ze verre noch zu nahen sô huoten si der verte.
versumen noch vergahen kunde sich der recke sturm herte.
sleht unde heil sô machten in di wisen
quatschiure unde amisiere über nacht . des sol man kunst ie prisen.
von welcherleie kunder diu meisterschaft ergienge?
ez ist ein merwunder, der des schum in drien tagen vienge.
darnach vurbaz ist sin kraft verfallen.
den vundens ûf dem wage, dâ mit bestrîchen si den werden allen.
 <bestia defunde>, sô sprîchet man dem kunder.
 <ein tier von dem grunde>, sô heizet ez enduetschen al besunder.
vor hât ez gestalt nach lewen bilde,
ein bok ist ez enmitten, hinden reht alsam ein tracke wilde.
wie ez den hunger bueze? daz sult ir gerne hoeren:
sin adem ist sô sueze, daz ez kan di visch alsô betoeren,
swenn ez gint, di visch kan niht verdriezen,
alle di sin adem rueret, di muezen im zem munde selb in vliezen.
daz tier der werlde sueze mit zeichenung gelichet,
di mit ir valschen grueze vil manic tusent mensch alsô beswichet,
daz si nach der suez des lewen munde
sich selben gebent zespise unde dem tracken ander helle grunde.
als der adem ruechet dem kunder ûz dem giele,
der schume dâ mit kruechet . swenn er dann an einen stein geviele
dri tage lânc, sô hât er snewes varwe,
des vierden sam di brende oder als ein genowen kol sô marwe.
swer niht in houbetsunde durch werltlich sueze vellet,
des ist diu wiz urkunde, diu sich der liehten engel schar gesellet.
unde swer die blenke mit der sunde vliuset,
der verwet sich nach helle, ob ez im got durch riwe niht verkueset.
von der bezeichenunge sô hât der schum di heile.
des der klare junge von Graswalt an vröuden wart der geile,
wan in di witze rîchen wol bekanden.
si wurben dâ mit vlize, dazs allen sinen kumber gerne wanden.
der hab ze persedine begunden si dô nahen.
dem jungen talfine mit vröuden wart ein wirdeclich enpfahen
beide von den kristen unde den heiden.
die kunden in salvieren, daz er di lânt von kumber het gescheiden.
dô het daz her geankert zwen tage, ê daz er keme.
an vröuden wart bekrankert vil maneger, ê man sine kunft verneme,
di sîner kraft in manegen sorgen wâren,
daz er icht uberwunde sô groze nôt in sinen jungen jaren.
swaz ieman vröuden hete, daz was ze sagen kleine,
wan di Kaylete unde Ekunat dâ heten sunder eine,
daz den Grahardois geluckes vinden
in sîner klaren jugende lerte alsô groze vreise uberwinden.
 <von weter unde von strite sô ist ez ungehoeret.
in al der werlde wite sin prîs di virre sô hohe sich enboeret!>
swer des jach, der was vor scham der vrie,
sô daz er het di volge in allen lânden niemans widerkrie.
nû kunde niht erwinden Tschinotulânder,
er wolt die warheit vinden von den meistern umb den salomander,
von welcher art er dise vreise worhte,
unde vragte di boten maere, wie si gevaren weren, welcher vorhte.
des wâren ouch si vor dicke di wile unz her gevraget.
si sprachen: < viures blicke unde ander nôt, di schuof, dazs uns betraget.
wir westen aber, hêrre, niht der mere,
von wem die sache vuere unde von welchen dingen im sô were .>
unde heten die marnaere gewest bî einem hare,
daz'z' von dem schilde were gewesen, alle rîche sunder vare
heten si dâ mite niht erkoufet:
an des meres grunde muest der salomander sin getoufet.
 <ouch vuore wir durch naehe gen Sibilie di slihte.
ein wint der tete uns gaehe, der treip uns dar von Barbarie di richte.
der metzanor von norder uns vermiden
wol kunde di selben reise . daz was uns bezzer danne golt unde siden .>
von astronomie di wisen meister jahen:
 <der stern ist vier unde drie, die daz virmamente widervahen,
daz an dem zirkel trennelt gelich dem steine,
der ûf der muele loufet, wan ez zefuer alsam ein stuppe kleine.
habten siz niht widere, Luna, Mars unde Sole,
ez mueste sinken nidere, wan des zirkels ort di kraft vom pole
nimt unde git si den plâneten allen,
daz si uns swebnde haltent . wir muesten sinken gruntlos, iemer vallen.
Merkurjus mittelere, Jovis der helfeliche,
Venus der minnebaere, sô ist Saturnus ganzer staete rîche.
di siben sterne siben tugent haltent.
di muezen alle menschen alle siben hân, di zît der tage waltent.
den kristen gelouben leret sol, der liehte sunne,
ze muote Luna keret, Mars, daz man wider sunde striten kunne,
Mercurjus, daz wir vrid unde suone machen,
Jovis lert milte, Venus minne, Saturnus stet an allen guoten sachen.
got hât menschen bilde geschaffen gar zeheile
daz zam unde ouch daz wilde, ze guot, ze nutze lib unde sele ze teile.
einhalp den lîp mit maneger vrucht ez spiset,
anderhalp geistlichen mit tugende ler di sel ez paradiset.
got alle kreatuere mit kreften hât sô gordent,
mit wazzer unde mit viure, luft unde erde . disiu viere hordent
mit solcher kraft, daz niht an si ist lebende
dann viere hand geschefde, der eim ist ie ir einez leben gebende.
diu vieriu niht gemeine lebent der elemente.
viurs, wazzers, erden eine Gamaniol, der vogel, hoch gelente
hât vierzehen mile oberhalp der erde
unde lebet niht wan luftes . der drier hât er keiner slaht begerde.
wan in dem selben lufte ist regn unde wint gestillet,
noch blikz mit doners gufte kumt niht zu tusent jaren dar gezillet.
unde wer ein schrift geschriben in stoup al wesende,
di wer von wind unde regene über tusent jar dâ guot zulesene.
swenn er sine jungen willen hât zu meren,
von im wirt hoch geswungen unde leit daz ey zuhant, sô kan erz keren
unde tuot dem ey sô nôt mit nider drucke,
biz daz ez wirt zevogele . sô kan erz danne vueren ûf sînem rucke.
diu ander kreatuere ist niht wan wazzers lebende,
der erden, luft noch viure ists nach disen drin zenihte strebende.
daz ist der haerinc . weder groz noch kleine
ist er nihtes lebende dann besunder wazzers gar aleine.
der moltwerf ist daz dritte, weder wirs noch bazzer.
der hoehe noch der mitte begert er, weder luftes, viurs noch wazzer,
wan zallen ziten in der erde luzen.
sin leben ist verchoufet, swenn man in ob der erde sihet hie uzen.
sô ist dem salomander iemer leben tiure,
swenn er niht als ein zander zallen ziten brinnet in dem viure.
dem ist luft, wazzer, erde niht gemaeze
wan sô vil, daz er erde bî dem viur muez pflegen eben saeze.
daz viwer unde daz wazzer sint krieges in dem gufte
gein ander vil gehazzer, dann diu erde si wesende mit dem lufte.
sô git der luft dem viwer vil der sterke,
sô kan daz wazzer toeten daz viur in im . vürst ûz Graswalde, daz merke:
von luften si wir lesende, der kraft ist gar gefiuret.
den salomander wesende der selbe luft mit disen kreften stueret,
swenn er ûf wazzer sich der erden virret
über zil der maze, sô wirt der luft des zornes unverirret.
hie bî sô mak gedenken wol aller menschen bilde:
swenn wazzer wil ertrenken in im daz viur, sô wirt im vröude wilde
unde kert sich dann gen zornes ungemuete.
daz viur ist zornes rîche, dâ bî sô pfliget wazzer grozer guete,
als man daz herze rueret mit leitlichem sere,
hie mit man im vueret wazzer zuo, ie mer unde aber mere.
daz merket dâ bî wol gar sunder lougen:
von leide, niht von zorne git daz herze wazzer zuo den ougen.
ob im daz herze ersteinet, daz wazzer ougen vliuhet,
iedoch daz herze weinet . trucken gar daz viur gen zorne zuehet
unde machet sturm unde ungemach dem libe.
unstaeticheit des herzen kumt von der elementen widertribe.
wan si gar ungeliche sus kriegent mit ir achte.
daz ein ist hitze rîche, sô ist daz ander ringe unde kalter slachte,
daz dritte ist swere, kuele, dâr zuo trucken,
daz vierde swer unde vuehte, unde kan ie einz dem andern kraft wol zucken.
der dâ wol mak mit krefte unde ouch wol kan mit kunste,
der pfligt der meisterschefte, daz er wol dise driu ernert vor brunste.
di viuhte mac ouch niht daz viur betouben.
kan sich der mensche hueten, sô mac ir einz daz ander niht berouben.
menschen kur, di vrie, mac sich wol selber vliesen.
daz er der zît wol drie lebt, ob er die maze wolte kiesen!
maz ist lib unde sele ein selden pfruonde,
dâ wider ist unmaze alle saelicheit gar under tuonde .>
der vogt ûz Kingrivale der vrage wart bewiset.
des wurden sunder twale die meister an ir wirde hoch gepriset.
in was dô solche kunst alsô niht veile.
diu hât sich nû gebreitet . man het si dô der wirde an rîchem teile.
der boten einer gahte, der dem von Kanfoleise
di rîcheit uberbrahte . ob er dar an icht vlur di selben reise?
der baruc gab im botenbrot daz rîche,
ob er zu rehte sagete, daz der Waleis quem sô werdicliche.
er was ein rîter wise, der werdicheit niht kleine.
 <was di gap ze prise dem Waleis?>- < hêrre, merket, waz ich meine:
er ist ob aller wird manheit ein bluome.
helde, hohe vürsten hât er betwungen ritterlich mit ruome.
der sint in witen lânden eilif krone tragende.
von uzerwelten wiganden ist diu werlde bezzers niht ensagende,
dann di iu der helt zu dienste bringet.
avie, wie ritterlichen der vürsten tjost ûf schilt unde helm erklinget!
herzogen mê dann niune, die hât er all betwungen>.
dô huop sich ein geruene, wie daz geschehen mohte von dem jungen,
unde jahen, daz der rîter bagen kunde.
des duht den baruc selben, unde redtenz offenbar von munt zemunde.
der rîter bot sin lougen: < nû heizet mich behalten,
biz ir ez mit den ougen seht, sô lat mich danne hulde walten!>
der bote warp von sagen niht wan spotten.
an den selben ziten riten ûf den hof di Gaylotten.
wie die nach schulden grozen alda genade suochten?
si namen swert di blozen . ûf ir kelen si di legen ruohten
unde vielen vur den paruc ûf die erden.
 <stet ûf unde sagt diu maere!> alsô hal dô diu stimme von dem werden:
 <getriwen dienst iu sagende si wir eines vürsten,
der lewen kraft wol tragende ist unde tracken muot an den getursten,
vil mê dann ieman sagen mug mit worten.
manheit aller vürsten gein im wigt als bast gen einem borten.
von Maladic dem lânde hât er uns her gesendet,
zenigen iwer hande alhie . wir sin an vröuden dort gepfendet
von sîner kraft . er sluog uns ûz gesundert
gesellen, man unde mage, tusent unde dar über wol driu hundert.
 «herzog ûz Graswalde », alsô hiez er sich kunden.
ûf einem koken balde chom er in unser lânt mit snellen unden
gar alein vor aller ritterschefte.
nû wes bedorft er mere? er slueg wol elliu her mit sîner krefte!>
dem keiser Ackerine wâren disiu maere
liep von dem talphine . aber wart im daz herze wider swaere,
daz er alein gelich choem Gamurete
sunder vürsten helfe, unde daz der bot dâ bî gesaget hete.
der was alrerst nû dolnde strafe manegerhande.
des wart er sich erholnde sit, dô man di warheit wol bekande.
Tschinotulânder wart gepriset,
daz er die Gaylotten hete von dem roube alsus gewiset.
vil boten wart gesendet an di hab ze Persedine,
durch daz ungepfendet an êren blib der baruk Ackerine,
daz er sich warnde sus getaner êren,
dâ mit er hoch enpfienge den Grahardois . daz kund im wirde meren.
ein bot im widersagete in wochen lângen stunden
daz dem vil wol behagete, dem die heiden baruc amptes gunden
unde ouch des atmerates mit gewalte.
dô begund er gen im riten mit kunigen unde mit vürsten ungezalte
wol dri tageweide, daz er dâ bî bekande
ein teil der herzenleide an Gamurete ergetzens, dem wigande.
rîcher kleit unde maneger wunder spehe
het er sich gewarnet, daz er enpfunde, ober in gerne sehe.
busine unde tambuere, tschantiere, rotubumbes.
unde nam in gar untuere, swes er kund erdenken slehtes unde krumbes,
des in duht, dâ mit er wer enpfangen:
junger heiden hundert warn dâ gar mit baldekin behangen.
die riten meidem draete, di dar ûf warn gemachet:
allez ir gewaete was mit goldes glitzen unverswachet.
ros unde man, ob man di vliegen sehe?
nein, si vuoren im gelich, daz manic tusent wanden, ez geschehe.
als man si verrest sehende was gen der sunnen glitzen,
sô was vil maneger jehende, ez weren von den luften weter blitzen,
unde wolten aber den salomander suochen.
des wart vil maneger jehende unde huoben gen dem schilde michel vluochen:
 <alsô daz er versunken wer an des meres grunde,
swie halt des viures vunken der tiefe wac mit noeten uberwunde!
wil er uns hie zu velde nû vorbrennen?>
sus vluochten dise heiden, di sach man twerhes veldes vluges dâ rennen.
ditz was ein vorgewerbe zeren dem Grahardoise.
in muote der biderbe schuof, daz si di kristen mit punoise
wol einer mile verre sehnde wâren
vor in über twirhe . dâ von etslich begunden sus gebaren,
ê daz sin komen nahen ( daz machtens aber lenge),
sunderlich enpfahen kundens all den werden an gedrenge
mit schoenen worten unde mit tiefe nigen.
dar nach al die werden wolten im ir gruezen niht verswigen.
nû kumt diu atmerinne mit tusent werden vrouwen,
der hundert küneginne wâren, an den man rîcheit mohte schowen,
di ander vürsten oder kint der graven.
des wer nû vil zesagene, mit welcher wirde sich di kunden zaven.
unde kluoger meide hundert vor disen rich gezieret,
mit vremder kunst besundert, von kindes jugent daruf geparlitieret,
daz si behendiclichen kunden springen,
di hende zer erde lazen unde aber in den satel wider swingen.
di pfert enzelte giengen zereise in rehter wise.
aber unde aber viengen sich di meide unde sprungen wol nach prise,
unz daz si wider in dem satel sazen
sitzende oder stende, dar nach unde ez ir wille wolde mazen.
ie eine bezzer kunste dâ vur di andern uobete.
ob ez mich werder gunste gen sumelichen vrouwen icht betruobete,
ir hulde si mir doch genade wegende.
kint der edeln kunige solden des von arte noch sin pflegende.
behendicheit mit kuesche unde ouch mit zuht der grozen
ist bezzer dann getuesche unde âne zuht mit parat understozen.
des sint doch vri dise vürsten kint, diu reinen:
zuhterichiu huote lat si an keiner vriheit niht vereinen.
disiu kint, diu klaren, der kunste wol geleret,
diu sach man sô gebaren, daz kein ir prîs dâ mit niht wart verkeret.
diu enpfiengen ouch zerosse wol den jungen,
dô si nach seiten klânge unde nach pfifen don vil suoze sprungen.
ir nigen unde ir gruezen was dâ roselohter,
sinniclich unde suezen, dann ob si wern von Babilon der tohter.
ey, daz wolde der hoehste künec vrone,
daz si der touf begozzen het unde hiezen tohter von Syone!
durch rîcheit lop dâ gebende goltrichiu sidinlachen
vuorte man dâ hundert swebende ob den hundert künegin zeobedachen;
ie vier juncherren einz an scheften vieren,
unde ob der atmerinne zwelf künec einz . daz kunde rîcheit zieren.
daz was genant ciclade, blaewer dann lazuere.
durch huld unde durch genade iren goten zeren nam si gar untuere,
daz si sin chomen heten dar gefueget.
Apollo wart des geeret, daz si waen noch der êren niht genueget.
der ciclad di varwe durch Gamuret was tragende.
der was gemal begarwe, daz man in von den luften wol sach wagende,
als er dâ reit vor Baldak ritterliche.
er minnete got in himele, des malten si in bla, dem himel geliche.
si heten in alsô werde als unde ir got deheinen.
des lutzel doch begerde der Grahardois . er begund ez tougen weinen,
doch muost sich sin geberde trurens anen:
der ciclat al gezieret was mit sternen, sunnen unde manen,
Gamuret dem werden als ander ir goten zeren.
erbeizen si begerden beidenthalp, si wolden zuht dâ meren.
der anevanc wart hie dem talfine
gehoehet unde geherret verre vur alle die genozen sine.
ir var was klarissiljen, der atmerin gehiure,
glich rosen unde liljen . daz selbe tete ir wat dem gluenden viure
von gold unde von gestein, des si beduhte,
der himel wer entecket unde ieclich sterne sam di sunne luhte.
di hundert küneginne wâren ouch vil rîche
gecleit mit hohem sinne ( âne poufemin sô was im niht geliche,
den truoc di atmerinn besunder aleine),
unde dannoch vurbaz rîcher gezieret mit maneger koste von gesteine.
Tschinotulânder als si truoc poufemine.
der bran alsam ein zander unde dar ab edel steine mit ir schine.
ir beider wat, diu was vil wunnerîche.
der baruk bat di atmerin, daz si den vürsten kuste minnicliche:
 <
Tschinotulânder enpfaht ûz verren lânden!>
ir munde wol einander der minniclichen sueze vor bekanden,
dô si in ûf di schoze het gesetzet
unde er von ir mit kusse wart klagender kindes nôt mit trost ergetzet.
 <west ich, waz ich mohte dir hoher wird erbieten,
daz dir an êren tohte>, jach der baruk, < des wold ich mich nieten.
wis mir unde dînem gote hoch enpfangen!
 (ob ich mîn got hie nande, ich weiz wol, daz wer dir niht liep ergangen .)
unde dise vürsten sunder enpfah ich mit der wirde,
ieglichen ob noch under anders niht wan nach sin selbes girde.
west ich iur aller namen unde iwern willen,
werdiclichez enpfahen mohte nieman hie an mir gestillen.
mînen goten enpfahen wil ich niht werde kristen,
wan ez iu kund versmahen . iedoch sô wil ich daz niht lânge vristen,
ich biet in dienst umb iwer grozen êre
mit einer hochgezite an disem tage jerlich iemer mere .>
der worte was er sueze, noch bezzer mit der taete.
ê daz er dise grueze gen al den werden gar verendet hete,
dô wart sin hohe tugent wol erfunden:
er kunde wol verdienen, ob helm in sînem dienste wart ûf gebunden.
er sprach zer atmerinne: < enpfahet den werden schone
mit zuhterîchem sinne unde ouch nach sîner hohen wirde lone!>
helnde er ir daz wol geraten kunde,
daz si niht vraeveliche gebart, unde er iht smeh dar an enpfunde.
er sprach zem talfine: < mîn vruent, ich sol hie mieten
di lângen reise dine . diu keiserin sol dir ein kussen bieten,
ob dus geruochest, dest aber unnoete.
ez mac von alten wiben kus versmahen dins jungen mundes roete .>-
 <diu rede mînen jaren antwurte mocht vergahen,
wan daz ir, her, ze wâren triwen mich niht gert an rede vahen.
ir sit der witze rich unde wirt der lânde.
swaz ir mir gerne bietet, sô wer ich tumb, ob ich daz widerwande!>
naher bat man wichen die vürsten schon zeringe.
die stuonden zuhticlichen . driu kussen dô dem talfin sunderlinge
von der keiserinne wart erzeiget
unde all den vürsten einez . des wart sit manic Babilon geveiget.
der küneginn was hundert, die alle dar nû giengen
gedranges gar gesundert, dâ si den Grahardois mit kus enpfiengen,
ie gedriet als ouch di atmerinne,
unde einz den andern allen, di wâren von kuniges vruht unde vürsten minne.
ich, Wolfram, klagen solde . mîn schad ist dem geliche,
als der dâ uzer golde unde siden wurket kleit vil kosterîche,
unde ims ein elle niemer wirt zeteile.
mocht ichs ein kleit erwerben, sô worht ich erst alsam der vröuden geile.
swer vröude muoz entlihen, di niht von herzen springet,
ein brunne muoz besihen, ob man im den vluz icht anders twinget,
dann dâ er von arte ûf sol vliezen.
kund mich vröude twingen, des mocht di aventiure wol geniezen!
gen Baldak was ir chere mit manegen vröuden rîchen.
 <êre unde über êre!> riefen di kroierer al gelichen.
 <der baruc mac nû wol di Babilone
gesehen in ir lânde, sit im nû kumt sô vil getoufter krone!>
den baruc nieman sehende was wan bî dem jungen.
er sprach: < nû wis mir jehende von disen vürsten, die du hast ertwungen .>-
 <hêrre, wes geloubet ir diu maere?
si varent durch Kayleten, den künec von Spange>, sô sprach der ruomes laere.
 <wan Gamuret gesippe was mir unde im geliche.
sin tôt im jamers gippe gap, daz er vil gerne hie manliche
in iwerm dienste unde uns ze rache wirbet
unde ouch zu helfen ruochet, daz etslich Babilon dâ von erstirbet.
sehs kunicrîche hât er zu sinen handen.
nieman sin geliche ist über al in toufbaeren lânden
an Artus, der Britoneiser hêrre,
dâ mich iur boten vunden . dâ von sô wart uns beiden vröude verre.
ir sult unzuhte, hêrre, mich niht hie von bedenken,
wan iwer gruoz der erre, hie zelând von reht ist sunder krenken.
der was sô groz gen mir, daz mir niht tugende
wer gen iu mîn danken . unvergezzen bin ich gerne hugende
der rîcheit groz presente, die ir mir ruocht zesenden.
di wil von oriente uns kumt der tac, sô mac mich niht erwenden
âne der tôt, iu ste mîn dienst zedanke
mit ganzen triwen staete, di wil ich bin an witzen niht der kranke .>
Kailet im nigen vil tiefe dô begunde.
sin danken niht verswigen er wold, ez wart vil groz, als er wol kunde,
der present, unde wart sich schuldik gebende
umb den graven Mermidac: < der wart todes in mînem geleit entsebende.
vumf lânde krone, ob ich der wer enpfueret,
ir solt unde ouch ir trone, di verlust het mir daz herz niht sô gerueret
mit leide als dise verlust der zweier rîter.
latz iu di boten kunden, wie unser beider klage was, wie bitter.
des suoch ich iwer hulde!> unde wold im an die vueze
vallen vur die schulde . ûf spranc vil balde hie der tugende sueze
unde gienc zu im unde sprach: < ein rîter sagete
mir alle di geschihte . ir sit an werdicheit der prîs bejagete!
wem dank ich dirre êren an alsô manegem vürsten,
ob si hie prîs gemeren wellen in heidenschaft mit ir getursten?>
Kailet im gar ein ende sagete
all sin prîs erwerben . dem baruc nie kein dinc sô wol behagete.
der künec unde vürsten sunder ir namen unde ir lânde
beschiet im ob unde under Kailet, daz er si wol bekande.
hie mit wart Akerin, der wol gemuote,
wie er si haben solde, als er wol kunde, der edeln zuhte vruote.
daz was im wol an erbe: triwe, tugnde, milte.
sin hoch gesleht biderbe was ie, daz si êren niht bevilte.
von Asswero was sin vruht entsprungen.
von künec sô krefterîche wart nie mê gesaget noch gesungen.
hordes noch gewaldes wart ouch nie sin geliche.
di schrift alsus bezaldes: zweinzic unde hundert lânt gar sunderliche,
die namen unde ouch sunder marke wielten
unde sich gar eigenliche mit dienste gen Asswero wol behielten,
den werden algeliche gebot er in sinen lânden.
si westen niht, wie rîche er were, unde wolde, daz si ez all erkanden,
unde hiez ein hohgezit vil groz gebieten,
daz arm unde rîche sehen, waz er sich grozer rîcheit kunde nieten.
di hochgezit dô werte des jares ein teil gevieret,
als Asswerus dâ gerte . des wart er wit an rîcheit hoch gezieret,
sô daz sin nieman kund an wirde lazzen.
si trunken uzer golde unde azen alle ûz silber rîchen vazzen.
vons selben kuniges krefte wart daz an in erstanden,
daz von alder heidenschefte di zwei gerihte warten sinen handen.
sin vater Karfidun het imz verlazen.
des vater hiez Lardentze, der aller valscheit kunde sich wol mazen.
di alle widerhinder mocht ich niht wol benennen,
di veter unde die kinder . sô muest ich di kronik wol bekennen.
di hatz der aventiure niht entslozzen.
si warp vil sinnicliche: ez het vil licht di nachgebur verdrozzen.
den gewalt unde ouch die êre darnach gwan Ackerine.
sin sun, der sit noch mere pflac gewaltes danne der vater sine,
der was geheizen Pardigun der wise.
des sun hiez Jaermidole, der gewan dô zwene sun von hohem prise:
Baligan der eine, Kanabeus der ander.
des sun dô sit niht seine ûf Allitschantz vil werder kristen vander,
Terramer . si sint noch ungeborne
hie bî disen maeren . dâ von sô ist ez rede di gar verlorne,
unde doch niht gar ze vluste . wir wizzen wol den kerne.
swes herze mit der bruste behullet hât die aventiure gerne,
der nem doch niht ein ey dafur gebraten.
nû lazen dise rede hie unde sagen, wie der baruc well geraten:
der het nû lâng geworben ûf die von Babilone
 (daz was vil unverdorben) drizic unde hundert houbet, di man krone
sach tragen in ir kuniclichem lânde,
ir ieglichen sunder . di lânt man sit bî Terramer bekande.
di lânt ot niht ersterbent biz aller tage leste.
swie sô die luete werbent, si muezen doch der lânde werden geste,
als in der tôt des lebens kan verzihen:
er gerne oder ungerne, sô muoz der tote daz lânt dem lebnden lihen.
der lând hie vil benennet wirt unde niht der luete,
di man mit namen erkennet bî Terramere, als ich iu beduete.
vor hundert jaren ist liht in Duringen lânde
ein vürste lâng erfulet, den man dâ Herman alsô disen nande.
wie Terramer mit strite gewarp unde al di sine?
daz geschach nach dirre zite, wol dritthalp hundert jar nach Akerine.
bî disen striten was Artus der lebende,
dô was daz Terrameres her nach Karels ziten jamer gebende.
der tugende nie vereinde unde baruc ampt wol erte,
wie wol er daz bescheinde, sô daz er sich mit vlize dar an kerte,
wamit er di ellenden mocht ergetzen
ir arebeit, der grozen! er kund si aller ding anz weger setzen.
kleider niwe, rîche di kristen man dâ werte,
di vürsten sunderliche, di ander darnach, als si wirde lerte,
unde all ir kost mit suezer handelunge,
daz ieman dorfte vluochen: < wie hât verraten uns der klare, junge!>
Tschinotulânder, swer den ie was sehende,
der ein unde ouch der ander, wâren mit gemeinem munde jehende,
ez wer ot Gamuret unde wer der lebende,
von dem tod erstanden: daz wer sin groze heilicheit im gebende.
iedoch di witze rîchen westen wol di maere,
unde wart doch offenlichen geseit ze babilon, daz'z' alsô waere.
daz maer begunde manegen sorge leren,
swer des noch gedahte, wie er ê vinde schaden kunde meren.
 <wol zehenvalte grimmer wirt nû sin haz zerechen.
ich erbeit sin niemer>, jach maneger dâ, < er kan mit hurte brechen
durch gedreng . ez muezen schilde klieben.
von sîner hurte stoze muoz sich mit tode scheiden vil gelieben!>
Ypomidon in zorne was vil nach der tobende:
 <ir helde ûz erchorne, werbet alsô, daz man iuch si lobende!
durch solche maere si nieman der verzagende!
ich hân im ê doch an gesigt, sus wird ich aber prîs an im bejagende!>
ez hetz vur schimpf genuoge . etliche hetens vorhte,
unde duhtes wol ein vuoge, durch daz ir mac dâ vor vil wunders worchte,
Nabuchodonosor, der sich wandelt
in einen ohsen wilde unde wart sint wol in kuniges wis gehandelt.
sus kom in widerbieten von Gamuret dem jungen.
dar an si gar gerieten, daz er den namen het vor allen zungen,
unde wart von allen sinen namen gescheiden,
wan < Gamuret der junge>, niht anders hal sin nam vor allen heiden.
ein dinc was man nû sagende Pompeir unde Ypomidone,
daz si der êren tragende paruc sehen wolt ze babilone,
alsô daz sin ir lânt het iemer êre.
an rîcheit der presente breht er in hundert künec unde dannoch mere.
er wolt in widerlegende sin di êre groze,
die si im dâ wegende wâren mit zwein unde sibenzic ir genoze,
di kunige hiezen unde in vor Baldac sahen.
er hete des iemer êre . Pompeyrus sold die geste wol enpfahen.
ez wart sô groze êre nie Kaldea dem lânde
noch keim ir vordern mere erboten, daz man christen dâ bekande.
vierzehen künec unde niun der her mit zogte.
daz wart den Babilonen enboten von dem keiserlichen vogte.
si jahen unverborgen in muote hoch gemezzen,
er solde wol besorgen, daz er zu Baldac aber wer besezzen:
 <vinde wirn der kost al ungewarnde
innerhalp der mure, daz wirt mit tode muoter kint erarnde!>
si wâren den boten rîche kleit unde gabe gebende
unde gerite wol herliche . wider wâren si gen Baldac strebende.
Ackerinen vunden si zu velde.
di boten niht verdagten, als si zu rehte solden, mit der melde:
 <di Babilon sint jehende ûf all ir gotlich êre,
ir muezet si gesehende sin vor Baldac, unde daz niemer mere
ir gewalt in Marroch sich verende:
 «unde wolt ir lebens walten, des muezet ir danken ir gotlichen hende! »
den tumben, touben toren hât ie ze wilden Kriechen
der tivel sinne unde oren sô gar verhabt . an selicheit di siechen
sint si gewesen ie von ubermuete.
daz si zegot sich nennent, dest von dem lânde komen boese luete .>
dô man di red erhorte der Babilon sô herte,
maneger sich enporte gen sorge, der wol bekand ir hoch geverte.
der sorg warn ouch di kristen ungescheiden:
ez wart vil maneges riwe, daz er ie sô verre kom in di heiden.
die Gaylotten giengen vur Gamuret den jungen:
 <hêrre, wir enpfiengen von iu vor unser leben gar betwungen.
nû habt ir uns dem baruc her gesendet.
wir suochen iwer vueze, daz unser dink ze genaden werde verendet .>-
 <stet ûf, ez wirt geworben>, sô jach der vürste wise.
 <der êren unverdorben>, sprach der baruc, < sult ir hie nach prise
werben, sô daz ichs iu danke schone.
ir hoert wol, daz ich helfe bedarf gen ir dro, der Babilone.
hân ich der gote hulde, sô daz ich bin gesigende,
iwer vil groze schulde wirt durch sinen willen ringe ligende.
ein rîchez lânt wil ich iu gerne lihen,
gelegn zerehter maze, daz ir den wac dann roubes kunt verzihen.
wert vride unde geleite vor allen, di im schadende
sint mit vreisicheite . die sult ir in dem wage sin di badende!>
daz wart versichert gar mit starken eiden,
di si vil war behielten: di straze wart bevridet vor argen leiden.
der marschalk hiez mit krie daz her sich machen warnde
 (daz was von Salonie Pansor, ein künec), si solden wesen varnde
des morgens vruo mit allem ir gereite.
vor den Babilonen wâren sie noch lâng an arebeite.
des was ot niht ein kleine, wie die von lânde vuoren,
ir helfer algemeine durch mannes kraft . darumbe si nû swuoren,
daz mans an cheiner noete sehe wichen
dann mit dem tod aleine, oder si gesigten ritterlichen.
 <ez ist ein schade rîche unsern hohen êren,
daz uns sô vreveliche der baruc solche smehe kunde meren,
daz er uns suochen wolt ze babilone.
gar aller helfe sunder werte wirz von kriechischem trone .>
si hiezen balde rusten von rîcheit uberwunder.
mich wolt des wol gelusten, solt ich ein semlich her gesehen sunder
libes vorht . diu red ist zagebaere,
doch wolte ich dô der beste niht sin gewesen, daz mîn nû niht enwere.
swie kurzlich ich ez der sagende hie bin an disen stunden,
di herevart si tragende beidenthalp zesamne wol begunden
sam vil der jar, als sich ein hand gevingert
nach menschlichem rehte, diu niht von ungelucke wirt geringert.
all ir maht si wegeten, beliben nieman solde.
mit nide siz dar legeten, als ietweder gerne gesigen wolte,
wan ez was sunder sik nû niht gescheiden,
als si von Baldac schieden sigehaft noch sigelos, in beiden.
ie einer wirt gesigende . nû lat ouch vurbaz sigen
di her, wan si niht ligende wâren . iedoch wil ich ir nû geswigen,
durch daz si underschiet noch vil tagweide,
ê si ein ander sahen . di wile kund ich Sigunen herzeleide.
unde di werde, klare Klauditte was ouch klagende
sunder valsches vare . sô bin ich von den werden wenic sagende,
di doch vil werde vriunde von in sanden,
di ritterlichen wurben nach hohem prîs in heidenischen lânden.
Sigune aber quelende was nach dem talfine.
di senede nôt ir stelende was ir varwe nach der rosen schine.
owe des! wer ist, der si nû troeste
als Herzeloude, ir muome? des ist si vor dem tode diu unerloeste.
ist aber, daz belibet diu liebe nû hie lebende,
ich wen, si dâr zuo tribet hoher trost, den ir geding ist gebende.
ouch was si jar unde witze baz gesterket,
sô daz ir herze vester nû vröud besloz unde truren baz beserket.
doch was mit uberlaste ir herze kumber tragende.
des twank si âne raste, daz si mit nieman was ir leit erklagende,
der ir sô helfelichen trost gebieten
mocht als Herzeloude . des muoste sie sich zwifalt leides nieten.
ir nôt, diu senede rîche, der was nû michels mere,
dann dô si schameliche ir herzen mocht gerumen von dem sere.
daz muoste si leider nû alein ertrinken:
 <owe, junger talfin, wie lestu mich in jamer sus versinken!
owe, daz ich des wortes ie gen dir gedahte
 (daz mir eines ortes von einem scharfen swert dâ vur niht nachte),
daz du under schiltlichem dache
mine minne erwurbest! daz ist uns beiden komen zu ungemache.
nem ez hie mit ende, sô wer mîn riwe kleine.
ich vurhte, ez mich noch pfende sô verre, daz ich aller vröuden eine
geste, wan ez dîn wirde hohe mizzet
sô gar die ubermaze, biz dîn lîp al sîner kraft vergizzet.
owe der leide danne! sô bin ich in der schulde.
bluome aller manne, wie sol ich dann erwerben gotes hulde?
ze hant solt ich von reht darumb ersterben.
lebelichen klagende muoz ich iemer mê nach tode werben!
ja sint mir niht wan schricke des nachtes bî in troume:
sô vind ich dich vil dicke zewalde jagen, des nim ich sunder goume.
etwenne bestent dich mer dann tusent hunde,
di dich vil gerne erbizzen . nû sich, wie mir danne leider wesen kunde!
danne aber lewen wilde, pern unde eber kuene.
der wirt vol daz gevilde, berg unde tal bedecket unde heide gruene.
ûz den allen kanstu dich erstriten:
lewen, eber wilde unde ander tier vellestu an allen siten.
vil ofte kumt ein trache alein unde wil dich slinden.
in jamers ungemache kan ich mich klegelichen dâ nach vinden.
sô git mir aber trost dîn ellen rîche
unde lat mich niht verderben . sus leb ich nacht unde tak vil ungeliche.
mîn leit ist manegerhande, als ich des kan gedenken,
dô ich gen dir genande, daz du an minne gen mir kundest wenken.
het ich nû dîner minne vruht enpfangen,
ob du niht widerkoemest, dâ mit sô wer mîn leit doch undervangen.
nû si mir got daz gebende durch sin hohe milte,
daz er dîn huete lebende, als er Davide was ze scherm schilte
vor Goliam, dar an sin kraft tete wunder
unde groziu zeichen rîche . di selbe kraft hât got noch ob unde under.
klag dîner minne manegel muoz ich nû vergezzen.
ein ander sorgen angel hât sich gen mînem herzen sô gemezzen,
als ob er mirz mit alle well verslinden.
sol mir der angel wichen, sô muoz mîn oug dich lebnde komen vinden!>
den kumber gap diu minne . ouch nimt di minne kumber.
swer daz in ougen, sinne niht wol verstet, der dunket mich ein tumber.
wan swer ie was vri vor allen sorgen,
der was ouch vri vor minne, unde was im herzen liebe gar verborgen.
daz ein unde ouch daz ander wolt si hân gemeine.
von Tschinotulânder wolde si leit durch liebe wegen kleine,
biz daz daz ein gesigete vollicliche.
ob man ze vruo daz sagete, vrouwe Aventiur, daz stuend unhoveliche.
nû laze wir si ringen, die rîchen ganzer triwe!
vröude unde gedingen vil ofte kumt, unde nach der vröude riwe.
Klauditte spilt ouch vil der selben schantze:
diu sorg ir brahte riwe, gedinge aber morgen vröude ganze.
weder vruo noch spate schieden ir gedanke
sich nie von Ekunate . dâ bî sach man si dicke vröuden kranke,
unde kund ouch underwilen vröud entlihen
unde wolt sich doch des einen durch daz ander niemer gar verzihen.
si sprach: < owe Vlorine, mîn herze hât enpfunden,
vil liebiu swester mine, von dînem tode maneger tiefen wunden,
unz daz ich mich nû selber bin diu klagende.
ich waen, mir bezzer waere, daz ich di pflicht mit dir wer toetlich tragende!
swes herze gar mit leiden ist zaller zît gebunden,
dem wer ein hinne scheiden mit dem tode seliclich erfunden.
ein tôt wer bezzer danne tusent sterben:
als tusentvalt ich stirbe, dannoch muoz ich tusentvalt verderben.
Vlorin, ez was ergangen dîn sterben senfticliche.
mir hant di todes zangen mîn herz verklammet alsô krefticliche,
daz ich sin ungewaltic bin zelebene.
ich bin ir beider ungewert, todes gar unde lebenes zegebene.
daz du durch Ylinoten sturbe, lieb Vlorine!
durch dine minne toten sach man in ze werdem dienste dine.
daz was dîn recht . sô ist der mîn noch lebende,
der mir sô manic sterben ist mit sîner minne manegel gebende.
ey Ylinot, Vlorine>, alsô sprach Klauditte,
 <iwer tôt mir manege pine hât gefrumt . nû ist mîn tôt der dritte.
gelucke sol den vierden lânge wenden
an dem ûz Vloritane, wan sô muest ouch sich mîn sterben enden!
swaz ich mit noeten ringe gelich dem tode sterben,
sô git mir der gedinge nach Ekunat, deir mich niht lat verderben.
ich wil mîn herze ûf gedingen setzen:
von sinen klaren ougen mak mich ein blic noch aller nôt ergetzen!>
di klaren beide, di suezen, laze wir nû ringen
durch minniclichez gruezen mit sorgen unde mit vröuden des gedingen
gen der kumft der recken ûz erwelten.
di muosten daz verpfenden, wan si her wider nach ir minne quelten.
die ritterlich gestalten vil dick ein ander klageten
ir nôt di manicvalten, der si mit werdem prise hoch betageten
sit, dô si di Babilone drungen.
ir gedank nach hoher minne wart beclagt in maneger vremden zungen.
wan hoher minne gedenken di herze hoher wiset.
sô starket sunder chrenken swaz di manheit kuenet oder priset.
daz wart an disen helden wol erscheinet.
di wird ir werd amien vrumt amien ougen vil erweinet.
ob si des icht gerochen wurden sit mit klagene?
sin zuht, di wer gebrochen, dem vröuden vluste wer sô gach zesagene.
mich hât der selben wise wol betraget,
swer der aventiure, ê si daz mere bringe, vil gevraget.
ich hân dâ mit wol kunde, daz in der maer verdrieze.
als man des enpfunde, sô wer mîn wille, daz mans in erlieze
unde im iht sunder sagte jenz noch ditze.
swen guoter mer verdriuzet, ich wen, ouch den verdrieze guoter witze.
aller selden beste wirt uns kunt von maeren.
iemer vremde geste wir sam ein vih der ganzen tugende weren.
sus chenne wir daz ubel unde daz guote.
der tumbe tuot daz boese, dem guoten volget ie der witze vruete.
 <ich half den himel machen>, diu wisheit sich des ruemet.
mit seldenrîchen sachen werdent si gekroenet unde gebluemet
alle, die ir muot nach wisheit stellent.
zehimel unde ûf erden zem besten sich di wisen ie gesellent.
sô sprîchet meister vaere unde meister widerstrite,
ditz si ein lugemaere unde tribe niht wan toren zaller zite.
ez mache herzen irre unde ouch unstaete.
si sint, di selbe liegent unde wurgent mit ir valsche sam die graete!
ûf al der werlde strazen ist elliu diet verirret
unde muoz die reise lazen, ob in gebreste an der gesihte wirret.
sô kan sich wol verrihten der gesehende
ûf wegen tusent valtic . sich, blinder an den witzen, wis mir jehende:
den blinden ûf der reise muoz der gesehnde leiten.
von stozen manege vreise unde vallen bringt in doch zu arebeiten.
sich mac ouch der gesehnde vallend stozen,
wil aber er sich hueten, sô nimt er niemer schaden halp sô grozen
als den man blinden vueret, wan dem ist dannoch tiure,
welch geist den selben rueret, der in dâ wist gehiur oder ungehiure,
ob er in wiset krumbe oder slichte.
nû meister vaere merket unde meister widerstrit alhie di rihte!
di namen underscheiden sint dirre meister beider,
in beiden doch mit leiden . iedoch sô ist der eine wirs unde leider,
ich meine, der dâ heizet meister vaere,
gevaeric gar des argen unde dâ bî aller guoten dinge laere.
meister widerstrite ist ofte guoter taete,
wan daz im zaller zite git daz herze wider chriege raete.
ob er di warheit ist mit ougen sehende,
sin strit, der widerhecke, lat ez doch den munt niht sin verjehende.
swer groziu lânt besitzen wil unde gar betwingen,
daz muoz geschehn mit witzen . er darf niht in toren wise ringen
mit einem affen umb ein zinin nuschel.
luete, lânt unde êre bedarf mê witze dann ein bluomen puschel.
swer ritterlich geverte sol ritterlichen triben
in schimpf unde ouch in herte, der sol daz niemer gerne lân beliben,
ern hoere dâ von lesen, sagen, singen.
daz git im kunst unde ellen noch mere dann mit toren gampel ringen.
sprechen unde gebaren mit hovschen siten rîche,
des sol man gerne varen, daz man zu hove kunne hoveliche
werben gen den hêrren unde den vrouwen.
erdaht durch tugende schulde wart diutscher buoch mit triwen unverhowen.
tugende, manheit jehende ist man den hohen werden,
di wilent wâren spehende niht wan daz si werdicheit begerden.
manheit, triwe, zuhte, maz unde milte,
der vrouwen zuht mit kuesche, ir beider wirde sich hie mit hohe zilte.
daz selbe, wene ich, huete in al der werlde priset.
alle werde luete werdent des hie vil wol underwiset.
swachiu dinc, di lert ez nieman werben.
di diutsch nie lesen horten, der siht man tusent stunde mer verderben.
diu maere haben ende . nû hoeret, wie si varnde
sin, di in ellende wâren zaegelichen muot die sparende,
sô daz nie merke noch melde wart sô wise,
die gen einer siden kund an in gepruefen dehein unprise.
nû wâren beidenthalben diu her in solcher naehe,
daz von den hohen Alben ein ouge lieht wol sunder truebe spehe
des luftes luter unde der slichte lândes,
ob si zu beiden siten vreveliche geriten waeren brandes.
di lenge an dirre verte si beidenthalp erfunden.
der senfte unde ouch der herte wâren si zewizzen gar di kunden.
wie beiden heren disiu schantz zuo wegende
was an allen orten? witze rîche spehe was des pflegende.
mit vlize gar besunder vor allen dingen spehende
warens ob unde under, wie man di zal der kunige were jehende.
des wart niht vil in beiden ubermezzen.
des wurden di Kaldeien mit uberkraft des zornes gar besezzen.
ir hoher muot in sorge wart des nie gebunden.
si wolden sunder borge den baruk dâ zu Baldac haben vunden
unde uberhoubet gar von êren dringen.
ir hochfart ubersterke treip si gar von zwifel des gedingen.
 <er went den prîs erwerben>, di ubermuoten jahen.
 <des muoz er doch verderben, wil er sich als oft an uns vergahen.
went er uns der vert gein Baldac wenden,
wir suln in ûf der saete unser witen lânde gerne pfenden.
ich wen, ot Gamurete, ist er halt worden lebende,
vil mer der krefte hete alda, dâ ich im was mit tjoste gebende
sterben . dâ von hât er sin wol kunde.
swaz er mir an gewinne, daz hab von mînen goten âne sunde.
was im ein êre geschehende vor Alexandrie,
daz bin ich under sehende . ez was dâ von, daz ich mich tage drie
ein teil gen mînen goten het vergezzen
mit grozer wirde bieten . ich wer anders wol vor im gesezzen.
swaz wir gotlicher êren habn von heilicheite,
di kunnen wol gemeren uns di got an lenge, an hoeh, an breite,
di wile wir in êre kunnen bieten
tegelich unvergezzen . daz kunnen si mit helfe wol gemieten.
mîn got der aller hoeste, daz ist der liehte sunne.
des helf ich mich wol troeste, daz er mir sik unde selde geben kunne.
der man unde ouch die menige aller sterne,
die pflegent grozer chrefte . dâ von sull wir in êre bieten gerne.
einer êren sunderliche sul wir si begruezen,
sô wirt vil krefticliche ir helfe groz, daz wir gesigen muezen.
daz sich über al daz her des nieman âne,
er hab zwei bilde rîche, einz der sunne, daz ander si der mane!>
vor der brust von golde spannenbreit, sinwelle
ein blech er haben solde, daz sich gelich dem sunnen luter helle
unde brehende gleste geb mit choste rîche,
unde hinden ûf der schulder von silber einz, dem manen gar geliche.
mark vil manik tusent wart hie mit versmeltzet.
in selden gar verclusent wandens iemer sin gar ungeheltzet,
vor dar ûf bereit vil maneger jare
dem baruc Ackerine unde aller heiden atmerat zevare.
hie mit ouch ûz gezeiget si wâren in dem strite,
daz alle di geveiget von in wurden, di man an der zite
weder sunn noch manen tragen sehe.
ir gote gar entsliefen, dô si dâ bî gehandelt wurden smaehe.
 <der baruc über mitte ist uns dâ her begegent.
ûz drizic niht der dritte kumt niemer hin . er went sich hân gesegent
dâ durch, daz er von toufbaeren lânden
hât ein teil der werden . die sulle wir bedecken mit zwein handen!>
der zu Merbisone burcgrave was unverzagende,
der sprach ze ypomidone: < hêrre, hoere, waz ich dir bin der sagende:
der baruc zehen schar sô krefte rîche
mit namen hât gesundert, der man in heidenschaft nie sach geliche.
daz her in alten ziten vuorte Holoferne,
dâ mit di werlt sô witen er betwank, di man im liez ungerne.
daz was ein niht, als ich nû bin bewiset!>
den hiez man ie sa sleifen, daz er den baruc het alsô gepriset.
die nû dâ leben wolten, di wâren alsô jehende,
daz die Kaldeien solden gesigen unde daz lihte wer geschehende.
unde swer icht mê dem baruc jehe krefte,
dem wer der vröuden klinge enmitten zwei gebrochen in dem hefte.
im lânde ze Prodantze was beidenthalp ûf halten.
wie man des strites schantze ze verlust unde zu gewinne solde walten,
daz wart mit vlize beidenthalp geworben:
di einen prîs errungen, di andern warn an sig, an seld verdorben.
nû het man Ackerine in solcher maht gereitet.
Pompeirus unde die sine heten berg unde tal gar uberbreitet
mit heres vluet, die aller kunste were
mit zal gar ungepruefet unde mit rîcheit gar unsagebaere.
der bote sunder sorgen der maere hie was jehende.
an Ackerin verborgen was alle missewend gar ungeschehende.
enpfangen wart der bote von im schone,
swie sorclichiu maere er seite von ir kraft, der Babilone.
der bote triwen rîche jach: < hêrre, sit vroelich lebende!
waz dann, ob ungeliche si mit der zal sint verre iuch über gebende,
sô sit ir ie mit sig unde selde vunden.
wer niht wan der getouften hie, si wurden menlich uberwunden!
ûz Tabrunit dem lânde Secureiz der rîche,
an dem man ie bekande vil werdicheite, der ist kosteliche
über manegen wilden wac die virre
gevaren her nach prise, ê in ein werdez wîp dar an icht irre.
daz ist Arabadille, der klarheit alle blicke
tribet in di stille, swa man wibes klarheit pruefet dicke.
sunder zwo, die sint ein gimme ûf erden:
in Tabrunit diu eine, diu ander ist in kristenheit der werden
Kundwiramurs geheizen, Secundille diu ander.
di minne muoz erbeizen bî in . als in dem viure der salomander
git di lebnden kraft sô lobelichen,
sus kan ir beider minne mannes herze an mannes manheit rîchen.
ahi, wer wir sehende di klaren, suezen jungen,
der kristenheit ist jehende, daz ir klarheit nie wurd uberswungen
mit lobes rîchem prise unde mit der volgen
aller diet gemeine! Secundillen treit man di selben bolgen.
der luft hât kindes jugende berueret nie sô milte,
vruotic aller tugende . der selben schantz ouch ie der werde spilte
unde sin wîp, di si zer werlde gebaren,
als si dô wâren lebende . des kunde ir edliu vruht vil wol gevaren,
dô von erst zer welte daz kint was entsprungen
zu vröudenrîchem gelte aller diet, den alten unde den jungen.
durch daz si aller kinde lâng entwesende
wâren durch sin liebe, was man im einen erwelten namen lesende.
nû wart daz kint geheizen nach vater unde nach muoter.
ir liebe daz wol reizen kunde . iedoch wart ez ein name guoter,
swie er doch von in zweien wart gespalten:
alsô kan diu liebe unde diu minne maneger wunder walten.
dise rede von kinden zeme niht gen noeten
wan durch geluckes vinden, ob sich daz vuogte, daz in ieman toeten
solt, den künec von Tabrunit, den rîchen.
heiden unde kristen mohten im all an rîcheit niht gelichen,
an heilicheit des grales . dem ist ot niht geliche.
bî dem sunder twales hatz der arme recht alsam der rîche.
Secureiz hât eine krame sunder,
di die Babilone vergulten niht mit all ir rîcheit wunder.
diu krame durch daz rîche sô rîche wart erziuget.
si wer ot noch billiche bî dem rich, ob uns Kyot niht triuget,
von dem diu aventiur ûz heidenschefte
den kristen ist gewizzen, wie daz rîche ste mit grozer krefte,
unde wie mans recht sold walten . ob mans zu rehte wielte
unde ez sô wolte halten, daz man im elliu sine reht behielte,
sô mocht im rîcheit unde ouch recht beliben.
diez dâ solden rîchen, di kunnenz baz in aremuot vertriben!
von tag zu tage rîchen solt ez sin zuo nemende.
selde solde wichen allen, di unrehtes wer gezemende.
wan swenne man daz rîche rîchet selten,
des muezen alle kristen unde alle, die dâ lebent, sere engelten.
durch uberrîcheit groze, diu noch ist in Vriende,
woltens sin genoze des rîches . im wer rîcheit nach gestende
unde êre groz, dô lac ez gar zu verre
an der werlde ende . dâ mohtenz niht erreichen andere terre.
ein herpfe heizet swalwe, diu ist der kram entrunnen.
krone halp der kalwe ist er in Engellânt . di dran niht kunnen,
die solden roemischem rîche kunige erkiesen,
daz witwen unde weisen wider recht sô vil niht kunden vliesen.
dem cheiser dâ von Rome daz vierteil dirre krame
zegelten wer unkome . unde alle christen, di dâ sint in rame,
weren guotes willen mit ir stiure,
man wolds in danne vergebene lân, sô waer si anders iemer tiure.
diu rîcheit sich dem towe gelichet bî der grozen
unde ist ein kranke schowe . all irdisch rîcheit kan ir niht genozen,
wan ir kan disiu rîcheit huote erkiesen
vor aller rîcheit sunder, daz si kein ungelucke mac verliesen.
vil berge rich von golde, groz unde sô gehoehet,
ob all diu werlde wolde imz zevueren, dannoch unenpfloehet
wer im diu rîcheit, unz daz ers enpfunde.
biz an accentrum nidere, sô was ez anders niht wan golt von grunde.
der griez sint edel steine, swa diu wazzer vliezent.
mit manegen tugenden reine von rechte si der edelkeit geniezent.
von art der edeln stein die tugent an erbet.
vogt unde vater, hêrre, sô schaffe, daz der künec icht werd verderbet!
ob ez gelucke vuegete, daz man den künec vienge,
die got ez wol genuegete, wan ir lop unde unser heil ergienge.
Pardigriez, dîn sun, unde Secundille
di rîcheit wol besaezen . sô muesten die von Kriechen ligen stille,
sit dînen gewalt sô starken man weiz in solcher krefte
ob allen patriarken, die mit lere pflegent heidenschefte,
unde dîn keisers krone all ir kronen
ir reht mit zepter lihet, des si dir muezen dienstlichen lonen.
diu rîcheit ungezalte ûf erde nieman zemende
wer danne dînem gewalte . ob nû di got sin hohe wirde nemende
unde ob si grozer êren ruochen wellen,
sô vuegen dise mere, daz sich di mit tat alsô gestellen .>
Ackerin der wise alsus den boten gruozte:
 <ob ich mit werdem prise von rîcheit dir niht allen kumber buozte,
dîn rîche witze kan sô wol besorgen
di grozen êre mine . des wirt mîn dank gen dir vil unverborgen.
nû sag mir, vruent der mine, hât daz dîn witz erfunden,
in welchem wapen schine man den hochgelobten sull erkunden?
nimt man sin icht wol besunder warnde?
sag mir underscheiden, wie er mit aller koste si der varnde!>-
 <herr, ich sach den vrechen gen einem Babilone
vil hurticlichen brechen ein sper . dâ mit gelac ouch jener schone
hinderm ors . dô was ich der gesichte
niht der ungemeite, daz ich all sin geverte sach die richte.
ouch hort ich al sin prisen von ort unz an daz ende,
dar an ir vliz di wisen leiten sunder alle missewende.
daz ge mir nû zu schaden oder zu heile:
von mannes angesichte wart mîn herze nie sô vröuden geile!
lignum zuo dem schafte von aloe des waldes.
mit rîcheit der behafte, widerwaege hort vil ungezaldes
ist der van, von maneger kost vil tiure.
von India des staheles wart diu glaeve gehert in wildem viure.
der êren hoch geselle, der klare unde der viere,
von Tasme hât ein pfelle . dar inne vert gebilde nach dem tiere
ecidemon . dazt edeler koste rîche
gesniten dar mit kunste . ûf dem helme vuert erz lobeliche.
unde ist iedoch niht lebende, ho kunst daran erzeiget.
lebelichen vert ez strebende, sô daz von im ufrihten unde geneiget
wirt gesehn in lebelichem wane.
der mirz niht zu kunde het gesagt, ich wer des wizzens âne.
sin vel mit swambe linde ist meisterlich gefullet.
di wisen sam di kinde sint dar an betoeret unde betrullet,
wan ez der luft mit den geberden rueret.
unde wirt daz vel verwundet, der swamp ez dannoch in dem winde vueret.
sin helme ist erziuget von grozem, rîchem rate,
vil wenic er des triuget, ûz einem stein, der heizet attraxate,
wol ergraben, rich unde ein der beste
under allen steinen: der vinster buezet er die nacht mit gleste.
wan vinster, schuetzlich, truebe, diu wirt von im ertoetet.
dern in di erden gruebe, diu wurd von sînem brehnden schin geroetet.
sin art, di klar, git luter lieht in tunkel,
darumbe man im gebnde ist etwa den namen klarifunkel.
alsô ein vunk in viure brinnet er luter, klare.
manic edel stein vil tiure dannoch ziert den helme offenbare,
bla, brun, rot, gel, swarz, wiz unde gruene,
die solcher tugende waltent, ob er ein zage wer, er wurde kuene.
sô hât alsolche blenke sin wapenroc, der tiure,
ist gar ein ougen chrenke . in worhten salomander in dem viure.
dar ûf gebolt der steine vil in tugende,
daz drier kunige rîche ir werdicheit an gelt niht weren mugende.
sin schilt ûz aspindaye . daz holtz hât chraft sô starke,
daz ûf Mont Synaie noch huete unverdorben stet diu arke,
di Noe von dem selben holtze worhte.
in wazzer noch infiure hât ez brunst noch vulens kleine vorhte.
von steinen rich, von golde sin schilt ist gar ze swaere.
swer eines wunschen solde, der mohte werden niht sô kreftebaere.
mir welle dann gesiht der ougen wenken,
sô muoz mich wunder elten, wie man der kost ie halber mocht erdenken.
karvunkel hât enmitten ûf disen schilt gehuset.
in kunstrîcher smitten ist er, wen, vil manic jar bekluset,
ê daz di meisterschaft daruf volbrachten
di sin der werlde zewunder unde iemer mê dâ von zesagen erdahten.
sîner rîcheit sarwe wirt niemer mê vergezzen.
besunderlich ir varwe ist vor aller zierd gar ubermezzen:
lieht gelutert golt von Arabie
halsperk, koltzen, haersnier . dâ mit hât in gezieret sin amie>.
Ackerin der kluoge den rîter mante verre,
daz er ez tougen truege: < unde nieman wan ot ie der schar ein hêrre
ez wizzen sol, daz man in icht si warnde
den, der maneger wirde gert unde ist durch wîp sô rîche varnde.
der menlich unde der klare, Gamuret der junge,
ist wol gen im zevare, swa si die ors geruowet wol von sprunge
zesamne tragent eben unde geliche.
ich wene, dâ werd ein tjoste choste, muotes unde der kunste rîche.
het er diu maer gehoeret sô suez von dînem munde,
sin herze wer enpoeret, daz man ez von vröuden tobnde vunde.
durch daz ich nû vier kunige nach im sende
unde allen sinen vürsten . den sage wir dise rîcheit an ein ende.
unde doch di rede stillen ot sus von sîner wirde,
der maget Secundillen, wie gen der nû ste mins herzen girde.
die rîcheit sîner lând unde die geziere,
daz macht in muotes rîche .> der baruc nach im sande kunige viere.
darnach ander heiden, die graven, vürsten hiezen.
ein ende wart bescheiden der rîcheit gar . ir menge des niht liezen,
der baruc solt im sueziclich enbieten,
ob er durch sin amien sich tjoste vor dem strite wolde nieten.
 <selic si diu stunde>, sus warens alle jehende,
 <dô man den rat erfunde! hie mit ist man den stolzen, werden sehende.
swer einer tjost im hurticlich gezillet,
werder wibe gruezen sol werden niemer mê gen im gestillet .>
unde ob di Babilone hie vride wolden bannen,
biz über al vil schone ein ruo erwuechs an rossen unde an mannen?
 <daz kan zu beider site wirde meren.
swer muede kumt zu strite, der kan erwerben lutzel hoher êren .>
daz wart vil wol behagende über al den wilden Kriechen.
di wâren nôt dâ klagende, wan si von muede heten manegen siechen,
di manic hundert mile gestrîchen wâren.
di vor vil gar verzageten, di sach man werdiclichen nû gebaren.
zu beider sit si lobten unz an den vierden morgen
den vrid, unde di sô tobten, dazs in brechen, den wer unverborgen
tôt unde hant verliesen ie nach schulde.
den woldan nieman riten solt, wan inder marschalke hulde.
ein velt hiez Plenantze, zwischen den heren beiden,
dar ûf zemangem kranze der bluemen vil di gruene kunden kleiden.
ein pflum dar über vloz, der hiez Visone,
der ûz dem paradise durch manic lânt den vluz dar hât vil schone.
dô Secureiz dem werden dise maere chamen,
daz ab der kristen erden kunige wert sich des gen im ûz namen,
tjoste bieten durch ir werd amien,
unde von der heidenschefte di man zelt vor untat gar di vrien,
dô jach der missewende ein vluht mit aller taete:
 <gen ritterlicher hende biut ich hende sunder êren graete,
daz uns die niht prîs dar underwurgen.
daz ich mîn êre ganze behalten hab, des wil ich setzen burgen
mîner gote hulde! ich lieze mich ê sterben,
dann ich di gerne dulde mit sinnen vruot . wes solt ich mich verderben?
swer daz selbe tuot, der hât vil êren,
unde ist von kuniges kunne er geporn, ich wil im vröude meren.
waz bejagt ich êre an dem, der ir niht haete?
sô taet ich laster mere . daz selbe heizet vürsten êre graete
unde wurget ab der krone manege wirde.
dâ vor sol man sich hueten, dâ vürsten, rîter habent êren girde .>
den vollen raste viere si von ein ander lagen.
luter schoen riviere si heten beidenthalben, dâ si pflagen
ruowe, biz daz beider zil nam ende.
Secureiz der werde zogete her ûf halbez teil unwende.
dem edeln Ackerine chomen dise maere.
er hiez die gote sine vueren mit im, swer bî wandel were
unde dâ bî ir hulde rehte sagete,
daz er ûz vürsten êren in missewend nie halben tak betagete.
di getouften jahen bî ir selbes prise,
si wolten sich vergahen niht an werdicheit in valscher wise.
des duhte vil den hochgemuoten heiden.
owe, daz niht begozzen in hete der touf, sint er was wol bescheiden!
der tage wol zem dritten der vride was gebannen.
manic parlieritten huob sich dâ, wer nû des ersten dannen
di tjoste rite gen dem stolzen, vrechen.
Gamuret der junge jach: < Ackerin, der sol ein sper zerbrechen.
oder ist dîn wille biten, unz du vor bist besehende,
wie man den stoltzen riten sehe, alsô daz man im wirde jehende
si, unde ouch in welcher hande wise,
ob er mit todes vare oder sust mit tjoste werbe nach prise?>
ein krantz der hohen minne, von Tabrunit der werde,
mit wol verdahtem sinne wester al ir muot unde ir begerde.
vil sper gemal mit pfell behangen rîche,
diu kroenlin gar von golde, der vuort man im vunf hundert werdicliche.
het icht der luft behullet daz rîcheit mocht geheizen,
des was er unbetrullet . dazuo kund in di werde minne reizen,
di besunder lert vor allen dingen
michel wunder waehe, ob ir di stat die girde chan volbringen.
der minne wol zewerde wart di gird ervollet.
ir wirde nie begerde sô vil, si vunde ez tusentvalt beschollet
an rîcheit, an geburt unde an der tugende,
an kunst der zierde waehe wunsch der klarheit, alters unde der jugende.
Massiluret verdecken hiez der minne gernde.
daz ors, mit kraft ertrecken tage dri wol mocht ez, gar enpernde
lazheit, muede in arebeit der grozen.
sô draetz noch sô verhaltenz wart nie mit beinen vieren understozen.
daz rat der liehten sunnen, swenn man dar in ist sehende,
dem ist vil gar zerunnen sô liehter blick, als dirre pfelle brehende
gab alhie Massiluret zecleiden.
gar behendeclichen swank sich nû dar ûf der snelle heiden.
Gamuret der junge sich kund ouch hie niht sumen.
churtzlich dar von sprunge was Drakun wol vertic . michel rumen
wart von ir zweier ponder ûz gehalten.
 <wer Machmet unde Apolle verloren gar, wir muesten saelde walten!>
die heiden alsô jahen von werdicheit der grozen,
di si an disen sahen, wan nie gesaget wart von ir genozen.
Gamuret was hie noch schoner varnde
danne ûf Vloritschantze, dô im di kroierer lop niht wâren sparende.
wan im diu atmerinne besunder gab nû stiure
durch sîner prîs gewinne, daz sulchen glast ûz sunnen noch ûz viure
nieman sach als von dem pfelle glesten,
den man unde ors zudache vueren solt gen manegen werden gesten.
sper, der lieht gemalen, vuort man im ein wunder,
der cheinez niht entwalen liez er sinen wizen vanen sunder
mit der schrifte heidnisch gar von golde.
des ankers ûf dem helme unde der kron er niht enperen wolde.
den schilt mit salomander sach man den edeln vueren.
die ors hie gen ein ander begunden si dô kunstlichen rueren.
ir ougen maez der vele wart vil irre,
diu sper zemangen stucken sich wunden in di lufte hoch die virre.
zwo gezalt mit drien wart dirre selben tjoste
sunder vallen unde valien . sô ritterlichiu kunst, sô rîche koste
ûf einem plân die lufte nie besluegen.
durch ir hohen wirde sol uns der êren wol von in genuegen.
den baruc man dô riten sach gen disem gaste.
sin zuht des niht erbiten kund . Massiluret von sînem laste
entladen wart . er stuont dâ von zer erden.
sin houbet wart entwapent wol êre . dô enpfiengen si den werden.
di jungen werdicliche kunden hie gebaren:
 <zwen rîter als êren rîche lebent niht!> sus jahen die dâ wâren,
 <ir beider hazzen solde gar beliben.
wan weder den andern letzet, daz wirt ein vröuden schur den reinen wiben .>
der kristen ouch sin houbet nû lânge het enbloezet.
der was des gar beroubet, daz im an werdicheit iht wer genoezet
der klarheit unde des ellenrîchen muotes,
wan daz der heiden rîcher was an uberkraft von horde guotes.
Gamuret sprach: < hêrre, dient ir werder minne,
sô wer im minne verre, der âne schulde trueg gen iu di sinne,
daz er iu gehaz zem tode waere.
mirst leider minne tiure, unde bin ir doch vil gerne dienstbaere .>
der heiden jach: < der minne gan ich hoher êren.
ob ich vil liht gewinne ir hulde niemer, doch sô wil ich keren
ir zedienste gar di sinne mine.
den goten unde den wiben ze hohem dienst ich iemer gerne schine .>
der baruc maneger êren was disem heiden jehende
unde sprach, er wolde keren gar die sinne dar an, daz'z' wer geschehende
sinen goten zeren unde wibe minne.
 <ob ich iu daz versagete>, der heiden jach, < sô het ich chranke sinne!>-
 <doch, hêrre>, sprach der junge, < iwer lieplich gebaren
mit suezer handelunge verdiente wol, daz ich niht solde varen
iwer noch den ir dâ guotes gunnet.
sô het ich mich der wibe unde ouch der gote hulde gar verkunnet.
dann disem kristen aleine bin ich vride gebende.
di wil unde daz sin meine gen mir gestet gar sunder hazzen lebende,
sô mide ich in, der andern keinen mere.
dar an wil ich niht brechen, hêrre, weder triwe noch mîn êre.
den goten unde den wiben bin ich zedienst gebunden.
daz hoer ich lesen, schriben zeler, daz nieman si, er werde vunden
got unde an wibe dienst zehohen êren.
daz't' vor allen dingen swer sich von werden wiben niht wil keren .>
Ackerin der wise sprach: < ich sag iu, hêrre,
er ist gesagt von prise in heidenschaft unde kristenlicher terre,
swer beide got unde werde wîp niht eret.
sint si von keisers kunne, al ir werdikeit di wirt verkeret .>
dô sprach der minne bluome: < hêrre, ich bin vergahet.
iu zelere noch zeruome dise rede durch iwer zuht niht vahet.
in triwen hân ich mich gen iu enbunden,
wan daz ist âne wende, iur schade werd vil groz von mir erfunden .>-
 <hêrre, des sin nû walde di gote mit gelucke!
mîn prîs in kleiner valde lege, ob ich der êren veder zucke
von iu in solcher muz icht anders rerte,
dann als mich di maze bî mîn selbes witz bedenken lerte.
nieman iu zevare stet an cheiner sache
stille noch offenbare . stricke, klobn joch aller vencvache
bin ich vri, daz ich dâ mit ie vaeric
wart gen iu oder ieman von kindes jugent über nacht noch jaeric.
daz di Babilone gewalt nû gen mir kerent,
daz stet niht an ir krone, wan si mich unde sich selben schaden lerent,
des si wol enperen, ob si wolden.
mit allem recht ich klagende bin schaden groz, den si bedenken solden.
daz rede ich niht durch smeichen, ich muote si niht stillen.
swer prîs hie mug erreichen, der trag ouch den durch werder wibe willen
unde durch di got>, sprach Ackerin, der wise.
 <swaz ir der mînen vellet, daz macht iu lop unde mir di locke grise .>-
 <ich bin iu darumbe jehende niht wan grozer êren.
daz sit ir der besehende . swar ir welt, dar sol ich mich hin keren.
wer einz in iwern hulden, daz ich werte
si alle gabe rîche, swer des von iwerm her an mich begerte,
daz wer mir niht enschadende .>- < swie rîche ir di mine
wert mit gabe ladende>, alsus erhal diu stimm von Ackerine,
 <ez nahet, daz si mit sige werdent rîche.
sit aber ir gesigende, sô verlurn siz über al geliche .>-
 <iedoch sô werz ein êre, der minne alhie betagende,
daz man ez vurbaz mere wer der minne zehoher wirde sagende .>
dâ mit verstuont der paruc unde horte,
daz sunder valscheit vare der heiden sich ûf werdicheit enporte.
 <hêrre, ez si erloubet, sit irs begert sô staete,
daz icht von mir beroubet si diu minne sô werdiclicher taete.
ich bin ouch der di minn ungerne swachet.
kan ich si niht geprisen, sô wirt ouch si niht swach von mir gemachet .>
dô hiez man sare schrien di milticheit sô grozen.
swer sich wolde vrien vor aremuot unde rîcheit wolt genozen,
dem hulfe der von Tabrunit, der milte:
 <golt unde edel steine mizzet er anders niht wan bî dem schilte!>
nû wurben lobeliche die Ackerine gunden
hoher êren rîche unde jahen, daz si des noch nie enpfunden,
daz kein aremuot geheizen mochte.
rîcheit aller kunige, gen Ackerins herschafte niht entochte.
di red in solchen êren ir aller herze wiste,
daz sich nieman keren solt an solche gabe, diu niht priste
Ackerinen, dem sô vil der chrone
sich dienstlichen neigten . der mochte si des wol ergetzen schone.
 <ir muget an disen ziten mit êren werden rîche.
swenne wir nû striten, sô sult ir alle gebaren ritterliche.
all ir rîcheit ist dann unser eigen.
gedenket niht zevluhte, ja stirbet anders nieman wan di veigen!
swer gen vluht gedenket in sturmherten striten,
des ellen ist verkrenket, swer dâ niht maenlichen zallen ziten
gedenket ûf daz jagen sunder vliehen.
der disiu zwei besorget, den sihet man selten erenhalp den schiehen.
sit der manheit pflegende vur dise gabe gerne.
ir werdet golt hie wegende mer dann vil in geschiht als Oloferne,
der ouch von Babilone her was varnde
unde man im an gesigete . dô was ouch sîner rîcheit nieman sparnde.
rîcheit uberleste liezen si dâ wunder,
daz schoenste unde daz beste, daz ez nieman kunde gepruefen sunder.
dâ wart rîcheit uberkraft zeligene:
in tagen zwein unde drizic mocht ez niht dannen vueren daz gedigene .>
der edel heiden rîche wart ouch gepruefet wunder.
daz her über al geliche was im des wol jehende gar besunder,
sin houbet waere wert vil maneger krone
unde Gamurets des jungen . der zweier lop hal in gelichem done.
unde doch der rechten wirde gar ungeliche wegende:
der aller hoehsten girde was Gamuret mit dem gelouben pflegende.
der hort über alle hord ist hoch gerîchet.
swer kristenlich ist lebende, daz ist ein rîcheit, der sich niht gelichet.
Secureizen sere muot, daz er der minne
niht solde bieten êre mit gab, als ers begert in hohem sinne.
er jach: < mac ich den wiben mit der milte
hie sô niht gedienen, sô sin gewis, ich dien in under schilte!
swer den wiben welle dienen werdicliche,
der si des mîn geselle . er mac wol werden hoher êren rîche.
âne Gamureten underscheiden,
di andern ich durch minne besten, ez sin halt kristen oder heiden.
ob ez von Baldac meinet der vogt von sinen hulden,
ich hân mich des vereinet . giht Ackerin, daz er ez gerne dulden
wil nach prise, iur ritterlichez werben,
den goten unde den vrouwen sol man zedienste leben unde sterben!>
wider ûf Plenantze di ritterschaft man zilende
was, dâ manege schantze nach gevelle Secureiz wart spilende.
daz im geviel, daz wart ir ungevelle.
swer ie gen im was komende, der hete lânger niht deheine twelle.
der wart sô vil dâ ligende, daz ez den baruc muete.
 <hêrre, gar unverzigende mîner dienste, latz durch iwer guete
biz über morgen, bringt uns iwer gesellen.
ich laz ot sunder gelten der mînen alsô vil niht gerne vellen!>
nû jach der triwen staete von Tabrunit, der rîche,
daz er ez gerne taete . dô schieden sich di werden werdicliche.
dô von Secureiz di Babilone
vernamen dise mere, dô jahens, daz si ouch der minne zelone
vil ritterlichen werben gen Gamurete wolten.
er mueste aber sterben, ê daz si dâ rache von im dolten.
 <nein>, sprach Secureiz, < ich hân gedinget
durch willen werder wibe, daz nieman toetlich var mit tjoste bringet.
wir wellen ûf Plenantze mit ritterschefte kiesen,
wer zeinem werden krantze der minne gezem, daz icht sô gar verliesen
werdiu wîp ir minniclichez gruezen.
wan swer daz unverdienet treit, der solz den goten unde der minne buezen!>
daz urteil wart gesprochen über al di wilden Kriechen,
sin prîs, der wer gebrochen unde er wolt an hohen êren siechen,
sô daz in werdiu wîp icht gruezen solden,
alle die mit tjoste hie von den Marrocheisen vliesen dolten.
unde swer ir einen valde, der solt des iemer mere
an lobe der bezalde sin: < swa man den werden bieten êre
sol, die muoz er haben ie zwispilde .>
des gedingen rîche vröut sich maneger, dem er wart vil wilde.
die recken ubermuete an dem dritten morgen
mit herschaft uberfluete zogten her . ez was an in verborgen
truren unde ouch zegeliche vorhte.
ir prîs si wolten ueben . der viel, als ie unrehtiu hohfart worhte.
die brueder zwen enpfiengen den baruc dar mit rechte.
vil schon si gen im giengen: < hêrre, wir suln durch krumbe niht der slechte
enberen . ir krumbt, daz ir uns heimesuochet.
ob wir iuch niht enpfiengen, dâ mit wer unser slihte niht beruochet!>
der baruc sprach vil schone: < nû lat mich niht engelten,
daz ich zu Babilone uech beide hân gesehen alsô selten,
als ir mich ze baldac unverdrozzen
vil ritterlichen sahet, des wir zu beider sit niht hân genozzen .>
Secureiz wol kunde hie beidenthalp gebrechen
die rede von ir munde . der suez begunde sueziclichen sprechen:
 <wir sullen hie besehen, wer nach minne
ritterlichen werbe zu beider sit, an verlust unde an gewinne .>
nû liezen si ir dringen des ersten an ein ander.
iedoch si kunden bringen tjoste, daz man druntzen sam galânder
in den luften sach di hoehe vliegen.
geberde ritterlicher kunden si ein ander wenich triegen.
gar zweier hande kleide gaben hie ir tjoste:
luft unde erde beide wurden dâ gecleit mit rîcher choste.
die druntzen in di lufte hohe waeten
von ellenthaften henden . die rîter in di bluomen si dâ saeten.
dô si zu beiden siten gespilten dirre schantze,
dô sach man drunder riten den man gap der minne zeinem krantze.
di sunne ir abentreise het begriffen.
man solt des morgens striten . daz wart mit rat ot aber undersliffen.
durch lop der aventiure der vride wart gelenget.
zehoher minne stiure wurden si des morgens dar gepfrenget,
die hoehsten über al in heren beiden.
dô solt man luft unde erden mit ritters vuore werdiclichen kleiden.
daz wart niht understanden . man sach die edeln, vrechen
mit ellenthaften handen sper unde schilt sô hurticlich zebrechen,
daz sin der luft an kleiden muost enpfinden.
vil houbet kronebaere mocht man in den bluomen ofte vinden.
swaz dâ zebeiden siten kunige, vürsten waere,
di sach man alsô riten, daz der meie nie sô wunnebaere
blicke varwe bracht, di der zimiere
an klarheit mohte genozen von steine, golde, siden maneger ziere.
dem voget Ackerine enbuten si mit hulden,
ob er durch wirde sine ein tjoste hurticliche wolt verdulden.
di wolte ritterlichen gerne enpfahen
Pompeirus, der werde . daz liez im niht durch hohe zuht versmahen:
 <wer ich im versagende, wer mocht mir daz geraten?
ich bin von schulden klagende, daz's' mich ie sô selten iht gebaten,
die hêrren mîn . des hân ich ser engolten.
ich wil ir bete leisten, oder ich si an werdicheit bescholten!>-
 <si sint der zuht begernde . durch daz ir gruoz, der erre,
uech hie sol wesen wernde . sô enbiut der ander, Ypomidon, mîn hêrre,
Gamuret, ob er iht tjoste ruoche.
si er von im geletzet, daz er ander weit sin heil versuoche .>-
 <man ist si beide wernde tjoste sunder vare.
unde sint si des begernde, daz dâ machet re geladen bare,
sô lazens hie gelucke unde ellen scheiden .>-
 <daz sol beliben wendech>, sprach aber Secureiz, der werde heiden.
Pompeir unde Ackerine, vor zagheit di beclibene,
ein tjoste von rabine wart sô hurticliche dar getribene,
daz diu sper alsam ein glas zesprungen.
di sprizen mit den druntzen verworren in der hoeh di lenge rungen.
der vumf sach man si tjosten, daz si doch nie gevalten.
diu sper alsô zebrosten mit sprizen hoch zevliegen niht entwalten.
doch wart von beiden ritterlich gesezzen.
wer den prîs bezalte dewederhalp, daz kunde nieman mezzen.
nû wurden si gescheiden, capitane die werden.
den luft si kunden kleiden, nackent unde bloz vil gar der erden
si sunder kleit gar âne danc vergazen.
strenge wider strenge was hie, dâ mit si lobelich gesazen.
nû sach man aber triben zwene her mit niden.
swer hoch gelobten wiben liebe trag, der wunsche, daz hie miden
ungelucke mueze baz den einen,
ir êren krantz unde krone: vor allem valsche kund er wîp ie meinen.
ich mein, den Aventiure ûz maneger nôt gewiset
hât mit selden stiure, daz er ie von dannen schiet gepriset.
got unde sin recht sol in noch vurbaz leiten
in sîner werden jugende! ja, kom er doch zefruo gen arebeiten.
dô wart gesezzen vaste zevalle widerstrebende.
der wirt gen disem gaste alle sin gote vuorte hohe swebende,
sunnen, man unde ouch di stern in schine.
sô wolt er selbe sin ein got . durch daz sô muost der gast nû dulden pine.
vil hurticlich ersprenget hie wurden ûf dem plâne,
mit sporen dar getwenget, zwei ors vil drat unde aller zageheit âne.
deck unde wapenroch gap doz mit lufte
von den witen sprungen der ors, als ob si vlugen dar mit gufte.
ir ougen maz nû brachte die sper ze rechter merke,
als in der muot gedahte . man unde ors unde sper, di pflagen sterke.
sper ûf schilten gaben doz mit chrache:
Ypomidon der rîche in den bluomen lac mit ungemache.
enzucket wart er gehe von kunigen rich den bluomen.
 <vur cheiner slahte smaehe sol ez nieman haben wan zeruomen
mînen goten sunder zeiner wirde
bin ich hie williclichen gevallen, wan ez was ir groz begirde.
diu êre ist ungemezzen, die si mir wellen vuegen.
unde ob ich wer besezzen, darumbe si mîn geluck gar undersluegen.
ez sol di viende in strite machen kuene,
daz si di vluht vermiden . sô wirt mit in über al bedakt di gruene!>
hie mit valsche êre gewan er zweier hande:
er schamt sich dester mere, wan er zeinem gote sich benande,
unde troste die sine, daz si des icht verzagten,
unde hiez über al gebieten, daz si den goten lop darumbe sagten.
iedoch diu kurzewile hie mit nû wart gescheiden.
ich hielt niht an der zile, daz ich gesagen kunde, waz der heiden
ûz den Kriechen wart gevalt mit tjoste
von den kristen zwelfen, di Gamuret gelichten an wapen koste.
von Tabrunit der klare ir eteslichen valte.
swer sin mit tjoste vare het, zehant er prîs an dem bezalte.
dem aber sô wol gelânc, daz er beliben
im einer tjoste kunde, daz solde man iemer vur ein wunder schriben.
an dem dritten morgen sô solde man die kecken
ûz kiesen unverborgen, welch dâ menlich ellen kund erwecken,
alsô daz in die arme niht entsliefen
in gedrang, in sturme herte, dâ schar gen schar ir krie sunder riefen.
der baruc sich movierte mit zehen rotten sunder,
der iegliche zierte ein sturmvan . dâ riten zehen under,
kunige wert mit kron ûz sunder lânde.
der zehende van sin selbes was, wol drizic kunige man dar under vande
unde vürsten ungezalte, die kunigen wol genozten
an kraft unde an gewalte, unde etteslich, die künec ubergrozten
mit manheit stark unde ouch mit heres vluete.
des wart gevar di heide wunniclich von rîcher zimier bluete.
wie dise kunige solden hie riten gar gesellet,
daz hete der unbescholten Ackerin vil lânge vor bestellet
mit der schrift . die was er selbe lesende,
daz ie niun dem zehenden in dem sturme gehoeric weren wesende:
 <
Gloramatis, nû hoere, von Persia der junge
behuete, daz icht toere dîn vreche jugent deheines zagen stunge,
ob er dich lere wichen an der herte.
Jeresse gar vur eigen si dîn, ob er belibet der unernerte,
ich mein, der rat ist gebende ûf zaegeliche wise.
ob der von dir lebende kumt, du wirst von kuniclichem prise
gescheiden gar unde ûz der gote hulde,
unde alle di capitane, di sint gesehen in der selben schulde.
ich bin gar sunder vorhte der manheit dîn vor wanke.
menlichiu dinc ie worhte dîn vater Glorian . der muotes kranke,
der den man in sturme tuot verzagende,
den was von sîner jugende unz an sin alter nieman von im sagende.
künec unde vürsten alle sint dir zu recht wol hoerik.
swem sô der prîs enpfalle, daz er vluchticlichen werde enboeric,
swer dem git den tôt, dem wirt zesolde
der got unde ouch der wibe lon unde dâr zuo hordes ungezalt von golde.
uns sint hie begegenet di Chriechen stark unde wilde
unde ir kraft gemegenet, alsô daz ez zepruefen ist unpilde,
unde bin durch daz der manheit iuch hie warende,
daz in der starken herte sich gen vinden ieman si der sparnde.
vil oft ist man ez lesende an den alten buochen,
daz mit selden wesende wart der minner teil von den unruochen,
daz di merer keiner vluste vorhten.
die sicherheit ir ellen slafen hiez, biz daz si jene entworhten.
hie vor den Machabeien daz selbe was geschehende:
ie ahzic gegen zweien was man Antiochen gen in jehende.
Judas mit tusent mannen was gesigende,
Antjoch het vierzic tusent . mit den wart er gar sigelos geligende.
wie tete Alexander, Pfilippi Mazedone?
mit kleiner diet uberwander, daz im undertaenic alle krone
wurden al der werlde, wol daz merre
teil gen oriente . des wart Alexander alles hêrre.
des vindet man ein wunder, als ir wol habet kunde.
der wibe lobe sunder habt ir vor . dazuo vur alle iur sunde
gib ichs iu von Mahomets gewalte
unde ander gote here, der heilicheit si smehent manicvalte.
nû seht, welch ungelouben si offenlichen vuerent,
di tumben unde die touben, die niht vurbaz grifent noch enruerent
dann ander luete . waz mugen si geliegen?
mit all ir heilicheite mohten si niht ellen hoch gevliegen!
ir gote hoch si minnent, sunnen, sterne, manen,
die niemer ruo gewinnent . aller senfte muezen si sich anen,
wan ez wart boltz von senwe nie sô draete,
der si erloufen mochte, ob er in einer snelheit vur sich waete.
wie mochten si gewalten cheiner helfe ieman ander,
die sich niht enthalten mugen ze ruo, biz daz ein bra zer ander
sich wol gahens ûf unde nider zucket?
wem wern si helfe gebende, die aller genaden selbe sint verdrucket?
wie wolte haltz den krumben gestrafen umb sin hinken?
swa tore ziuht den tumben unde der blinde wil dem blinden winken,
lit ir gewin dar an, daz stet in heile.
des ist gewonheit rîche, diu tort der werlde vil an disem teile .>
Ackerin der tugende het sô vil besezzen,
ob im in der jugende kristen geloub zerehte wer gemezzen,
Mahmet unde Appolle wern verwazen
von sînem hohen sinne, der aller missewende sich kund mazen.
ob heidenschaft geliche über al het ie geloubet,
sie sint sô krefterîche, daz diu kristenheit von in beroubet
wer nû lâng . sus hât sin got in huete
di werden, reinen kristen, daz heiden geloubent in sô manegem muote.
aller gabe sunder ist got zelobne groze.
wir kristen lobes munder sullen sin, daz wir im sin genoze,
wir kint, er vater, er Krist, wir kristen genennet.
erst saelic iemer lebende, der in darumbe lobet unde erkennet!
den kristen algeliche ist ditz lop wol zemende:
 <got si ewicliche gelobt, daz er mich was sô wol ûz nemende
vor allem ungelouben Juden, heiden.
sit du mich kristen gelichet hast dir, Krist, la mich von dir niht scheiden!>
nû hoert ein ander maere, daz niender dem gelichet,
doch ist vil seldenbaere ein ieglich stunde, sô got wirt gerîchet
in sînem lob . diu stat gebenediet
ist vil heilicliche, swa man got an ruefet oder schriet.
in ernste noch in schimpfe sol gots nieman vergezzen,
unde heizt ein ungelimpfe, swaz niht mit sînem lobe wirt gemezzen.
wan erz im allez zelob hât geordinieret
zeselden menschen kunne . des sol sin lop von uns wol sin gezieret.
nû begund Gloramatine der baruc aber gruezen:
 <di gote vor allem pine dich in ir scherme iemer haben muezen,
wan du solt den strit des ersten hebende
sin an di Babilone, dir lop erwerben unde in sterben gebende.
ich wil dich eins wol troesten, dar an dir prîs gevellet:
selb zehnde, niht der boesten, wirstu hoher kunige schar gesellet,
unde all ir vürsten dînes vanen warten,
die bî dir helm unde brunje unde manegen liehten schilt ie durkel scharten.
Persya dem lânde soltu êre bieten,
daz man ie wert erkande . nie kunicrîche mohte sich sô wol genieten
vürsten an der meng unde an der wirde
in sturme durch gedrenge . dar ist ir volge dînes vanen girde.
der künec Salatjele ûz Leun Nigrunse,
sin herze het ie quele, swenner niht enwas in der pfadrunse,
di dem vanen volget durch di herte.
Jenator der starke von Taffar ist wol dîn guot geverte.
der künec Parludieze von Tamjata, der wise,
ie was in dem genieze, swa man kunige lopt an werdem prise,
daz dâ nie sin teil daz minste wurde.
swa man wird ûf ladende was, dâ truog er bî den groesten ie die burde.
von Algues Orise, von Alimec Politze,
di wâren ie sô wise, daz ir hohe werdicheit di ritze
nie gewan, di heizent laster wunden.
ir lop ist unverschroten, daz sagn von in die vremden unde die kunden.
Olaz von Tarbarie, Primas von Kordubine
unde Amasjol, die drie gebrueder wâren ie in scharfer pine
genendic wol . Kassordibes der vierde.
in Nubia unde Tampasten sint si voget in kuniclicher zierde.
Elar von Alakose sol dînem herezeichen
volgen, der valschelose . nie zegelicher muot in kund erweichen.
Galusideis des selben von Corasen.
durch helme unde durch schilde howent si di lânge wernden masen.
mîner karratsch viere, di mich sint ûf geerbet,
den goten rich geziere, die suln ir reht behaben unverderbet,
als verre ich mac, wil ich ir hulde nahen.
ich wil dir bieten êre: du solt mit einer karratsch vind enphahen.
in einem vanen prune, gesniten lânc die wite,
der werde got Kaune mit golde stet dar inne, daz er dem strite
sig unde selde vueg die im getrowen,
unde die an im verzagende sint, der selde wirt vil gar verhowen.
unde rit gar sunder vorhte des vanen cheiner vluste.
von stahel der beworhte ist der van alumb in solcher kuste,
unde stuend er âne wer der luete vereinet,
zwo klafter lânc von stahele pfil gespitzet alumbe sint dran gezeinet,
die karratsch alle viere gelich den eberporsten.
amasur noch escheliere noch emeral dâ zuo niht wol getorsten.
iedoch wil ichs behueten al gesundert
mit kunigen zwein der werden, di starker helde vueren zehen hundert.
unde wizze, daz nie mere bî mîner vordern ziten
geschah ein saemlich êre den, di man des ersten heizet striten,
noch den andern, noch den in der mitten.
nû wil ich durch dîn êre di gote huete vueren mit der dritten.
Attribuson von Kare unde Kanabros von Jesse,
di sullen offenbare nieman über sehen umb ein esse,
die Kaun icht smehe bieten wolden.
von disen kunigen rîchen wurd ez mit tusent helden wol vergolden.
weder künec noch ander hêrre sol des niht hân vur wunder,
daz ich noch nie sô verre iuch gen strite mant sô gar besunder.
daz wirt durch Gamuret alein gesprochen,
der verlust die ubergrozen hât von mir, daz diu noch werde gerochen.
unde daz wir lîp unde êre ouch selbe niht verliesen.
mir wer durch in noch mere tusentvaltic leider, ob er kiesen
unde di sine solden schaden grozen.
von allen mînen lânden wolt ich sin mit in vil gar verstozen!
die vinde sint dâ heime unde wir gar vremde geste.
ir vluht hât manege sweime, sô het di unser schaden uberleste.
wer vliuhet, der ist dannoch todes eigen,
er kan sich niht verbergen, im kunnen ie wol drizic nach gezeigen .>
diu rede gab in veste, sô daz ir muot genande.
si wolten als di geste werben, di dâ heten lutzel pfande
vur ir leben dann ir wer aleine.
si wâren ie genendic . ouch mant man snelliu ors mit sporen kleine.
 <von Assim Alexander, gar unverzagenliche
mine schar di ander du leiten solt, durch daz von erst daz rîche
in dînem lânde gehoehet unde geheret
wart über alle krone> . Assim vor alle rîche was dô geeret.
darnach ze babilone chom ez mit gewalde.
in dem selben done dunkt si noch ir êre manicvalde,
swie churtzlichen ez dô nam ein ende,
biz Cyrus mit krefte Babilon gewan an missewende.
sit chom ez ze Antiochen, von dan ze Cunstenopel
mit kunigen unde mit rochen, alten, rittern, venden . gar mit topel
brahte manz von dannen hin ze rome.
dar dient im diet des toufes, beide künec unde vürsten unde likome.
 <eschelier unde emerale unde die edeln amasuere
dir dienent sunder twale vil dienestlichen . kunige nimt untuere,
dir zedienen sam den ûz Valfunden.
durch lehen sîner krone ist erze dienste dir vil hoch gebunden.
dar über dannoch echte gib ich dir schone varnde.
ir art unde ir geslechte wurden nie gen vinden sich di sparnde.
si kunden sich in werdicheit behalden.
ez ist ûf si geerbet, daz si wird unde êre kunnen walden.
ûz Valpinos der eine, Teoris der kuene,
unde Karisol der reine ûz Turkanie . des wapencleit ist gruene,
di wile sin wirde wachsens ist zuonemende.
wuerd er daran bekrenket, sô wer im dirre wapen niht gezaemende.
ûz der Grassudie künec Jesurel der junge
unde der von Truhanie, Abastuleis . wer di mir underdrunge
ze sturm unde in gedrenge, der wer geveiget.
bruederliche triwe wirt von in durch recht dâ wol erzeiget.
Kalzedant von Attrimonje, den la dir niht versmahen,
Circulânt von Ziglodonje, di kundens mit zimierde niht vervahen.
ir muot ist sleht unde vest an allen noeten.
swie tunkel var ir wapen si, si kunnen daz der vinde wol geroeten.
ûz Tangulor dem lânde nim zuo dir Alogriezen,
den man ie wert erkande, unde Logrisol, den künec von Lirdibiezen.
di zwene sint di virre her gestrîchen.
du darft in keiner herte niht umbesehn, ob si dir sin entwichen!
Arbessulet, vil jare der arm unde rich an witzen,
dir zimt wol offenbare gedenken an daz werdicliche sitzen,
daz du hast ûf kuniclichem trone,
alda von dînen handen mit zepter achte kunige enpfahent chrone.
di niunden treit dîn houbet schon ob disen allen.
des bistu unberoubet . unde dâ zuo, die sich erbelos vervallen,
di machtu selbe tragen unverlehende.
daz listu an der kronike, diu ist des noch ze baldac wol verjehende.
ich mac dir niht gebieten . vlehen unde bitten
sol ich mich gen dir nieten, ob du ein hêrre wellest sin der dritten
schar . wan du der minne bist gebunden.
den goten unde den vrouwen soltu hie zu dienste werden vunden.
Kolon ist wol die virre genant von dîner taete.
nieman get sin irre, wan daz dîn herze maenliche raete
git dem lib, dâ von er wirt gepriset
vur alle dîn genoze, wa man kunige lop die hoehe wiset .>
dô sprach der êren swere, der missewende ringe:
 <hêrre, unsorgebere sult ir gen mir sin in dem gedinge.
ir sult mir wol gebieten sunder vlehen
in der selben wise, alsam di von iu waltent maneger lehen .>
der baruk vil gehiure begund alsô nû sprechen:
 <du bedarft deheiner stiure, wan daz ich zal der kunige niht sol brechen.
ez lit an dînem ringe sam daz gestirne.
den werden künec rîchen dîner schar zedienst ich ûz erkirne,
den von Pallerdise, Killirdeis den kecken.
sez ich ûf wunschel rise, daz ich in herten sturmen eines recken
solde gern mit herzen unde mit zungen,
vur in sô nem ich cheinen dann Secureiz oder Gamuret den jungen.
die andern unbenennet von mir durch daz belibent:
der ellen wol bekennet dîn selbes lîp, wie si den puneiz tribent,
dâ von ir hurte gebent chrach mit schalle.
ich schaff dir künec mere, ob du niht gar selb zehend bist mit alle .>-
 <hêrre, von Kolone bin ich selbe tragende
zepter unde krone, als iwer kronik ze Baldac ist sagende.
Parkis die ander treit von Arobeise.
krone mîn di dritten, der giht man Salatin von Setzeleise.
die vierden von Palerne Podiusar enpfahet.
Glorisibeis vil gerne di vumften von Satroise niht versmahet.
von Latriset Attrisidol ist jehende
der sehsten kron von mîner hant . di bin ich werdiclichen alle sehende.
dâ zuo von Kringulânje der sibenden mîner lânde,
der ahten von Montanje, an dem ich werdicheit ie wol bekande,
Galusideise unde ouch Saphatine;
unde Larabat von Ebron . herr, ez sint hie gar di kunige mine .>-
 <des sistu seldenbaernde von der gote hulden,
unde hoher wirde wernde sin dich iemer werde wîp von schulden.
die kanstu hoher dienste niht versumen:
mit tjoste hurticlichen sicht man dich vil manegen satel rumen.
von Orostegente Vassoborat, niht wenken
du kanst vil rich presente mit ritterlichen tjosten wiben schenken.
Ardessurel von Sires, dîn geverte,
unde ûz Jerand Arisidol . ich ding, daz si niht wichen an der herte!
Jesular von Paneise, Ussurap von Vebulare,
die sullen mit ir reise dînes vanen warten sunder vare,
unde dazu Vessudral von Mansolene,
Ariguleis von Jeruse unde Armessulâns von Jessolene.
Parkisudol von Sinofale, Ligossomor von Garole,
di sint zu allem male ie vrie gewesen siges verlust der dole.
Vassoborat, hie mit sô sin dir wegende
di gote vil helflichen, swa du bist der vierden schar nû pflegende.
mine schar di vumften wil ich Essemurelle
bevelhen . mit sigenumften bistu gesehn, daz lop nie widerpelle
von dir gewan . des la mich, helt, geniezen:
ze Mecka treistu krone, mins bruoder kint . nû la dichs niht verdriezen,
dune habest in dîner huote Pardigrisun, den jungen.
daz mac dir noch zeguote komen, ob die Babilon betwungen
werdent, des wir sullen wol getrowen,
von werder helde handen, di vil manegen rum hant erhowen.
mînen sun Pardigrisunen bevilh ich dir vil verre.
dâ zuo Kardibolunen von Kordeis .>- < die mugen niht wol, hêrre,
gesin der schar vor jugend in starken striten .>-
 <ich kund si selb wol vueren, si werdent sus genender zallen siten!
du hast strit erkunnet unde bist den kinden schuldic
guotes, dâ von sich wunnet diu minne an dir unde wirst den goten huldic,
sint iwer vaeter niht wan brueder wâren.
des la di triwe dine der kinde nû mit staeter huote varen.
ich schaffe dir zehuote unde mînen lieben kinden
zehen rîter guote . ûf der houbte sol man krone vinden,
die sie tragent von kuniclicher arte
unde mîner werden kinde pflegent wol in edelm, hohem zarte.
der künec Assiponte ûz dem rîche Elmondare
unde von der Wilden Monte Elisibant, an varwe niht der klare.
daz selbe lânt ist nebel dick an sunnen.
weder mor noch blânke, menschlicher varwe den selben ist zerunnen.
dem nebel sint si tragende gelichen schin an velle.
ir snelleheit tuot erjagende elliu tier . di kunnen niht sô snelle
berg unde tal gespringen noch geloufen,
niht wan daz dâ vliuget . daz ander muoz daz leben gen in verchoufen.
die sullen den Orcheisen gegenhurte chiesen,
die ûf ir wilden reisen tuont sô manegen werden lîp verliesen.
jene habent kolben, dis geschutze.
swem si daz vel niht ruerent, des harnasch muoz an koste wesen nutze.
von Valveste Jesibudantze unde der künec ûz Molende,
ja mein ich Olibantze, unde Jetrasin dâ her ûz Olmidende,
unde Agrofin, der künec von Pudande,
unde Haltzibor von Hasibant, die man ie bî werdicheit erchande,
Maros von Marmisise unde der von Mirmidele,
der heizt Olibarise, unde ouch der von Ormendigubele
Argonis, der künec von Marchine,
di sullen mit dir liden beide gewin unde schadehafte pine.
Gamelarot von Rabse, di sehsten schar du leite.
lebendik begrabse alle, die vluhticlich in zageheite
wellen von dir haben widerkere!
werder wibe minne sol dir ûf manheit geben stete lere.
von Nurgande Josaphaten nim zuo dir unde den stolzen,
der sô wol geraten ist unde manegen rîter in iser koltzen
vuert geschuoch, Samirat ûz Valfunde
unde von Antioche Salatel, der ie wol striten kunde.
Beladant von Pockidanje unde der künec von Lardubose,
der kan wol ûf der plânje riten tjost, der edel, gar unlose
Archandibeis unde der von Kananie
Paresidab der alte, unde dannoch wol sô snel sam ander drie,
der Atzagouc dem lânde treit werdiclichen krone
unde man in Dillibande nennet wol, der sol Gamelarone
warten, unde Karduzal von Orekune
unde der künec Armalies, der heizt von Alamansura der brune.
mit alle bin ich sere betruebet an dem sinne,
daz niht der tage mere noch sint, die vride gebent vur unminne,
untz alle di schar des wurden underwiset,
daz sigenunft dâ leret unde menlich êre an werdicheit wol priset.
die mir dâ sint gemage, den mac ich wol gebieten.
den bin ouch ich sô wage, daz ich vil gerne sich, ob si sich nieten
hoher êren vil unde prise nahen.
die von mir tragent krone, di sullen mîn gebot ouch niht versmahen.
als man nû strit si hebende mit tjost an allen siten,
sô sit muotlichen lebende! niht vergahen unde doch vur sich riten
mit gedrenge samt unde niht besunder:
vergahen unde vereinen bringet bî den vinden manegen under.
Gloraxidus der rîche, dîner werdicheit gedenche!
nû wirp sô ritterliche, daz dîner werden swester kint icht krenche
der Babilon gewalt an ir gewalte,
daz aller gote wirde vervallen wer in ungelouben valte.
in Amatist dîn vürsten, die man du all besunder,
daz si mit getursten werben . unde si darf niht nemen wunder,
ob du si manst ir ellenthaften muotes:
sorge bî dem ellen, sô wart an ritterschaft nie niht sô guotes.
waz solde nû daz zellen, daz iht dîn manheit reizet?
dîn vater ie mit ellen hât geworben, daz vil unerbeizet
ist von im der prîs mit halber stunde.
des darf ich dich niht wisen, er kund dich wisen baz, als er dir gunde.
sîner wisen raete bin ich vil hart enpernde.
ritterlicher taete ist er noch ellenthaft zenoeten werende.
iedoch sol er mit recht gemaches varen!
sin schilt iuch beide bedecket . durch daz sô muostu lobelich gebaren.
dîner kronen wite muoz manic vürste nigen.
diu sibende schar mit strite sol an di vinde ritterlichen sigen
under dînem vanen, der ie bedachte
von Amatiste di werden, di nie kein vreise zaegelich erschrachte.
werder kunige viere sint von dir krone tragende
mit sô rîcher ziere, daz man von der rîcheit wol ist sagende,
dâ von si verre unde nahen sint erkennet.
ir pfelle sint wildem viure gar gelich, wan daz ez niht enbrennet.
Vrigureis von lânfuse, den Ekuba was bernde .>-
sin swester von Artuse sô vil vernam, daz si der maer begernde
wart sint über lânc, doch in ir jugende.
si hiez nach der muoter Ekuba, daz sprîchet heidenisch < tugende>.
den baruc dirre maere nieman darf hie zihen,
alda er scharnde waere . man solt ouch mir wol under wilen lihen
den stab der aventiure, wenne si gespringen.
wer solt ouch zallen ziten vur sich dar in einem done singen?
swer tugende sich versinnet, swa der von tugenden hoeret,
ein tugent di ander minnet . durch daz wart Ekuba daz herz enpoeret
in vröude groz . ir name wart behalten,
sint man si < tugende> nande, sô wolt si tugende volliclichen walten.
dô man von Secundillen sô manege tugende ruomde,
ietweder dô mit willen ir tugent durch di ander hoeher bluomde,
unde wolden si von tugenden niht entwellen,
si muesten mit gesihte unde mit kunde ein ander sich gesellen
durch tugende von dem grale, der man sô vil was sagende.
des wart dô sunder twale Secundille groze liebe tragende
gen Anfortas unde Ekuba Artuse:
durch groze tugende sine muost in gesehn diu künegin von lânfuse.
sus wart ir edliu jugende gepinet ûf di girde.
nû hiez ir muoter < tugende>, daz kund ouch si betwingen solcher wirde.
ir junger lîp mit tode wer gepfendet,
ob si der lângen reise zuo dem künec Artuse wer gewendet.
sunder valsche minne was si sin begernde
 (si was ein küneginne), daz si wer die selben tugent lernde
den, mit dem si krone tragen solde;
unde swa daz niht geschehe, daz si niht gerne vurbaz leben wolde.
hie mit ein herz erniwet wart in jamers gruezen:
 <alrerst mich nû riwet>, sprach Secundille gen Ekuba, der suezen,
 <mîn vater was der tugend ein bluome lebende.
wol tusent kunicrîchen wer sin eines tugende lere gebende!
ich kan mich selber hazzen, swenn ich dar an gedenke,
daz ich mîn herze lazzen iemer alsô kan mit solcher krenke,
daz iemer kristen wirt von mir geminnet,
der mir den werden namen, der ieglich tugent het, tusentvalt besinnet .>-
 <durch der tugent exempel werstu niht als verre
gevaren des grales tempel .>- < dar über wer mîn vater wol ein hêrre
gewesen . dâ von doch mîn herz muoz kriegen
mit liebe dar zuo tragende, daz sin tugende sunder wankes triegen
staete muez beliben, swer grales herr ist wesende.
nieman mochtz erschriben, waz mîn vater tugend an sich lesende
was in sîner jugende . sin geliche
wirt lichte niemer mere dann Anfortas . des minn ich in sô rîche!>-
 <wie wer mir dann geschehende?> sprach diu von lânfuse,
 <man ist doch verre jehende unde uberkraft der tugende von Artuse!>-
Secundille jach: < wir suln niht kriegen,
wan swer si beide ist lobende, den kan di spehe niemer wol getriegen .>-
ûz tugenden diu geborne, mit tugenden diu beslozzen,
ir muoter, diu ûz erkorne, ir beider nam mit tugenden was begozzen.
von lânfuse Vrigureis, ir bruoder,
bî dem von Amatiste solt er ziehen hie di strites ruoder.
dâ zuo von Auriente Lesurant der blânke.
vil rîche, groz presente gaben im diu hohen wîp ze danke,
sîner werden minne, die der enpfunden.
von Kanfassie Jeressabel was doch der minne hoeher vil erfunden
an dienst unde ouch an lone unde maneger grozen êren.
er truoc von nieman chrone dann von dem baruc . daz kund im niht verkeren
sîner wird, als der von roemischem rîche
mit zepter kron enpfahet . sus liht si atmerat ouch werdicliche.
Malabris der werde was von Exenise.
sin manheit des begerde, daz sin lop icht slipfic wer ûf ise,
unde was doch swer alsam ein tappen trumbe:
des prîs wirt kurtz gemezzen, des di merre volge hât der tumbe.
 <
Jeruchubar von Todjerne, du solt dem herezeichen
von Amatiste gerne volgen, swa du di vinde maht erreichen.
di sint von dir vil kleine die gesparten,
unde all di vürsten dine wâren ie vor zageheit die bewarten.
du bruoder mîner muoter, Matribuleis der klare,
vil manic rîter guoter hât dir ûz Tenebri unde ûz Juvare
gevolget unde ûz guotte unde Valoren
 (in disen lânden vieren wahsent wize luete, lutzel moren):
dem künec von Amatiste, Gloraxido, hie volge.
sunder vaerig liste soltu ez hân, daz du dehein erbolge
gen mir tragest, daz ich ze houbetmanne
dîn ellen niht erwelte . zerecht ein schar gevolget het dînem vanne!
dîn triwe ist doch vil staete, des hân ich lutzel vorhte.
der vrie vor missetaete ûz Rankulat, der heldes werch ie worhte,
Esserel, di sibenden schar sol meren,
Rubjel ûz Valpinose vil dicke hât gesigt mit grozen êren,
unde von Eropisune vil witen der bechande,
geheizen Synagune, der zehend in der sibenden schar genande.
gedenket all des libes unde der êren!
di got unde hohiu minne suln iu allen saelicheit hie meren!
die achten schar di mine Arisuleis der starke
von lântzesardine . ich waene, iendert künec sô wite marke
hât sô du: zu mîner tochter Aresten
gab ich dir krone vumfe unde zu ieglicher lânt die besten.
Jesse unde Valente, Gortze unde Halebe,
daz nehste Auriente, unde zwo mark, der einiu heizt Sirebe,
diu ander Multigur in Sarrasore
bî Azagouch dem lânde, dar ûz du vuerest gen strite werde more.
sô edel kint mit zarte ist niht erzogen lebende.
der hohen minne garte sol dich triben . manheit vil ze gebende
hât Areste gar, der minne ein bluome.
ich red ez niht durch hetzen, wan du wer ie bî ritterlichem ruome.
lânzesardine ist dir von vater gerbet.
an dem ringe dine lit groze vluot . durch daz ist unverderbet
helfe dîn . diu muoz vil wol gevallen.
werder kunige niune, di schaff ich dir alsam den andern allen:
Turbuleis von Ragulie unde Aressidune
ûz Jerassimolie unde der manlich Mardisibune
von Schandinavia, des prîs gemezzen
ist alsô lânc di virre, daz im gelich deheiner ist gesezzen.
man legt die selben schantze dem künec ûz Laridune,
dem werden Armidantze, unde ouch Arichilone von Archilune.
dâ zuo sô vueret dir vil rich storie
Nygillubar unde Nybuleis, der lânt ist Narkilin unde Arabye.
Verol ûz Volisale, der edel, hohe, rîche,
unde der ûz Gundernale Gendrueis . mit den ist werdicliche
dîn schar durch prîs bejagen hoch geheret:
der truntzen unde der sprizen wirt von in zer tjoste vil gereret.
alle, die ie bechanden nôt mit scharfen pinen
an lueten unde an lânden, di sullen hie bedenken nôt di mînen:
wib unde kinde, luet unde lânt ûf wage,
gesigend oder sinkend, daz bedenket alle, vriund unde mage,
mit unverzagtem muote, maenlich wol mit ellen!
unde der sich selb in huote hât unde vellet viende, ê si in vellen,
swer die schantz kan halten unde verbieten-:
lazzen ist daz vlorne, verbot unde halten kan sich siges nieten.
mîner swester kinde, der künec ûz Nubrande,
gen strite niht der linde, daz ist von dir gesehn in manegem lânde,
Ardebileise, mine schar di nuenden
solt du gen vienden leiten, alsô daz sic dâ wachse dînen vruenden.
unde dîn bruoder Ardolise, der klare, junge, sueze.
mit senfticlicher wise erwirbet nieman hie der wibe grueze.
sper unde lide von noeten muezen krachen
von swerten viur ûz helmen . des kan der werden wibe herze lachen,
unde kunnen gruoz wol bieten, di sich des underwindent,
der tjoste widernieten sunder vele unde slac gen slage bindent,
sô daz dâ niht belibet unvergolten
der zal unde ouch der swaere, die werdent niht von wiben gar bescholten.
Ardolis von Tananarke, du solt dins bruoder goume
haben . sô strit der starke sich hebet, sô la dich cheiner rîcheit soume
verleiten . guotes rîcheit nieman ruoche,
swie vil iu des vur ougen gebreitet wirt, deheiner daz nû suoche!
ich wene, daz wegste saelten kan er zerechte kiesen,
swer groze rîcheit gelten wil, dâ mit sin selbes leben vliesen,
dâ zuo vruende, guot unde lânt mit alle.
der mak wol sînem mage helfen ûz nôt, ob er dâ nider valle!
doch mocht ez sin sô herte, daz helfe bezzer miden
wer, der einen ernerte, darumbe zehen sterben muesten liden,
der ieglicher schaedelicher waere.
gesellen ganzer triwe unde sippe werbent dicke solhe maere.
daz ich nû witze hete, daz wer mit iu geteilet
mit ler unde ouch mit rete, sô daz wir sunder schaden ungemeilet
mit heil beliben lobelichen lebende.
den trost unde den gedingen si aller menniclich im selben gebende!
ich bin iu trost her wegende, der uns gelucke bringet:
di strits gen uns sint pflegende, daz ist ein wilde diet, sô muots geringet,
gesament alsô wit unde lânch die virre,
unde bechennent triw noch minne wol halp unde mer, unde sint an manheit irre.
sô sin wir all gesellen oder mac mit triwen rîche.
daz kan dem man sin ellen wecken, daz er vruenden helfeliche
sin selbes chraft unde vinde niht ist sparnde.
swer sus in noeten wirbet, der ist mit triwen unde mit êren varnde.
Sargidun, nû rite bî mîner swester kinden!
in manegem starken strite kundestu ie vor noeten wol enbinden
di ûz Baledeise mit dir vuoren,
dem witen kunichrîche, unde dir doch keiner helfe nie geswuoren.
daz schuof dîn maenlich guete mit triwen unde mit milte,
alsô daz ir gemuete deheiner hilfe nie gen dir bevilte.
alsolcher dienst, der wirt den vinden strenge:
der vruent ertwungenliche zenoeten vuert, di trurent niht di lenge.
Algusier von Parligente diu kint mîner swester,
der sipp ein vundamente, hât alsô, daz si ein teil noch vester
lit gen dir dann ich, wan erst dîn bruoder,
den si dâ vater heizent: vater sippe ist vorder an dem muoder.
von Karlisibunden Parsap, du ellens vester,
dîn triwe si gebunden vil staete gen den kinden mîner swester.
vater dich von arte veter nennet.
triwe unde staete ist nû lânge wol an dir bekennet.
Senator von Ponte unde Puhurat von Parelle,
vil escelier, liconte unde amasur, der werdicheit vil helle
di virre von ir manheit ist erklungen,
ûz iwer beider rîche vert . ich weiz iuch beide gerne bî den jungen.
von Sarrassol, nû rite menlichen gen den vinden!
der niunden schar du bite . alle dine vodern sich ie pinden:
Pitagoras, dîn vater, an ritterschefte
vil hohen prîs bezalte . Aripuleis, gedenk der hohen krefte!
gefruent unde ouch gemaget wart ich nie sô gerne .>-
nû wart dâ vil gevraget nach kunigen zwein, die wâren gar mit kerne
der manheit sunder schal von kind eraltet.
 <guoter ritterschefte>, jach der paruc, < wirt von in gewaltet .>-
der ein hiez Ardibuntze, der künec von Cesarie,
unde ouch Erkuleduntze, der künec, unde hiez sin lânt Orledarie.
si wurden braht zehove dem atmerate.
er sprach: < nû sit wol pflegende der niunden schar mit helf unde ouch mit rate!>
mit kunigen zwein gehiuren wil ich schar die niunden
noch vur di andern stiuren, zehelf den jungen, suezen, klaren vruenden,
di mîn selbes verhe sich gelichent.
mînen lieben kinden, den si geschicket, daz sie in ebenrîchent!
Bolitars der brune ûz dem rîche zu Kalafieze.
diu küneginne Vortune gan im sitzen wol an dem genieze,
dâ diu werdicheit im niht entriset!
der künec von Gruenlânden, Utereis, was ie alsam gepriset.
Kahunen unde Apollen, Machmet unde Terviganden
bevilh ich gar envollen die in der nuenden schar ûz manegen lânden
bî den jungen, klaren sint di varnde,
unde dar nach al di mine, die si vueren vor ungelucke sparnde!-
die kunige sunderlinge, als si zein ander horten,
sich leiten zeinem ringe, die sich an der wit über al enporten.
ie mitten santen dar die wilden Kriechen,
man solt des morgens machen manegen tôt unde ouch von wunden siechen:
 <unde ob ez iu gevalle, daz dir den strit zem male
in einem tag mit alle-, oder wolt irn halden sunder twale
mit halbem her oder mit dem dritten teile?
swaz dâ ist iwer wille, daz machent iu die Kriechen wol veile.
man hât uns nû vil lânge iwer schar benant ein ende.
ob si mit dem gedrange sint gelich unde manheit der genende,
si hant sich mit der zal gen iu gelichet,
ich mein, aber an der groeze hant si iuch krefticlichen uberrîchet!
ir sult iuch, hêrre, beraten, in rede unde antwurt gebende,
als ie die wisen taten . si jehent sus: ob ir sit gerne lebende,
sô sult ir iuch des paruc amts verzihen
unde ouch des atmerates, unde weln iu Ninive zelehen lihen!>-
 <des hant si vil versuochet . sagt in von Ackerine,
sô bin ich, ders niht ruochet . ez muezen swert ûf liehter helme schine
erklingen helle, ê daz ich ditz geteilet
sunder striten neme, ez wirt geslagen wunde, di niht geheilet!>-
mit urloub was dô varnde der bote von Kaldeie.
er was die rede unsparnde, waz Ackerin dâ redte, welher leie.
Ypomidon mit zorne tobte in leide,
er sprach: < ich wil von erste al mîn her hie scharen anderweide!>
unde was dô vride gebende zweier tage mere.
 <die wile si wir lebende>, jach Ackerin, < wir mohten noch ein êre
an im gewinnen, daz's' der stuol enpfunde
unde Baldac sunder vorhte di porten wol vor im entsliezen kunde!>-
nû hoeret, wie sich scharnde sin di Babilone,
gen strite schone varnde: < vil mê dann sibenzic kunge von uns krone
tragent, swie der baruc unde die sine
uns dâ mit nû swachent, daz rîche ich sunder unde die gote mine.
Daries von Orlendune, wol stark in dîner krefte,
si, daz dich Vossarune niht tragen mug, sô heiz mit meisterschefte
ein helfant dir bereiten oder olbenden.
du solt ie des ersten mit dîner chraft die vinde ûf saeten pfenden.
umb ir guftlich schallen, daz si mîn ie erbeiten
getorsten mit den allen, di ich dâ kan ûz manegem rîche leiten,
der ich ie sehse vür gen sîner einen,
der muoz in ir lânden witwen unde weisen vil beweinen!
dîn liehter vane gerîchet von saben luter wize,
dar inne zeberge slichet ein tracke rot, gechroenet wol mit vlize.
dar zuo getrowe ich cheines heldes handen:
man sol in umbezirken mit drizic wol verwapenden helfanden.
unde daz der vane ir einen enmitten schone rite.
zehn rîter, niht der kleinen, ûf ie dem helfande wol mit strite
in wichusen bereit mit bogen starken,
di man ziehe mit winden, unde scharfer stral gefullet wol ein arken.
unde iser decke drie ûf ie dem helfande,
unde daz dar under sie von palmat vil dicke gen einer hande,
unde dâr zuo pfelle, rich unde stark gebende,
von iser umb unde umbe, daz einer von dem andern icht entwende.
du künec von Affrisune, rite bî Dariele!
ich meine dich, Ordegune . du treist von uns die kron unde hast Modele
von Secureiz, dem werden accidiere.
sam tuot der künec Papires von Tragodjent mit kosterîcher ziere.
Elyos von Archiente unde du, Alamazare,
künec von Trosiente, unde Ammiras, nû habet der rîter vare,
sô daz sich der von Baldac mueze neigen!
sô wil ich milte hende iu allen dâ mit rîchen lehen zeigen.
Pardies von Parine unde ouch Barbungeleise,
dem kunige von Disine, gebuet ich, daz si niht verdriez der reise
an ir manheit, di si hant behalten,
unde Accidant von Olmodent: ir ritterschaft tuot manegen lîp erkalten.
Astririsel, dîn krone in Purmidac wol schinet
vom stuol ze babilone . ob sich dîn lîp hie ritterlichen pinet,
daz ist dîn reht unde all der husgenozen:
ir mugt sô lichte werben, daz ir alle der chrone wert verstozen!
Rimal von Lagdibore, die andern schar du leite!
in dînem vane ein more stet in samit gel . in dem gereite
sol er ouch sin behuot mit helfanden
sam des von Orlendune . daz ist ein dink, daz vinden wirt enblânden.
Ladamus von Agrippe unde Todan von Ardonte,
ir sit ein ander sippe, unde der künec Asprat von Stipolonte,
künec Ypodens von Agremontine
unde Melion der stolze, der treit die krone in Modientesine,
Bradins von Garcionte, Virtas von Tralapinse,
Vermisolt von Parlikonte unde Lisibrat, der sure, swere zinse
vienden wigt in stritlichem drange:
ob in des viurs zerinnet, si kunnens suochen wol in helm spange!
die andern vanen alle bedurfen sô niht huote.
si daz deheiner valle, sô sit des alle hugend in iwerm muote,
ir habt iuch gen dem mor unde gen dem trachen,
darunder hurticlichen sult ir swenden vinde amien lachen!
ûz Centriom, wis nemende ( ich wil dir iezuo lihen)
daz dir wol ist gezemende . wan Razalic, der muoz sich gar verzihen
Azagouc der Gamuretes vruhte.
wolt er ez gern behalten, nû wirt niht wuochers mer der selben zuchte,
die Razalic dâ zuehet . daz kint mit vehen malen,
wie er den baruc vliuhet mit helf, iedoch wil ich niht lânger twalen
Zazamanc unde Azagouc, di beide
ertwing ich uberhoubet, als ich den sic genim ûf dirre heide!
Killicrates, wis tragende mit vröuden hochgemuete
unde mir genade sagende . du enpfindest niemer mer deheiner unguete
von Razalic noch Gamuretes kinde.
unde wurd er niunstunt lebende, ich wen iedoch, daz kunne an im erwinde,
ê daz wir uns hie scheiden . waz mocht er an uns rechen?
nû ist er doch ein heiden, dem er dâ hilfet: er kan sin ê zebrechen!
ich nem kein guot, daz ich den kristen waere
ûf Juden noch ûf heiden mit deheinem dienste helfebaere!>-
Gamuret versprechen sol ich hie gen den kristen:
weder ê noch triwe brechen kund er niht noch mit deheinen listen
daz den gelouben an ihte sol beswichen.
wan strit durch wîp di werden, swa er den vant, den kunder ritterlichen,
biz imz daz leben werte . daz vlos er wol mit ellen.
der aber sins todes gerte, der getorst in harte lutzel vellen
manlich under ougen sunder vare.
der jung daz wolte rechen mit maenlichen kreften offenbare.
Ypomidon niht sparte sîner schar der dritten:
 <vor zagheit der bewarte, Killicrates>, sprach er, < ich wil dich bitten
daz du der dritten schar menlichen huetes
mit witzen unde mit ellen, wan du verst in sturme, sam du wuetes!
von Yparat Salânder, Ludesular von Irmidule,
Barasilagander, du treist von mir di chron in Bardegule,
du unde Passacrius von Ytuleise
unde Sermiduns von Irdibol: ir vumfe tuot in strite manege vreise.
Assulier von Klinovare, der von Edifrisole,
der jung ûz Lacridare unde von Ungrudies künec Ardimole
unde ouch Somilidac von Atropieze.
ich trowes iwerm ellen, daz iuch hie werder manheit iht verdrieze.
Ledibodantz von Gredimonte die vierden schar du vuere
mit dem von Elifonte, Maldies . ich waen, dich indert ruere
vluhtlich sin noch Grozzibalieren,
den künec von Montgradine: der kund sich ie gen vienden wol movieren.
Archeis von Remichare, Kandos von Lirifine,
Pfilippe von Utilimare unde der künec Malfus de Pfilistine,
Orfras von Pinte unde Gate von Gardubose
unde Jochris der swartze: der nimt niht war deheiner getelose.
Lisias von Damascone, di vunften schar du leite
unde wizze, daz dîn krone selb ander wirt, ob du dise arbeite
alsô ritterlichen wilt volenden,
daz ez die Marrocheise mit grozer verlust der vröuden mueze pfenden.
Pariculeis der rîche von Tervilâns dir nahet,
Jonatris der ritterliche von Sarmiel nach dînem vanen gahet,
Sirus von Nepson unde Karbessidolde
unde Darius unde Matrius: di habent all gelich die vrouwen holde.
Valpidun ûz Valpidande, Marsel von Marsidole,
Refrin von Jermistande unde Karfidans von Nirilasole,
ir habt der vluot als ubergroze menige,
daz ez den Paldakonen unde den kristen git amien senige!
Narob von Dassorien, dîn van muoz vil bedechen.
dîn schar von zehen krien, der mac deheine niht ein wort gesprechen,
daz ez diu ander wol vernemen kunne.
Moffor von Ronosare, in des lânde schint vil vruo di sunne:
daz selbe lânt sich neiget hin ab gen oriente.
diu nacht dâ wider zeiget wol gen vesper liehtelos presente,
an ob der man etwenn mit liehte stiuret
unde der morgensterne dâ git sin brehn, als ob er si gefiuret.
der künec von Perludesse, Lipperdisol genennet.
der erd an einem esse lit daz lânt, vil manegem unerkennet.
man hât dâ riwe unde nôt von wurme stanke.
dâ werdent die unkunden siech oder tôt unde gar der vröuden chranke.
unde daz gewonheit rîche si, daz merket alle:
dri tage sicherliche in dem lânde nieman lebt, er valle
nider tôt, wan die dâ sint von kinde
erzogen in dem lânde . die andern sterbent alle von dem winde.
Tabrians von Sinabore, Passural von Passurille,
Pallientz von Mendisore unde Nastitor, der künec von Marbidille,
von Sentepunt Astor unde Nibridoltze.
unde Enibreis von Trale: der ist vil rîche von aspinde, dem holtze.
di sibenden schar gen strite sol wisen der vil werde,
der sô breit unde wite hât den vierden teil ûf al der erde,
unde ich daz ander . daz dritt solt Ackerine
dienen, er hât gevaelet: sin vierder teil wirt ouch nû schier der mine!
daz vierd dem roemischen rîche jensit mers vil trage
dient . ez wer billiche ze babilone mîn under mîner mage,
wan uns daz rich zeunrecht wart gezucket.
dâ von hatz iemer mere genomen ab unde ist vil nach verdrucket.
die berge nem ich alle niht guldin vur daz rîche.
seht, wie ez iu gevalle: ûf der selben reise ich wider strîche
gen Rome, als Ackerin wirt uberwunden.
uns muezen alle kristen unde unser goten dienstes sin gebunden!
Pompeirus roemisch krone ze rome ist der tragende
unde ich ze Paldac schone . sô mac ûf erde nieman widersagende
uns sin, swaz wir bî hulden in gebieten.
unde Neptagint der rîche sol sich ze Egypten sîner herschaft nieten.
swie sich ein wenic teilet ir secte von uns kleine,
doch niemer wirt gemeilet der vil getriwe . ez mohte noch gemeine
werden wol, swenn er daz reht ervindet.
wir sin nû ûf der verte, daz al diu werlt uns werden muoz gesindet!
wie stuend ez Ackerine, ob er sich gen uns neigte
als der accedine von Egypten, der uns ie dienst erzeigte
von sîner jugende, swenn wir des geruochten?
mich riwet von allem sinne, daz wir im ie sô groze wird versuochten!
in Syria die krone, die sol ein ander houbet
werdiclichen schone tragen! libes unde êren ist er beroubet.
er kan uns ûz dem lânde niht entrinnen:
walt, wazzer unde berge ist allez im verslagen gar mit sinnen!
her vur sich noch hin hinder siht in nieman keren.
daz merer umb daz minder git maneger, der im selben niht gan êren.
hât er nû wol gevaren sin gefuere?
Neptagint, dîn parte sol sin wenic howen nach der snuere!
du bist des ungepfendet, ob du di snuor verhowest,
sô daz sich gar verendet ir gewalt, di du ze helfe schowest
Ackerin . doch all di sich gesellen
wellen unsern hulden unde der gote, di sol man tôt niht vellen.
Gamuret unde Ackerinen, swer mir die lebnde bringet,
ob si den handen mînen in dem sturm engent, sô si gedinget:
ist er kronebaer, sô hab zwo krone,
oder swaz im gemeze ist, des sol im werden vil zelone!>-
sus wart hie Neptaginte von Egipten an geschicket,
des manheit vundaminte < hurta!> was . mit sporen wart gezwicket
kastelâne, tragend rich zedache.
vur daz die sprunk genamen, dô sach man helde leben mit ungemache.
jensit unde dis den anden wâren si noch sparnde.
dô schuof ûz manegen lânden Ypomidon vil rîter mit im varnde.
doch was er dâ mit kunigen wert selb aehte.
dar zuo gab er im vierstunt dri, daz er den puneiz wit dâ haben mehte.
vil maneger ist sô jehende, der endicheit get irre,
ez wurde nie geschehende, noch hab di erde niht sô lânc di virre,
daz alle die kunige mohten halp beliben.
der sol von einem tursen hoeren spel, unde wil er zît vertriben.
ir liben unde ir lânden gib ich hie namen sunder.
swem si nû die bekanden werdent, der ist ouch mîn geziuc darunder.
den mak ich zallen orten niht geleiten:
swer mir des niht geloubet, dem brich ich ûf der herpfen ouch di seiten,
daz im sin spil verworren get als mir daz mine.
der haven nach dem pforren hât iemer garst, ob er di niwe sine
dâ mit vertuot . gewonheit, diu ist michel:
swaz di jugent krumbet, daz wirt in alter sten alsam ein sichel.
die Neptagint hie brahte, ich mein, di kronebaeren,
ir siben er bedahte Ypomidones wirde mit den meren,
daz er kleine vorhte sîner êren:
mit kunigen ungezalten kund er im zu dienste her gemeren.
er vuorte ûz Egypten Triphonen von Plurente,
vil nahen di gesipten, der selbe künec unde der ûz Valirente.
der dritte hiez Masor ûz Pungratene,
Turbalitus der rîche . ûz Aquilon der vierd hiez Principene.
der vumft hiez Almirate, unde was von Agrimale,
der sehst von Olmusate hiez Leprosi, der ahtet selten twale,
swenn er ritterlichen solt gebaren,
Etzidon von Avaritz, der sibend, kunde menlich vinde varen.
in liez Ypomidone hie sunder niht der stiure.
sîner kumft zelone schuof er im gar uzerwelt gehiure
kunige, als ich vor jach, wol dristunt viere.
die giengen sam si gluoten, luet unde ors, mit rîcheit der zimiere.
Jemon von Suntarise, Pol von Miserande
unde Arap ûz Orelise . der drier wapen werdiclich erkande
maneger wol, daz si vil êren wielten
unde durch hohe minne ie den prîs an ritterschaft behielten.
Marolf von Marfiluse, Vantur von Vurmuleise,
Gralars von Graliduse unde Gazzerat von Gatzerabedeise.
an den was richiu koste niht verswachet:
der hohen minn zelone wâren luet unde ors gelich bedachet.
oralt von Arlatine, Balon ûz Mirmidieze,
mal von Jellicrine, Offrat, der künec von Pardusibieze
unde Jaspideis von Sardinzidole.
neptagint was varnde baz danne Artus bî dem Plimizole.
verre unde dannoch verre sint si dâ her gestrîchen.
an werdicheit di merre, von andern ir genozen unerslichen
ist ir prîs vor aller missewende.
ich meine kunige drie: die jagt diu minne durch der werlt ein ende.
nû wolt ich, daz ir wille an dienst der werld ergienge,
an strites widerpille, alsô daz Ackerin iht vluht gevienge,
daz er ein wil mit strite mocht erherten,
biz dise minne gernden driu sper gemal mit tjost gen im verzerten!
ich bin hie über sehende vil edel rîche sinne.
in zorne mir geschehende ist ungefuege, des diu hohe minne
mir schaden git, daz ich di hoehsten werden
niht handel werdicliche, die niht wan wibe gruoz zelon begerden,
die wol mit schar der ersten diu lid erswingen solden,
di hoehsten unde di hersten . iedoch liez ichs, daz si niht schaden dolten,
unz daz die hurte wurden gar erhowen.
doch hân ich vurbaz willen, daz si gedienen ritterlichen vrouwen.
ich mein von Sabadale Sabellen, den gemuoten,
unde den von Aribale, Kastibier, den zelt man vur den vruoten,
unde von Tharsis Ackrisun den raezen:
man giht, ir zal si kleine, aller di sîner tjost ie vor gesaezen.
ir sper sint gar von rore unde anent sich glaevine,
ûz Auriminzidore . unde dâ die von Orastegentesine
gen in niht zebieten habent scherfe,
zeiner sunder strale vuerent si daz ror in ir gezerfe.
ez ist dem stein korallen daz ror ein teil gesippe.
diu herze bî der gallen suochet ez mit scherfe durch di rippe.
daz kan im schilt noch iser ringe nieten
noch ander stahel sarwe mit deheiner kunste niht verbieten.
under bergen wilde in dem wazzer muore,
dar sunne nie gezilde von der berge hoehe mit deheiner ruore,
daz ror die kraft vor zehen jaren vliuset,
ob ez die niht vol wechset: von sunnen schin ez dise kraft erkiuset.
ie elter unde ie herter wirt ez von der sunnen
unde ie helm scherter . unde wold mirz der von Orlendune gunnen
sunder haz, daz si den strit noch hebende
waeren ûf der plânje, man vund nach in der vinde wenic lebende.
iedoch er in niht wolde der êren widertriben.
gar dienstlich er dolde hohen prîs zevreude werden wiben.
den trachen er vuorte mit vlugen wit gebreite
durch die selben maere, daz er der minne dienste sich arbeite.
er sprach: < ich wil benahten niemer dann ich rihte
mine schar die ahten sult ir drie vueren in der slihte,
recht als ob ir koemet niht zu strite,
ob sich der mit dem anker vergahen well durch rue an iwer hamite.
er kan von iu niht wenken, ob er iu sus belibet.
ir sult an mich gedenken, daz ir in von dem leben niht entribet.
ich sluoc in vor . het ich in dô gevangen,
sô wer er noch gebunden . swer in slecht, sô ist er mir entgangen!>
des wart dô vil gelachet, doch sint her nach geweinet.
an koste niht verswachet warn di künec, an zal gar unvereinet,
di der Babilon den drin zestiure
gab durch werde minne, der si mit dienste suochten aventiure.
die zal ich nû bestaete der aventiur zeprise:
der si verzehent haete, sô wâren dri gevallen in der wise.
wart ir mit disen drin über al gemeine
unde dar zuo alle ir vürsten: seht, ob ir schar octember wer icht kleine!
ir namen unde ir rîche wirt hie benant vil selten,
wan dri die sunderliche . der andern houbet wâren âne schelten.
si heten licht ir wirde wol behalten:
ob si dann unbenennet hie sint, sô laz uns got mit selden alten!
von Kartuserculeise Ordabiles der eine,
von Radifurbeise Lisaburdol, gen prise niht der seine,
unde Martrubeis . Demetrius, sin bruoder,
ze baldak noch gevangen lit . daz was im strites rezer valken luoder.
 <ir sit an aller site gehoehet unde geheret.
durch sorge disem strite dorft ich iwer schar niht hân gemeret.
iwer ritterschaft unde iur turkopel
mit ror an allen siten, sper unde schoz, wirt vinden hertez topel.
Secureiz, vur smaehe soltu ez niht vervahen,
daz ich mit dir niht gehe was, wan du von allem recht enpfahen
di viende soldest, ob du hoher prise
gen ieman wilt geniezen, ich sage dir, ich liez'z' in rechter wise.
dîn gir ist gar sô gernde, daz dir an nihte genueget.
durch daz sô wis mich wernde eines, daz uns beidenthalp wol vueget:
ich hân dîn sorge, du solt bî uns riten,
ez wirt an uns verendet, ê daz wir iemer komen, dâ si striten!>-
 <nein, hêrre, doch mit hulden wil ich der bet hân manegel.
ich mocht ez niht verdulden, unde wer al mîner selden gar ein angel.
ich bin der minne an dienste lâng erwildet.
wer daz di lenge wernde, sô wer mir lieber, wer ich nie gebildet!>-
diu bete nam ein ende . er west in inder wise,
daz er unerwende was, alda man hochgelobtem prise
solde legen angel, stricke, netze.
vur alle sin genoze gienc sin bejac ie vor an dem gesetze.
 <sint du niht strit bist hebende, sô gib ich dir die stiure,
daz alle di dîn wol lebende belibent vri vor aller tschumpfentiure.
werlicher künec unde all ir her sint drizic
dir dienstes unversagende vil mer danne mir selben dienstes vlizic.
wol zweinzic, dannoch mere hastu dâ her gefueret.
ich wene, er lîp unde êre verkoufen mac, swer dich mit hazze rueret.
sunder al di mine werstu varnde
von morgenroet der sunnen biz daz si aber abent lieht ist sparnde.
unde al die werlt gemeine, die mueste man dir zinsen,
sô daz sich ieman kleine zewer gebieten mocht gen einer linsen.
Baldac unde Rom sint unser eigen.
bedorftestu iht lânde, ich wolt dir Babilon ze dienste neigen!>-
 <ir sprechet iur selbes êre>, sô jach der ûz Vriende.
 <ja leb ich sus mit sere, daz nieman gab geruocht von mîner hende.
mocht ich der minn gedienen werdicliche
mit ritterschaft unde milte, daz ist, des ich dâ ger vur alle rîche!>
dô jach der von Kaldeien: < ich wil daz gerne vuegen
den wunnebernden meien, des dîn herz an vröuden muez genuegen,
daz dîniu lid mit ritterschaft erswungen
werdent gar envollen, unde daz nach dîner gabe wirt gedrungen.
ê wir die kristen ertwingen verre unde nahen,
sô mak dîn swert erclingen, unde macht ouch hurtichlichen wol enpfahen
tjoste vil, daz ist man von in jehende.
nû waen, ouch duz vor gester ûf Plenantze were von in sehende .>-
 <ja, herr, ich sach dâ riten vil ritterlich ir aehte,
daz ich ez bî mînen ziten nie vernam von all Adams geslehte,
noch selb gesach . ich vragt es Gamureten,
von welcher art si waeren, unde wie si unde ir lânde namen heten.
der junge mir daz sagete, daz ich ûz mînem sinne
vil kleine sit verjagete, ez wart geschriben zelob der hohen minne:
der erst nach Gamureten von Irlânde
Morholt ist er genennet . den andern er mit Iteren benande.
ich weiz niht umb di wirde der herschaft in ir rîchen.
nach mîner ougen girde pruef ichs an ir tat, der ritterlichen,
diu von in ûf dem plâne wart erzeiget.
vil libe kronebaere von disen aht ûz seteln wart geneiget.
si waeren ouch krone tragende all ehte wan der eine,
alsô was er mir sagende . er hab die pflicht der einer algemeine.
Kingrimursel von Tschampfenzun ern nande,
unde daz er krone truege . darumbe geb ich vumfe mîner lânde!
nach mînes herzen willen kan er tjoste mezzen,
sô hurticlich dar zillen . wa wart von rîter als eben ie gesezzen
âne Gamuret unde dise zwen genanden?
ob er krone truege, sô priste ich ez niht sô hoch von sinen handen .>
der vogt ûz wilden Kriechen begund alsô nû sprechen:
 <ich muoz an vröuden siechen, ob ez die gote alsô niht wolden zechen,
daz si gesunt ir leben wol behielten
unde ouch der gote willen mit ir dienste vurbaz gerne wielten .>-
 <herze, muot unde ougen uns beiden giht geliche .>
di rede ergie vil tougen, vor den andern gar verborgenliche.
Sekureiz si doch geschriben sande
disen ehten sunder, er wolt ieglichen zweier rîchen lânde
unde kron sô rîche machen, sô roemisch keiser were,
an daz sô witen vachen ir gewalt niht gienge wirdebere.
aber golt, gesteine, wurtz unde siden
unde swaz der luft bewegete, daz dorfte si nach wunsche niht vermiden.
ez wold Ypomidone sô vil der erd in lihen,
daz ieglicher schone vumf under im zekunigen mochte wihen,
die all von im die krone weren tragende,
unde daz man dise maere Gamuret vil kleine were sagende:
 <ez wer ein leit uns klagende all unser komenden jare,
daz vröuden verlust bejagende wer .> unde solden ir geladen bare
werden von als ellenthaften liben,
unde vorhten grozer vluste der gote haz unde ouch von werden wiben.
 <an Gamuret den jungen durft ir iuch niht keren.
daz er iuch all ertwungen hab dâ her, des geloube wir niht geren.
er hât ûf leben kein ahte noch ûf sterben:
swie ofte man in sluge, sô kan sin got im aber leben werben!>-
sunder valschez werben wer ditz mit triwen staete.
 <drizicvalt ersterben mir lieber wer, dann einer missetete
mich ieman zige!> jach Secureiz der bloze
vor aller wandelie, wan heiden lebte niender sin genoze.
der bot alsô gesendet wart mit disen maeren.
di wil gar unerwendet was Secureiz von disen lobes baeren.
er sprach: < hêrre, ich muoz iu doch benennen
die ûz erkorn an prise, di mit tjost sô hurticlich entrennen
helm unde schilte kunnen . ist mir nû rede erloubet?
zecleiden gen der sunnen wurd ein walt vil gahs von in beroubet
unde were den wiben doch ein rîcher zierde,
dann der den walt mit golde unde mit siden über kondewierde.
Vridebrant von Schotten ist der vierd geheizen.
under drizic rotten wern niht dri, si muesten im erbeizen
von sîner tjoste zuo der erde mit valle> .-
 <ja>, sô sprach Ypomidon, < der geviel mir doch dâ vur si alle!
ich hân ir kunde guote mit namen unde mit lânde.
mir was sam dir zemuote, von ir wirde ich si vil gern erkande.
unde der dâ heizet Kaylet von Spange,
der ritet staeticliche unde mac die lenge turen ûf der plânge.
Ekunat der junge, der künec ûz Kanadicke,
vur daz sin ors von sprunge vert, er letz niht wenken . mit der zwicke
helt erz dar . des wart von im gevellet
Sabellus der gemuete: wir haben niht an lob sô hoch gesellet!
Huttiger von Tschaffilore unde der von Navarre,
Dalbuneis, den more ûz Tabrunit, der ein in sunder harre,
Huttiger, in valte hurticliche.
der ander Kastipreisen: daz wâren tjoste hoher êren rîche!
die aht ir sehzic valten in einer zît unlânge.
gelucke muoz ir walten! ich sehe gerne, wie sie in gedrange
mit den swerten arme kunden swanken,
unde ob liehte helme von ir ecken rerten iht der vanken.
Secureiz, wis varnde, swie halt di aehte werben,
di vinde wenic sparende . ich dinge des, ir mueze vil verderben
von der nuenden schar, die du hie leiten
solt zu lobe den wiben unde durch der gote liebe dich arbeiten.
drizic kunige stent begarten an einem briefe sunder,
die dînes vanen warten suln . darinne swebt daz edel kunder
Ecidemon, sô spilnde vert mit gufte.
diu werlt von im gereinet wirt, wan die edeln kraft git ez dem lufte.
swa sine kraft, diu lebende, den luft enbor berueret,
dâ von sô ist er gebende ruch in daz lânt, der von dem tiere vueret.
unde sterbent alle wurme, eiter tragende,
schedelich den liuten: daz swebet in dem vanen hohe wagende.
den brief, den heiz beschowen dînen marschalc unde den mînen,
ob si im niht getrowen, daz der marschalk warhaft kunne schinen
geziug der rede . ich sich si hie niht alle,
wan berg unde tal sô wite si hant belegen>, jach der vogt mit schalle.
 <ez stent die hurnine ûz Kanias, dem lânde,
ouch an dem brieve dine, der vel sich wunderlich alsô verwande
von menschen hut in luter horne gruene.
in Kanias, daz rîche, dar chom ein degen, des lebens stark unde kuene,
der sluoc einen wilden trachen, der was zer snelheit gaehe.
mit vuoz, mit vederslachen entran im niht di virre noch di naehe.
nû het daz vor gehoeret der manliche,
swer kinden gebe trachen bluot, diu wurden kuen unde grozer krefte rîche.
daz wart versuochet balde unde half niht an der sache.
gen erzenie bezalde habent ez die meister, doch niht swache.
si naemen ez vur golt, der ez erkennet.
wurd ez in ungevelschet, an sîner ganzen kraft gar unzertrennet
vumf hundert jar mit alter wer ez gar vnverkeret.
siechtum manicvalter ist, dâ von der mensche verch verreret,
dar an diu kraft des lebens ist gehenket.
daz rehte bluot der trachen daz herze wider lebelichen trenket.
sô singent uns die blinden, daz Sifrit hurnin were,
durch daz er uberwinden kund ouch einen tracken vreisebaere,
von des bluote wurd sin vel verwandelt
in horne stark vur wapen . di habent sich der warheit missehandelt.
von Kanias Radoltzen half niht an sinen kinden
mit wunderschaft . den stolzen lie sin wunderlicheit niht erwinden.
er wolte sine kindel wunderbaere
an snelle, an kreften machen: des wart sin gemuete sint vil swere.
des trachen het er kunde, ê daz er in ersluege.
swes er sich underwunde zenar, daz hinderdaht der wunder vuege
unde erkant ein krut in gruener varwe.
daz gab er sinen kinden: degn unde dirne gazen ez begarwe.
diu kint, diu wâren ot kinder unde heten des kein achte.
weder groezer noch minder wurden si niht gahes nach der slahte,
alsô des wunderhaften wille gerte.
sin wîp unde ouch sich selben er daz selbe krut dô ezzen lerte.
hin nach wart dô swanger sin wîp zweier kindeline.
nû stuont ouch daz niht lânger, zerehter zît in luter gruenem schine
wart dâ ir vel alsam daz krut hie vorne,
unde wâren nach dem tracken hert unde gar über al ir hut von horne.
nû wart der wunderbaere vil vro durch ditze wunder.
unde daz im anders waere, des begerter niht . daz selbe kunder
an dem geslechte sich nû vaste merte:
an snelheit unde an varwe unde an der stimme diu menscheit sich verkerte.
Secureiz, die vuere! est niht, daz in enpfliuhet.
ir stahel kolben ruere die vinde gen dem tode niderziuhet.
di selben schicke vur dich zeiner letzen.
man sol gen eberswinen hovewart vor jagehunden hetzen!
Turkoleis ir hêrre, der künec mit dem horne,
ez wer mir lieber verre, daz er unde al di sine gar di vlorne
wurden, dann daz dir ein vinger swere.
doch muot ez mich von herzen, ob in icht wirret, unde bin ich triwebaere.
Gorbedin von Porsidanden, der ist im bî gesezzen,
der site die wol bekanden ein ander unde der sprache vil unvergezzen.
daz dritte ist Togrisole von Orkeise,
di andern unbenennet beliben gar die selben strites reise .>
nû chom der bote widere von disen kristen aehten
alsô daz wol gevidere: ir hohen sinn des niemer werden maehten.
der in gar di werlt geb vur eigen,
mit gesundem libe nemens ê den tôt alsam die veigen.
 <si tuont als ich taete>, sus jach der ûz Vriende.
 <ich hân si gar vur staete, daz si sô gehe sint niht widerwende.
menlicher muot ist sicher gar vor wanke.
daz ist dem zagen vremde, den waet ein lihter wint ûz dem gedanke .>
wie sin schar, diu zehende, nû werde vol rottieret?
vil kume al über sehende was man ir eines rink, der sô gezieret
wart mit manegem witen palas rîchen.
ob ich ez hutten hieze oder gezelt, sô tete ich poverlichen.
die brueder ungescheiden wâren an grozen dingen.
man jach ot von in beiden der herschaft ungeteilt, niht sunderlingen,
danne ander herberg unde ander koste.
allez ir gereite was gar vri vor ruoze unde ouch vor roste.
swa man in hutten solde, der name wart verwandelt.
von rîcheit siden unde golde wirt von klaren vrouwen dick gehandelt
baz dann ez wart von in, die herberge viengen,
die stoltzen Babilone: ir palas hoch ûf gen den luften giengen.
vil turne witer kamere von gruenen ackmardinen.
uzerhalp von samere, des glast gab berg unde wolken widerschinen,
alsam diu sunne tuot mit abentroeten.
die knopfe lieht karfunkel, die taten nachtes buoz den vinster noeten.
Babilon der witen ditz werch alhie gelichet
alumb an allen siten . daz lânt ist alsô kreftic uberrîchet,
daz ez diu herz in ubermuot verkeret.
rîcheit ubermuote noch huete manegen wehez wunder leret.
diu stat, diu was mit porten umb unde umb berihtet,
als ouch dar ûf gehorten turne hoch, die rincmur geslichtet,
mit zinnen wol di porten undermezzen,
mit palas unde mit turnen vil, dâ manic hêrre was gesezzen.
den soldan zwein besunder ir palas was geheret.
mit wunder über wunder was meister kunst von rîcheit dran gekeret.
daz selbe was ir bethus dâ enmitten,
dâ man si unde ir werde gote sold gnaden unde helfe biten.
si muosten dester mere der rîchen zierde machen,
daz si zegoten here manic edel künec niht getorst verswachen.
ir bethus gar von gold unde von gesteine
kund grozer rîcheit walten an kraft unde smak von edelen wurtzen reine.
der edel smac solch waezen gap mit kraft der rîchen,
ob alle kramer saezen an einer stat, ez kund im niht gelichen!
al daz selbe ir palas was begarwe,
gefurrieret innerthalben mit ackmardin in smarak gruener varwe.
wie daz lânt ie hieze, dâ man die stat ûf rihte?
sunder widerdrieze hiez man si niht wan Babilon die slichte,
durch daz man ir gewalt icht mocht verkrenken,
den si ze babilone ûf ir stuole heten sunder wenken.
ir schar vil wit, diu zehende, lac hie bî ein ander.
si wolden staete sehende ir triwe sin alsam der sunnen glânder:
luter, vri vor allem wanken, staete
unde menliches herzen, erjaeten, sunder zaegeliche graete.
diu stat was der gemeinet, diu sô mit rîcheit vaste
sich an di berge leinet unde an die wolken, die dâ von ir glaste
mit der sunnen kriegten umb di schantze:
Tasme von Secureize wol zehenvalt sô rîche was mit glântze.
die brueder des verjahen ein ander tougenliche,
dô si recht ersahen, daz er an aller kost als uberrîche
wart gesehen, si wolten, daz er waere
dâ heim in sînem rîche . si duhten sich bî im ungotebaere.
der minne towic rose, ich mein den ûz Vriende,
dâ bî der gar unlose, het erziugt, daz nieman weiz ein ende
der rîcheit Tasme, sîner stat, geliche
als die von Babilone, der Minne unde Jupiter zedienste rîche,
daz er unde al die sine ot ouch niht dorften hutten
vor ungewiters pine, weder bette wat noch mantel schutten,
daz ez durch di hutten waer genazzet.
von Triant daz gesinde, von den was alle aremuot gehazzet.
an sînem ringe lagen hoher kunige zweinzik,
di sunder palas pflagen, unde elliu ir gezierde was durchscheinzic
von edeler art verwieret unde vergoldet:
ir palas dach unde turne luht sam ein walt, der rosen meien toldet.
ûf der turne hohe vlugen di baniere.
ich enweiz, war ich mich zohe, daz ich armer von sô rîcher ziere
sprich, unde ist mir doch ein helle witze,
unde ich sin hân sô kleine . doch ruert mich selten, daz dâ heizet gitze.
diu stat die nacht erluhte gelich alsam die sterne,
des alle die beduhte, die dâ solche rîcheit sahen gerne.
maneger was sin niht vor nide sehende:
swenn ez ie lobelicher was, ie minner was er im der êren jehende.
von luterm gold ein netze Tasme het umbefangen,
werlichen zeiner letze . die ringe vinger groz von keten strangen
an pfaelen hiengen, ringe spannen wite.
ab mure unde turnes zinnen werte man di stat vor allem strite
anketen unde âne pfele, zweir klafter hoch von golde.
wes nimt sich der niht haele, der luge vil maneger koste sprechen wolde?
der selbe liugt der werlde schedelicher
vil dicke mit einem worte, dann ob di kost ich sagt an golde rîcher.
swer luge liuget schadende an lib, an guot, an êren,
des zunge wer baz madende, diu mit luge die sele kan verseren.
schaedliche lug, di kan die sel versenken.
ob ditz ein luge were, ez kunde lîp noch guot noch êre krenken!
diu warheit rehter maere ist warhaft wol erkunnet,
daz lând noch hiut schinbaere dâ stent betagt, benahtet unde besunnet:
der griez sint edel stein, di berg von golde.
wes wenet jener tumbe, daz ich im hie mit ab erliegen wolde?
ez mocht in halt wol vuegen sunder guftlich prisen,
dazs ros unde wegen besluegen mit golde . daz was in veiler danne isen.
wer sich bî dem Rine erdursten lieze,
man zalt in zuo den lazzen, die dâ lebent in selben ze widerdrieze.
noch lebent sumeliche, ob ez in alsô lege
an aller zierde rîche, daz er noch maneger grozer rîcheit pflege,
die under wegen sus vil gar belibet:
vil manic rîche zierde geraete unde hoher muot noch widertribet.
nû hant sich wilde grifen der berge underwunden.
die lânt in niht entslifen swaz lebet . ob ros viere wern gebunden,
si vuert ir einer mit samt hin zemale.
diu lânt sint luete lere, vor grifen mak dâ nieman haben twale.
unde anders wer geteilet daz golt doch sit vil witen:
die grifen ez geveilet her über vuerent siz ze manegen ziten.
si zerrent von den bergen groz di scherben
unde bringent die ze kaukasas zeveilem kouf, daz si niht gar verderben.
swenne si di goldes knollen an die hab sint legende,
sô git man in den vollen merrinder unde ander vihe, swaz ring ist wegende.
daz vuerents ûf di berge zuo ir nesten:
di nôt kan alsus leren manege dinc an manegel, an gebresten.
die rîchen netz von golde hiez Secureiz verkosten.
wes er sich darben solde, des weiz ich niht . im was ot ungebrosten.
der Babilone netze was wan von isen.
Secureiz, der minne kranz, kan mit wirde nieman über prisen.
ditz werk alsô gehiure truogen helfande.
di sint in dâ niht tiure, gelich sam uns di noezel hie zelânde.
der esel unde der helfant vurware
vil nahen sich gelichent an hut, an zagel, an varw unde an dem hare.
wie nû die andern lagen alumb an allen ringen?
des mocht ich niht ervragen . ob si halt gar nû legen sunderlingen
mir vor gesihte unde si mîn ouge sehe,
solt ichs pruefen sunder, ich mocht wol in der kaelen werden raehe.
ein busun vil groze, di wart dô lute erklenget.
in einem hellen doze was ir don gesundert unde gemenget,
als ob zwo haerpfen groz dâ mit erklungen
ab einem hohen turne . hie mit sô chomen alt unde ouch di jungen.
die nû mit schar der zehenden gen strite solden riten,
an prise die gesehenden, der zagheit sunder gar an allen siten,
sehzic houbet, di alle krone tragende
wâren in sunder lânden, den was Ipomidon nû wunder klagende,
wie Alexandrine vom baruc wart besezzen
unde wie in tjoste pine dô valt, unde sider des wart gar vergezzen,
waz der sinen wart al tôt gevellet
dô unde sit vor Baldac, daz wart in nû vil ofte vur gezellet.
wie Ninive enpfueret wer dem soldan mit gewalte,
daz im gen herzen rueret vor aller nôt in maneger leide valte,
unde daz Demetrius noch leg gevangen,
der gen scharfen noeten noch strenger was danne Witige bî dem slângen.
 <ir zweinzik sult iuch nieten ieglicher zweier krone.
di unser harnasch bieten . der lihe wir iu ein darumb zelone,
daz Ackerin icht sunderlich die êre
vor uns tragende waere: daz unde ander wirt gerochen sere!
ir sult iuch ritterlichen, unde si ez nôt geschehende,
dringen sunder wichen gen mînem vanen, swa ir den sit sehende,
als ir Hamonen hoert mit der busine,
der ouch dâ von nû krone zweier lânde treit in liehtem schine.
sô sit die wol bereiten zerosse an unsern ringen!
den sturmvanen leiten sol Leofax . der kan durch schar wol dringen
unde treit ouch dâ von sunder kron di dritten.
ritterliches werben darf ich iwer deheinen sere bitten!
ez wirt an uns verendet . iedoch der sich dâ warnet,
der belibet ungepfendet . swer die locher an dem netze vergarnet,
der muoz vröud enpfahen an den vischen;
der daz niht besorget, dem mac der nutz wol uberhalp entwischen.
doch ist an uns verborgen gen schaden elliu vorchte.
ich kund ouch baz besorgen den vanen, daz in lutzel ieman entworhte:
ob Ackerin mit sturm unde al di sine
dâ gen besunder strebten, die muesten alle liden hohe pine,
als in di Paldakone vor Paldac muosten miden.
ûf dem karratsch Turbone wart er wol behuot . man sach si liden
manegen re, swie si dâ heime wâren.
hie durfe wir niht sorgen, ir ist zu vil, di ir dâ kunnen varen.
ich mach an allen siten noch selbe niht beschowen
iwer aller sunder striten, ob ir howet oder iuch lat howen.
kunige vumfe warten ie dem sesten
unde dann ir all uns zweien, jene unde dise, die ersten unde di lesten.
Vrabellitor, wis pflegende von Ackraton der witen
der, die sich nehste legende dir sint unde huet ir wol, sô wir nû striten
muezen ûf der heide lieht Plenantze.
nim war deheiner bluomen, du treist vil werdikeit der minne zekranze!
di vumfe dir unbenennet hie sint von mînem munde.
du bist der si bekennet . daz selbe du, von Jermili Sigunde
Rassilokant . du bist vil hohe tragende
den muot alsam die krone . daz ist man nû vil lânge von dir sagende.
ich sol Vrabilotalze die vumften hie bevelhen.
dîn êre hât dem salze der brunnen vil . unde ob dir ieman schelhen
wil mit hazz, daz mahtu wol gerechen.
manegen knollen goldes muoz man dir in Zabridole zechen.
Serpantriax ûz Pante, der nehsten vumf du warte!
dîn nam, der wol bekante, al dine vordern hât erstriten harte:
die serpent heten gar dîn lânt veroeset.
der name dich ûf erbet, daz ez mit strite wart von in erloeset.
Kartis von Kartigale unde Eporeis von Prisse,
ir sult zallem male warten beide jensit unde disse
unde haben doch uns zwen alle zît in huote.
ob ez sich alsô vuege, ir sit von uns die grozen an dem guote!
nû stet ouch nach den êren, sô lebt ir werdicliche!
Erosse, du solt keren in dîn huote ir vumfe dîn geliche,
von Sigdebunt . Offosator von Cente,
nû sit an lob ûf nemende alsô, daz ich die lehen an iuch wente!
von Tribalgidise Tribol, du bist der niunde,
der vollekomen an prise . ich bevilhe dir mich unde mine vriunde
unde alle, di dâ vor von golde brinnen
unde hinden wiz von silber . di andern sult ir hazzen, kleine minnen.
Seruk von Virmidise, nû pflig der nach huote!
der hohen sinne wise bistu gar . daz schint an manegem guote:
kinde hastu hort unde kraft die grozen
an gold, an witen lânden kan dir nieman dîn gelich genozen.
der hundert unde aber hundert nigent unser hende,
der ein ist niht gesundert, daz si kuniges namen ieman pfende.
sô went des Ackerin unde sin gesellen,
ir sin wan zwen unde zweinzic, daz wir uns sus mit aremuot verwellen.
die zal doch mocht vil lihte mit vumfen sin vollendet,
darumb vil lânge sihte sich unser hohe vröude nider lendet,
sit Ackerin di selben zal gebrochen
mit Syrja hât dem rîche, dem siben kron zu dienste sint gesprochen.
zwo krone unde zwei hundert zereht wir sullen lihen.
der zwo unde sibenzic sundert sich alsô . ir muesten sich verzihen,
die uns gotlicher helfe kunden smehen
alsam der ubermuete von Baldac, dem daz selbe nû muoz nehen!
drizic unde hundert krone sint uns von recht ûf gerbet.
die zwo unde sibenzic schone sint erstriten, ir hêrren gar verderbet.
Seruk, nû hastu sune wol vumfstunt viere
unde niht wan einer krone: den gib ich allen sunder lânt vil schiere.
karratsch der gote zeleste bis in der huote pflegende!
dir vueget seld daz beste zaller zît, sint si dir helfe wegende.
den vier karratschen schaff ich huote groze
von sehs lânde vürsten mit solcher kraft, di kunigen sint genoze.
der sol ich mich verzihen, wenn wir gen strit sin varnde,
unde si den goten lihen, oder si weren uns ir helfe sparende.
daz wart wol vor Alexandrie erzeiget:
die gote mit ir zorne schuofen, daz der sik dô wart geveiget.
Kaldea, daz rîche über al die Kriechen wilde,
uns dienet sunderliche . sam tuot uns Sennaar berge unde gevilde,
Mesepor, Saminar, Sabritene:
der sechs lânde vürsten ritent bî den goten durch uns zwene .>
nû wart dâ rich gemachet ein himel hohe swebende,
an koste niht verswachet, der des veldes mile breit was gebende
schaten, hoch gewelwet unde gewellet,
die bogen uzer golde, mit ciclade bla all über pfellet.
von rîcher ziere hoeret vil grozer liste wunder:
aspinde geroeret was durch die ringe unde dannoch stark darunder,
daz ez die grozen hohe mocht erlângen,
ir hohen turn ûz pfelle . der kunste sunder wer daz niht ergangen.
daz selbe holtz mê krefte hât dann etslich isen.
sin art ist unberhefte von der vest, daz merkent dran die wisen.
sin kraft ez lat erfulen noch verbrinnen.
daz muoz von gottes kreften sin, die kan ein tore niht besinnen.
damit in der genaehe ûf karratsch undersetzet.
ich waen, ez kum geschehe, daz ieman himelrîches dâ mit ergetzet
mocht gesin, als vil eins halmes luehten
der sunnen kan gelichen, unde als ein bach daz mer kan über vuehten.
geboget unde gereifet von golde was ez swaere,
doch gahens über sweifet, swenne der edel keiser himelbaere
sine kraft mit starkem winde ruorte.
ob si daz über sahen, den himel er ab den goten gar zefuorte.
vil klein ich doch zerbliese ein hant vol kleiner vedere.
diu rîcheit sus zergiese, daz dach der gote unde ouch di hohen redere,
die den karratschen hie al undergiengen.
waz half ir hohe witze, daz si der rechten maere niht enviengen?
 <swenn uns Ackerine den vride widerbiete,
unde raten ez di mine, sô ist ez zît, daz er sich schaden niete!>-
 <nein, hêrre>, jach der rat, < si sint hie geste.
ob si den strit sint hebende, daz wirt an hohen êren iu daz beste!>
dô enbot im Ackerine: ob er noch striten wolde,
oder ob der vride sine zehen jar in beiden weren solde,
biz daz si beidenthalben sich bedehten.
die voget ûz wilden Kriechen dise botschaft uberhoubt versmehten.
er sprach: < man sol die mine morgen ûf Plenantzen
sehn in liehtem schine . di wile sol man halten vride ganzen.
als maneger schar, als er gen strit ie sendet,
niht minner noch niht mere, wirt er von den mînen dâ gepfendet!>
ûz Baldac dem vogete komen hie diu mere,
wie der von Kaldei progete, unde wie des morgens vrides ein ende were.
Gamuret sprach: < hêrre, lat mich hebende
sin anevanc des strites! dâ mit sit ir mir staete vröude gebende .>
 <nein>, sô sprach der triwen ein ûf gemezzen kaste.
 <ja muoz mich iemer riwen, daz ich Gamureten ie sô vaste
verlie die gir der manheit vollefueren.
noch huete sam von erste kan mir sin tôt daz herz mit sueften rueren.
wir lazens in dem wane, daz er si worden lebende.
aller vröuden âne wil ich sin, biz daz ich rache gebende
bin, ob ich den lîp dâ vliesen solde:
die hoehsten gote mine wizzen, daz ich ez doch niht lazen wolde!>-
 <hêrre>, sprach der junge, < nû sit mich des gewernde,
mîn herze hât gerunge, der ich ob aller girde bin der gernde,
daz ich den strit von erste hebnde waere.
allez daz mir wirret, dâ mit wer ich ergetzet mîner swaere!>-
 <mîner lieben kinde wolt ich mich ê verkunden!
mîn triw ich sô niht binde, di muoz lediclichen ungebunden
sweimen, sô daz ich dîn gerne huete.
des la du mir di volge . ja ist ir kraft ze groz an uberfluete!
ob drizic lewen sterke an dir aleine lege,
suezer man, daz merke, dîner gir daz gar unhohe wege.
la di ersten schar die nuend verrucken:
gen Ypomidone sul wir den ponder hurticlichen drucken.
ich hân die ûz erwelten in unser schar geseiget,
gen prîs die hoch gezelten . des etslich Babilon noch wirt geveiget,
der sin gemuete ist noch vil hohe tragende.
in mîner schar du rite, sô kumt uns vröuden tak, der hoch betagende!>-
 <herr, ich bin durch rache gevaren in ellende.
sô stuende ich an dem schache, ob ich die lieze . tusentvalt den ende
nem ich ê unde wurd als ofte lebende,
als ich dâ bin in wane: ich lige tôt oder ich bin rache gebende!>-
di stimme atmerates wart aber sus gehoeret:
 <beide helf unde rates werden wir mit warheit niht gestoeret,
wan ob dîn junger lîp des strits beginnet,
sô vurcht ich, daz zer noete den kreften dîn gen uberkraft zerinnet .>-
 <hêrre, ob ich lânge were gen iu mit widerstrite,
daz wurd iu lichte swaere . der niunden schar ich doch unsanft erbite.
darumb wil ich niht sin wider iwern hulden:
ich pruef ez iu gen triwen, die roemisch keiser mocht mit êren dulden!>
nû kom Gloramatise ein bote von dem vogte,
daz er den goten zeprise des morgens êre bute unde dar nach zogte.
ez solt gen halbem teil wol ezzen unde trinken
maenlich vor mittem morgen: < daz kan zelieht verborgen ellen winken!>
zeherbergen varnde was Gamuret mit êren.
gen im kleine sparnde was der baruk . al die sine keren
hiez er im zedienst nach sîner girde.
unde all die toufes wielten, den wart durch in erboten groziu wirde.
des morgens sach man keren Gloramatis zevelde.
er unde die sine gemeren wolten prîs, wan daz mit widergelde
die Babilon sich werten all bereite.
si baten lutzel borgen, daz kom von uberkrefte ir rîcheite.
der karratsch wol mit huote in hie der baruc werte.
des vuor mit hohem muote der ze persia von vürsten gerte,
daz si in hêrre hiezen unde vur in knieten,
dô Kaûn ob im swebete . des sach man tjoste hurticlichen bieten.
daz selbe die Kaldeien . mit goten vor unde hinden,
zallem mal in zweien, under andern liezen si sich vinden,
in zedienst unde ouch den werden wiben.
den wart zebeiden siten baz gedient dann Kaun oder disen schiben.
ûf dem hoehsten turne Ypomidon hiez warten
noch roeter dann ein vurne ein horne groz . dâ mit den widerparten
tete er kunt, swenn man von Ackerine
schar der menge saehe, als oft blies man daz horn in liehtem schine.
er sprach: < ez wirt geworben nû hie gar sunder vare.
sô lânk si mich verdorben zelnt an prîs, durch daz ein klein di bare
Gamuret, der werde, kunde riten
durch weiche des adamandes . daz wil ich nû behueten an allen siten.
mîn schar, di sint gelichet gen im, der zal niht mere.
ob si der groez gerîchet sint, des wil ich beide wirde unde êre
vueren ab dem wal von al ir lânden.
ir schar der mînen gegenent, ich waen, mich ieman zihe darumbe schanden.
unde dannoch baz vor gebende wil ich in helfe bieten:
ir vane si ledic swebende, unz sich di mine ritterschefte nieten.
daz ist unbedaht gen wol bedahten.
bin ich dar über gesigende, wer solde mir mîn êre darumbe ahten?>
Daries vil ungesumet des ersten in begegenet.
sin marstal wart gerumet über al, durch daz sin schar, diu ungesegenet,
weder mit dem kruetz noch mit dem toufe.
sam was den Marrocheisen: des genoz der helle scherg an sînem koufe.
Ackerin man sagete, Gloramatis der junge
wer noch der unverzagete, unde doch under wilen mit noeten runge.
von Assim Alexander er dô sande
zehelfe schar der erren: waz man nû helm unde schilde vil zetrande!
ûz Lagdibor Rimale, daz horn rot nû kunte,
daz er niht lânger twale het, als in di groze manheit schunte.
dem moren er zehelf den tracken vuorte.
der zweier angesichte sich harte klein gen wibes lachen ruorte.
der orse zugel brechen mit halsen krump gebogene,
mit sprungen twerch di vrechen junge rîter brahten uzem progene.
luete unde ors in sweize wurden badende,
gemischet mit der roete . daz was dâ sere wibes ougen schadende!
den herzen wazzers welle kund ez zeberge triben
ûz liehter ougen velle, unde lie doch jamer innerhalp beliben.
wazzer kan wol tunkel wiz gemachen.
nû solt ouch ez von herzen triben leit unde widergeben lachen.
der sper zebeiden siten beleip dô ganz vil kleine.
swer ot kunde riten, der dorfte niht vervaelen der gemeine.
etslicher muost ze mal wol dri enpfahen
ritterlicher tjoste: ob der gesaz, wie kund im daz versmahen?
etslicher muost ouch vallen, den niht dann einer ruorte.
dem wart honic zegallen, den ungeluck alsô die krumbe vuorte.
unde was in doch vil werdiclich ein sterben,
die wol nach ritterschefte kunden lobes ruom mit tod erwerben.
dô alsus ritterliche diu sper zebeiden siten
von maneger tjoste rîche vervlugen gar, alrerst dô sach man striten:
mit scharfen ecken si die arm erswungen.
swie klein si des bedorften, doch wart ûz helmen viures vil ertwungen.
dô was der hitz unnoete, die in daz viwer brahte.
doch dahtens an die roete, die scham dâ git, di helden ie versmahte.
swer zeglich itewiz in sturme setzet
gen maenlichem prise, daz ist ein dink, daz vint ûf vinde hetzet.
nû weste Gamurete vil wol, der sinnen rîche,
daz man sin huote hete von dem baruk dâ vil staeticliche.
gen dem sô wart er manegen wis zerate,
wie er sich des entsagete unde koeme, dâ man ritterschefte hate.
sin gezelt, daz rîche, mit huote was versetzet.
der zwelfer staeticliche gesellekeit, di wart dâ nie geletzet,
sô daz si bî im sliefen unde ouch azen,
unde doch gezelt besunder ieclicher het . des solden si niht lazen.
allez sin gereite liez er bî ein ander
unde sleich mit wisheite hinden durch di snuer . mit schine glânder
hienc sin schilt, sam sich dâ nieman ruorte.
sus kund er spehe triegen . in sin gezelte Vridebrant in vuorte.
den hiez er im dô lihen daz edel sargewaete.
daz kund in verlust verzihen des lebens vor der Gaylotten grete.
Morholt begunde Vridebrant dô wisen
hosen unde halsperge, daz der dâ niht vil bezzers was von isen.
edel samit brune luete unde ors zedachen.
die zwelfe sich Kaûne gelich an allen kleiden wolden machen.
daz wart mit listen ûz zu velde gefueret:
under allen Sarrazinen het si niendert ougen blic berueret.
hie vor was Ackerine selbe war nemende,
daz im die vröude sine unde hohen muot vil nahen tete erlemende.
des wart diu dritte schar al dar geschicket.
von Kolon Arbessulet dô wart mit tjosten hurticlich gezwicket.
nû lagen sumeliche der Babilon sô verre,
ob man vil chrefticliche elliu horn blies ûf all der terre,
daz ers doch gehoeren niht enkunde.
Killikrates von Centriom, der hetz erhort . der chom ouch an der stunde.
dô heten dis erhowen biz dar vil manege lucken.
durch gote unde durch vrouwen begund ouch hie Killicrates nû drucken.
si alle hurten zuo ein ander nahen:
si vuoren, sam si tobten, swenn er unde all die sine vinde sahen.
der stark unde der maenliche, urliuges gar ein kerne,
den Ypomidon sô rîche het gemacht mit lehenschaft zewerne
Azagouc, daz dient er hie vil quecke.
von sîner tjoste hurte viel alhie vil manic edel recke.
er kund ouch mit dem swerte vil ellenthafte striten,
swie sô mans begerte . daz treip er ie von kind bî sinen ziten.
dô nû die hêrren sîner helf enpfunden,
ir kraft, di wart erniwet, daz elliu muede was von in verswunden.
dô gieng ez an die strenge über al den Marrocheisen.
man dranc si mit gedrenge, sô daz si nie bekorten solcher vreisen.
kunige sehzic wâren bî ein ander
unde all ir here . Ackerin, vil nahen sigelos di sinen vander.
voget aller heiden, paruc mit atmerate,
manic hundert sach er scheiden von strit, swie hart er daz verboten hate.
er rief si an unde bat si widerkeren:
 <den hohen goten mînen wil ich noch getriwen maneger êren!>
er sprach: < owe, Kaûne, wenn hastu mich verlazen!>
dô komen rîter brune ûf orsen hoch . die kunden sich wol mazen,
daz si vrides oder sune gerten.
daz wart dâ wol erzeiget mit tjosten rich unde dar nach mit den swerten.
all, di blech von golde vor truogen unde silber hinden,
si westen, daz man solde di selben ander stat vur vinde vinden.
die Ackerines hinden unde vorne
ein lângez glas mit bluote vuorten, als Gamuret wart der verlorne.
vil kurlich daz bekanden die werden, edeln, brunen,
die manegen schilt zetranden unde helme lieht . des Ackerin Kaûnen
lobte vil der helf sô helfeliche,
der von disen zwelfen enpfunden sô die helde ûz manegem rîche,
swa si den ponder neigten, die zwelfe mit der krie
 <veiget die geveigten!> der krie engalt vil manic werd amie.
ûz Kanadic der helt den vanen vuorte.
Kaylet von Spange im gap daz ors, daz groze snelheit ruorte.
Tabrunit der achte gelichet sich Yspanje.
diu ors sint einer slachte an snelheit unde an kreften ûf der plânje.
der het dâ Kaylet ein halbez hundert.
 <wer sint di rîter brune?> des wart in beiden heren vil gewundert.
iedoch beleip in staete gedank der gar verlorne,
daz si Kaûn dar haete mit sîner heilicheit vil ûz erkorne
gesant . nû secht, wie toerecht ein gesinde,
unde doch bî hoher witze, erblendet mit liehten ougen sam ein blinde!
sie wolten gerne schaffen über mer, die verren,
daz heiden icht vor affen heten die von touf nazzen terren.
si westen doch, daz manz her nach erfunde,
wer in dem brunen wapen alsolche ritterschaft dâ wer der tunde.
Kaylet zelihen noch het ein ors etslichen,
die man noch schaden zihen hoeret, ê si von dem plâne wichen.
die durch entsagen ir ors dâ stende liezen,
swie ûz erwelt si wâren, doch kund etslichen lehens dâ verdriezen.
vur drier kunige rîche sô hete man Drakunen
genomen willicliche, swie hohe man doch pruofte Polidunen,
daz ors erwelt von Spang, als man im gunde.
über all di Sarrazine, an Massiluret, ein bezzerz nieman vunde.
iedoch wer er genender gewesen ûf Drakune,
sterker unde behender . aller menschen herzen hant die lune,
swaz man erkunnet, daz man dem getruwet.
unkunde gantzer minne ist gar vri, der zwifel dâ wol buwet.
was ieman hie verzagende durch underbint der mere?
ich bin al anders sagende: daz bezzer ritterschaft ie sagebaere
wurd, ich wen, daz ist vernomen selten
unverhabt ir reise, durch gedrenge si muesten rach engelten.
escelier unde amasure, die hohen emerale,
di valten si unture . kunige hoch, di heten niender twale:
ob si beruort ir einer mit der krie
 <hie veiget die geveigten!>, der ruof zetrande vil der samelie.
tusent helde mere ist man sô vil niht klagende
sam einen kronebaere . dâ von sô ist man klag vil witen sagende
unde aller meistic in ir selber lânde.
die stent zehalbem teile niht an ir kraft . daz selb al hie bekande
der helde ieglicher, die daz brune vuorten.
kein künec was sô rîcher, daz si in dester minner icht enruorten.
sie wâren ouch dâ heime krone tragende
ot alle wan der eine, den Secureiz durch tugende was der klagende.
si kunden wol erbitten, daz man in straze rumde
von ort unz an die mitten unde jensit ûz . swer sich dâ vor in sumde,
mit den kunden si die strazen brucken.
die vor dâ vluhtik wâren, die sach man ellenthaft an si nû drucken.
michel wart daz nigen der karrotsch durch Kaûnen,
daz er mit sturmwigen der helflichen zît sô kunde lunen,
ie mitten, dô si vluht dâ wâren hebende.
rîche opfer groze hiezens über al den goten gebende.
den hoehsten vogt der heiden kunde niht verdriezen.
er was vil ungescheiden von disen recken . sin ors Pralligiezen,
daz liez er volles zugs hin an sie duehen:
alrerst an allen siten begunde ir reise durch gedrenge ruehen.
Daries der starke, der künec von Orlendune,
geladen wer ein parke mit sînem lib . ihnweiz, wie Vossarune
under im ie trit erziugen kunde.
man jach, daz man unde orse an kraft, an groez nieman geliche vunde.
ir tjost wâren ouch kleine, von grozer uberleste.
staeticlich unde seine tete er mit dem swerte ie daz beste.
daz was ouch gar der tôt vil maneges libes.
di sîner sleg enpfunden, die wurden niemer trost deheines wibes.
entwichen unde cheren kunde er doch behende,
wan dâ man solde meren mit tjoste prîs, gelich der steines wende
het er allen tjosten widerhalden.
von rabine hurticlichen solcher reise mohter niht gewalden.
er kerte sich niht an vliehen, wan wer im wolte nahen,
gen dem sô kunder ziehen ein ruoder stark . ez mohte niht versmahen,
wer ez ûf dem Rine deheines verjen.
er was ein burc zu velde, diu sich vor allem sturme kan erwerjen.
nû dise recken brune mit solcher manheit rungen,
mit sporen Vossarune gezwicket wart, durch manege schar gedrungen,
die groze nôt von disen zwelfen dolten.
vil künec unde vürsten rîche Dariem nû hie beschutten wolten.
von Assim Alexander: ein pfelle rot von golde,
ein swarzer ar, niht glânder, bekroenet wol dar inne sweben solde,
wan er kan alle vogel über vliegen.
in was daz rich enpfueret, doch wolden si des wapens sich niht triegen.
Tarbison ûz Tollibete, der vürste rich, ez vuorte.
ein herzogtuom er hete von dem vanen . man jach, daz selten ruorte
sin herze muot, dâ von der lîp unwirdet.
daz was ouch in ûf gerbet, daz bernde ie nach der art vil gerne birdet.
als der nû Ackerinen sach winken mit dem swerte,
dô hort man lute ergrinen vil ors, aldar der van gedrenges gerte
âne vrid . des wart ûf Tarbisone
swerte vil erklenget . sin werder prîs erklânk in hellem done.
die künec ûz zehen lânden unde dâ zuo al die vürsten
den vanen wol bekanden . dem adelar ir edel hoch getursten
der volge jach mit hurticlichem kriege.
nû merket underbunden, zebeider sit, wer sich nû hie mit triege.
Killikrates der wilde wunder vuort gesnurres,
busine ein groz unbilde . gar âne vröude, ot < trutz als du geturres!>,
daz was ir tantz, den si dâ wâren tretende.
ez klânc ouch niht zetanze, si wâren die gemuoten ûz dô jetende.
sinen wilden muot, den schiehen, mocht er hie wol erswingen.
in wundert, daz niht vliehen wart vil groz, aldar man in sach dringen.
dem atmerate was des klein zewillen
unde den, di ritterlichen kunden helm unde schilde wol durchzillen
mit ir scharfen ecken die erwelten, lieht gemalen
begunden siz dar lecken . von Lagdibor den hohen künec Rimalen,
Vridebrant den selben tôt nû valte.
er het im eine wunden geslagen, die man vil nach gen verhe zalte.
Killicrates der vreche von herzen in dô klagete:
 <nû wuchs uns ein gebreche! owe, daz der tac ie betagete,
dar an den zwelfen helf sold entrisen!
ich solt noch ê erwinden, unde muoz ich di geselleschaft unprisen!>
in klageten zepine vil werder kunige niune,
di in dem gelwen schine dâ namen war des moren mit der brune,
wan er in was bevolhen alsô verre
von künec Ypomidone . si wolden zuo im vallen ûf die terre,
daz er gerochen wurde mit ellenthaften handen.
von dirre vluste burde si noch grozer schaden vil bekanden.
daz warp nû Ladamus, der von Agrippe,
unde der von Ardonte unde Agremont . di wâren im gesippe.
di dri unde all ir vruende ûf den Schotten drungen
mit kunigen selbe nuende . Daries etsliche warn uberrungen.
von Gredimonte Affrisun der starke,
Eljosim von Archiente, die vuorte man beide, dâ sie heten sarke.
gegn starker note gigen sol man die seiten rihten.
der don muoz anders sigen, swenn er sich der hoehe solde pflichten
an der steigen mit den suezen griffen.
ez ist ein vor gewerfe, wenn man disen sturm siht zersliffen.
morgen wirt diu reise gebezzert ûf dem plâne.
etslichen todes vreise hiut verbirt, sô wirt er morgen âne
leben unde lîp mit grozen êren.
die prîs unde leben erhowent, der selde kan sich zwifaltik meren.
von ûz Kukumberlânde lac tôt Alamazare,
wan er im kumber sande . er het in nach geletzet sunder vare,
dann sin swert, daz stark ûz Kahefieze,
daz edel, rîche, tiwer . des beleip Iter mit sig an dem genieze.
man sagt Ypomidone, si wern in grozen noeten.
er sprach: < gelich der krone ich wolte mich ê selben lazen toeten,
danne daz ich alsô gelubde breche,
daz ich ûf mînem stuole offenbar unde uberlut gespreche.
ich kan noch heres walten, daz nieman kan enpfahten.
nû lat si sich behalten biz zeleste . mîner schar, der achten,
der getrow ich dannoch sigenunfte,
alsô daz ir amien sich muezen darben all ir widerkunfte!>
Daries der groze, stark unde ungefuege,
der erden widerstoze namens under orse vurbuege
von sînem slage, swenne der wart gemezzen.
Alogoriez von Tangulor des lebens muost alda von im vergezzen,
unde vil der amasure unde werder esceliere
dri . in nam unture, er machte maneger vröuden lânge viere,
di vrunde mit vruendinne haben solden.
ja ist ir leider mere, die werlichen ende von im dolden.
Hardiezen dem genenden, dem edlen, werden kristen,
got muoz im helfe senden, ir kraft unde all ir werdiclichen listen
unde Ackerines helfe mit den sinen!
der von Orlendune unde Killicrates liezen kraft dâ schinen:
siben kunige viere unde amasur âne maze,
emeral unde esceliere, si hiezen triben dar mit ebensaze
di helfant, dar über als di snie
der starken bogen strale vlugen zuo der brunen kumpanie.
Gloramatis den jungen, ûz Persia den vürsten,
heten underdrungen die ouch vil gerne waeren mit getursten
gewesen bî des vanen tracken roete,
wan sie sich wol verstuonden, daz Daries dâ runge mit der noete.
si pflagen ouch niht uppe noch losen bî dem tanze.
ez was in kein gestuppe, die Sarmagone schriten ûf Plenantze.
die heten die von Orlendune enthalten,
des vil der ritterschefte daz leben ûz dem verhe wart gespalten.
slahen unde stechen, mit den bogen schiezen,
daz kan die schilde brechen . alsolches topels mueste mich verdriezen,
ob ich dâ bî di naehe wer unvarnde:
ors unde iser wete, bin ich wis, ich bin ez baz bewarnde!
man sach Gloramatisen hie streben gen den herten.
sin schar vil gantzer isen durkel het gebrochen, di sich werten,
wol aehte kunige, werlich unde al ir menige,
sô daz zu beiden siten vil amien wurden klag di senige.
si strebten beide geliche, aldar si streben solden.
von Persia der rîche, widerslac, der wirt im dô vergolden,
wil er dem von Orlendune nahen.
wie varent hie die werden? man wil sich alzu vast an in vergahen.
ob der von Irlânde, Morholt, icht muozic waere?
nein, swer sîner hande was nemende war, der seit in vri der maere!
si mohten alle kunige niht gevellen,
dâ was der rîter menige: wer mocht daz loup in Spehtshart gezellen?
vil ûz erwelter degene noch baz dann kunige stritent,
di guoter wibe segene zedienste tjoste ritterlichen ritent.
der vil liht eins kuniges niht enschonde,
mocht er prîs an im bezaln, er gerte, daz im sin amie londe.
vürsten, graven, vrien, dienstman, rîter, einschilte,
di dienten ir amien etslicher, daz ez einen künec bevilte,
ob er den lîp solt alsô âne grifen
mit arebeit der strengen . des liezens aber in dô niht entslifen.
di brunen wirdebaere der heiden valten wunder.
vil manic degen maere wolte sinen hêrren rechen ie dar under.
des muesten sich die kunige dô sin wernde.
dâ von sol nieman sprechen, wa sint die kristen hie ir zît verzernde?
der rîche kunc von Spange streit alsam ein recke.
ob er niht ûf der plânge vil künec sluoc, iedoch verhiw er kecke
vil manegen liehten rinc, schilt unde helme,
des der luft was geeret . mit viure wart begozzen wol der melme.
wie Gamuret der junge di tropel kunde brechen?
unde ob ich erst von sprunge vür, ich kundes halbez niht gesprechen.
diu Vridebrandes sarwe, diu edel, herte,
vil maneger scharfen ecken ir sniden durch sin vel, daz klare, werte.
daz wart dô sit erziuget mit brunem wapenrocke.
sus wart ûf in gurliuget: einen halben geren, des ein tocke
bedarf, daz wart dâ vunden cheiner gentze.
des wart der schilt enbloezet, daz man den erkande bî sîner glentze.
ez was niht salomander, ir einer mit dem anker.
einer unde der ander, die disiu dach alsô dâ machten kranker,
den wart von im ein sterben dâ zelone.
des half im gir der rache unde Sigun, daz dritte was Valzone.
in Assigarziunde daz swert Valzone worhte
derz meisterlichen kunde . in allen sturmen truoc ez âne vorhte
Gloriseneis von Rabs, der wol betagte.
er wand an erben sterben unde gab daz swert hin, daz er sit beclagte
dô im von Klaressaren Gamelarot zekinde
geborn wart in den jaren, daz im von alter strites widerwinde
muoste wesen . im was umb al sin rîche
niht halben teil sô leide, swie ez doch truoc sin bruoder werdicliche.
Vloreis von Lurgande vuor gen Amatiste
mit roube unde mit brande . der vil werde sin dâ niht vermiste,
von des lândes vogt er wart gevangen.
sich selben er niht loste durch kriec, biz daz sin ende was ergangen.
Gloraxidus vil kleine weste von dem swerte.
Ackerine niht seine greif dâ gen, dô ins der sweher werte.
der gab ez dô zeliebe Gamurete
vor Alexandrie, des manic Babilon dâ schaden hete.
nû truoc ez hie der junge, mit slegen wenich sparnde.
ûz lebens wandelunge wart von sîner hende maneger varnde
gen der herfart, di sich niht verendet.
mit vröuden widerkumfte ûf Josaphat wirt niht ir nôt erwendet.
swenn man anderweide ist al der werlde gebende
ze Josaphat ûf der heide lîp unde sele erstanden sint gar lebende.
ungloubic diet von got dâ wirt gescheiden,
unde halt die rechte geloubent, den houbetsund mit riwe niht wil leiden.
zwifalt ir nôt gevellet, die got dâ wil verfluochen.
sint lib unde sele gehellet wirt, sô wellen si des gerne ruochen,
daz got des jungsten tages si enpernde.
biz dar ir nôt ist einic . diu wirt an ende dar nach zwifalt wernde.
ein sper vil scharf gesliffen dem herzen senfter waere
dann der reht hindergriffen in gedanken wirt mit disem mere.
der dâ zeiget sper, kron unde kruetze
unde sin vil here wunden, der behuete uns kristen vor des tiuvels schuetze!
Secureiz erworben het zevesperie
daz sit vil unverdorben was . er sprach: < dâ wirt vil groz malie
mit strit, als ich vridlichiu zeichen sende
in zebeider site . swie groz er si, der strit sol haben ende!>
Aspinde geroeret, ein boum dri turne hoehe,
ûf ein karratsch enpoeret, zwelf anker seil von oben dar mit zoehe
den boum enthabten, daz er lie sin swanken.
ein noklier behende tete vride kunt mit einem pfelle blânken,
der art von salomander . Ecidemon darinne,
alsam di sunne glânder von rotem golde liuhtet nach gewinne.
swer sin ze rehte wesen wolt der warnde,
al umb in rasten vieren gap ez den ougen widerstoz unsparnde.
 <ez wer ein leben swende an prise unde an êre,
ob man zeiner hende vur sich solde striten iemer mere.
dâ mohten zagen verre baz erringen
sic dann ellens rîche . nû hoeret, ich wil ez iu zer warheit bringen:
der zag die kraft ist sparnde, sô wil der ellens rîche
ot alle zît der varnde sin, alsô der manheit tuot geliche.
als er sich dann ervochten hât die lenge,
sô ist der zag bî kreften . hie mit verluest man manegen rîter genge.
wie wurben die von Troie? daz iemer ist zeprisen,
daz si mit twanges poye verklammet waeren, des jehent niht die wisen.
ein einik tak wart des nie underbunden:
zehen gantze jare wurdens taegelich in strite vunden.
daz bin ich ofte lesende in dem buoch Omere.
durch daz sô wil ich wesende sin durch ritterlichen prîs unde êre
ein vride geb, daz man alsô werd sagende:
ez lebt noch ritterlichen rîter vil, an prise hoch bejagende.
unde swer den vanen blicken siht nahen oder verre,
der sol mit ruof erkicken über al an allen siten « vride, hêrre! »
di krie erhellen sol von munt zemunde.
sô wirt ez kunt die virre, ob man des zeichens dar niht sehen kunde .>-
die eilif hergesellen sach man sere brechen
gedrenge sunder twellen, unde wolten gerne maenlichen rechen
an Daries den werden künec Hardiezen.
die von in tôt niht vielen, die sach man vech gevar von wunden vliezen.
wan er kunde wichen, dô er gesluoc den kristen,
gen den, die kunden strîchen dar mit geschoz, als alle storche nisten
al ûf den wichusen der helfande.
der pfile an disen kristen hienc, daz lutzel ieman sie bekande.
ir wart ouch vil verschroten ûf in von helden kuene,
der si zuo den toten wunder valten nider ûf die gruene.
Daries mit aller kraft der grozen
nû lânge wer gevellet, wan daz Killikrates mit hurte stozen
allez kom gedrungen ûz zehen kunige lânden
mit manegen vürsten jungen, die herten strit von kinde wol erkanden.
die mohten Gamuret niht alle erlângen
unde sine werden gesellen, ob si halt striten raste lânk mit stangen.
nû was ouch der bedehte bî jugende wol versunnen:
 <ob ich nû vollenbrehte alhie die gir, sô wurde niht gewunnen
Ypomidon unde kund sich vor uns hueten.
durch daz wil ich gebaren, als wir mit noeten ringen in disen vlueten.
ich wil die werden hohen lân prîs an mir bezillen,
Ypomidon ûf zohen . der begert ouch prîs nach herzen willen
an mir bezaln als an dem ellens rîchen,
dem si mit manegen vorhten vor Baldac muosten sîner hurt entwichen,
biz daz sin uberwunden mit ir listen argen .>
ditz wart mit rate vunden an dem strite von den witze kargen.
doch jach er: < sol uns daz an prise krenken
maenlicher triw unde êre, sô sult irs niemer mer gen mir gedenken.
ir sit uech wol di sparnde mit recht gen ganzer noete,
der triw mit êren varnde gar vri vor aller schamelicher roete.
stark urliuge unde heln die hohen minne,
mit tage nie beluehtet wart zwei dink, diu baz bedorften sinne.
ob ir nû varnde weret, als ir dâ sit begernde,
iwer leben wurd ervaeret . hundert risen kraft wer iuch niht wernde
gen dirre grozen vluete ubermaeze.
durch riten mocht si nieman in tagen drin, der ûf Trakune saeze!>
daz selbe er hie bedahte: < ob ich nû disen sluege,
der uns dô schaden brahte, daz dueht über al ein dink sô ungefuege,
des mir der künec Ypomidon engienge.
noch sanfter wolt ich sterben, dann mich mîn lânge reise niht vervienge,
unde lit mir doch vil nahen, ob er nû des genozen
von mir niht rache enpfahen sol . owe, daz du niht bist verslozen
noch mit dem pfelle!> er meint den anker tiure,
der an dem schilt enbloezet wart . daz klagte der suez unde der gehiure.
 <unde bin ich der verzagende mit disen vur gedanken?
nein, ich tuonz bejagende durch prises vil . dâ von sol mir niht kranken
alsolcher muot durch werder wibe hulde.
vergeze ich aller sippe, sô rech ich Gamureten durch die schulde
unde disen künec werden, den edeln Hardiezen!>
ie mitten zuo der erden in unde sin gesellen niht verdriezen
gevellens kunde manegen degen viere,
die wol in strite mohten durch wîp, daz pruoft ir edel rich zimiere.
daz wart den Marrocheisen von disen zwein vergolten
mit toetlichen vreisen, unde von den, die in dâ helfen solden:
Gloramatis, ich wen, dâ wenic sliefe,
Alexander unde Arbessulet, die sluogen wit durch helme wunden tiefe.
swer mit kunst ûf herpfen wan eine seiten klenget,
dafur ich teizer kaerpfen ezzen wolt, ob er daz spil icht lenget!
swer der aventiure hêrren aleine
priset unde anders nieman, daz kan iedoch erwerben wirde kleine.
der wirde hât erworben mit ritterlichen êren
sin tag vil unverdorben, an dem sô mac ein rîter prîs gemeren,
ob er den an strite iht mac geneigen.
swer den swachen vellet, daz machet niht der êren vinger zeigen.
haerpfen klânges doene die sol man alsô suezen:
vil edel stimme schoene git si dem, der wol die seiten gruezen
kan, di kleinen groz, die mitter maezen.
sô mac er vröude machen im selben wol unde sinen umbesaezen.
Gamuret dem jungen ist hie di aventiure
zehohem lobe entsprungen, alsô daz nie rîter sô gehiure
wart, den man gen aventiur kan mezzen,
dann ot nur daz eine, dar an beleip er leider sich vergezzen,
sô daz in niht genuegen wolte rechter maze.
daz kan noch schaden vuegen unde kunde dô . iedoch was er ûf straze
niht des nides noch der ubermuete:
zeliebe der rechten pflege twanc in unmaz ein teil in rehter guete.
von edelkeit des grales unde von angebornem kunne
was im sunder twales Sigun des spilnden meien herzen wunne,
daz er an ir sô hohe wird erkande:
ez kund in nie genuegen, swie hoch er truoc den prîs in manegem lânde.
von daz der morgen sterne ûf brîchet gen den luften
unz hin gen Yberne, sô wart nie alsô ritterlichez guften
jensit mers noch hie in allem toufe,
danne von Gamurete: sin lobes ruof, der hal in werdem koufe.
dem werden oheim sine verlos gemach sin ellen.
von ubermaze pine unde ubertriwe kunde in leider vellen,
disen werden, edlen hoch gehiure.
sin hochez lop erwerben von lihten dingen dolte tschumpfentiure.
durch daz < sô huete der verte!> stuont an dem bracken seile.
ez si linde oder herte, daz über sach er gar, dem ez ze unheile
diu reine, junge, sueze was dâ lesende.
maneger hohen vröuden wart si von disen maeren lâng entwesende.
die gen dem tracken strebeten ûz kumber gen der noete,
die selben, di noch lebeten, den gaben dise brune varwe roete
zweier hande: eine sach man springen
mit vanken gen der hoehe, die ander ûz wunden durch daz isen dringen.
daz selbe sere klageten zwen künec der hohen werden,
die Daries behageten, wan si gedranges nach dem vanen gerden.
daz selb unde daz er was ie mitten sehende,
het er gerochen gerne . des was im nû Gloramatis der jehende,
dem er Salatielen ûz Leunsingrunse
sluoc, der jamers quelen machte werden wiben unde ougen runse.
alle die sin sterben ie befunden
unde die in ie gesahen, der vröude wart in jamer hie gebunden
von sîner hohen wirde, die er dâ het erworben.
ritterliche girde sold noch hohes muotes unverdorben
erwerben solche klag an werden wiben.
nein, sie lântz entriwen! si wellen si von vröuden sô niht triben.
ûz Persia der junge, noch lâng im was unkunde
dise leide wandelunge, wan sich der strit sô war mit underbunde,
sit daz si der von Centriom zerfuorte
mit sîner wilden schufte, als ob in tobeliche lune ruorte.
der klagte wol Rimalen, den Vridebrant dô latzte.
niht lânger wolt er twalen . einen künec er von dem leben satzte,
der nie gesehen wart zaeglicher reise,
Parkis . den klagt Arbessulet, wan er von im truoc kron in Arobeise.
amasur unde emerale, der valt er zal besunder
durch klage nach Rimale . er was sin mac, doch galt er in dar under.
Morholt unde Ekunat zehelfe drungen
Arbessulet dem klaren, dâ swert ûf liehten helmen lut erklungen.
ouch sach man Lehelinen, den edeln, hohen, vrechen,
mit grozen kreften sinen menlichen durch di schar nach disen brechen.
des wart Ypomidon ein schad geworben
an vröuden unde an êren, dô man im sagte, wer dâ was verdorben.
man sach den kronebaeren ûz Ytolac dâ sprengen,
Possitrium, den geweren . alsô horte man sin lop ie klengen
in allen rîchen, swa man in bekande:
gen hohen trueg er hoehe unde gen den armen milt in manegem lânde.
Sermiduns von Irdibole het erworben selten
schemeliche dole, alsô daz ieman vund an im kein schelten,
daz er verdienet het mit missewende.
wolt in des ieman niden durch prîs, den kunde er niezen an sin ende.
sam tete ûz Lacridare Edifrisol der milte.
manlichen offenbare kunder brechen helm unde liehte schilte.
ich meine niht mit vilen, hamer, zangen;
ez ergie mit tjosten unde mit swerten ûf der helme spangen.
vil hurticlich gedrucket von drien wart gen drien.
von einer sit enzucket wart vil vröuden wunder den amien.
ir ellenthaftiu kraft begunde hinken
von uberlast der muede, doch kunden si mit tode ein ander winken.
Possitrius Morholden mit slegen sere muete.
swaz er des unvergolden truoc von im, daz pflac vil kleiner guete.
ietweder het dâ wol den sinen vunden.
Morholt im an gesigete, daz geschach iedoch niht âne wunden,
der Morholt enpfinden muost ûf dem winstern arme.
alrerste dô sich winden von dem hemde kunde bluot daz warme.
zetal enpfant er des hin abe di siten.
dô suocht er kraft bî herzen, die vander dâ . daz vrumt im an den ziten.
ein kollier wol gesteppet dicke von palmate,
von ringem stahel gereppet ein hersenier . der künec vuor mit rate.
doch half ez niht: Morholt ez gar durchschroten
kund mit einem swanke . daz houbt viel hin, den lîp sach man dô toten.
wes Ekunat zen ziten mit Sermiduns dâ pflege?
ich wen, ir nie chein striten gefrieschet, daz sô gar ûf herte lege.
zehelfe wart ir dewederm dô gesprungen.
nieman was vereinet, er wer mit kampfgenoz alda betwungen.
diu lenge an disem strite di kraft in het gereret.
di dâ zebeider site mit kunst, mit kraft gehoehet unde geheret
wâren wol, die sach man hie noch turen
mit unverzagtem kriege . Ekunat begund ez im nû suren.
doch streit der ellenthafte gen Sermiduns dem recken
in kreften einz mit krafte . daz begund in muots unde ellens wecken:
der edeln, hohen, minniclichen grueze,
di im Klauditte sante an dem bracken seile mit worten sueze.
des muoste sich enzunden der helm ob Sermidunse.
ein slac begunde im chunden des todes kraft . vil michel wart die runse.
Ekunat het sich vor im behalten.
wie tief diu wunde waere, des weiz ich niht, diu zunge wart gespalten.
wie der ûz Lacridare unde Lehelin sich schieden?
unde weren dô zwo bare worden, ez klagte nieman an disen lieden
her nach, als man nû hort, wie nides galle
an Lehelin sich uobete, daz uns die aventiur betruebt noch alle.
er warp dâ vil menliche, daz wac im gen dem lebene.
mit slegen chreftichliche der heiden het im nach den tôt gegebene.
er warf daz swert hoch ûf den schilt von siten.
hie Kaylet gedrungen nû kom, der half im dâ den sic erstriten.
Ardimol von Ungrudieze dô half dem bruoder sine
vil chlein an dem genieze, iedoch erschein sin triw in rechtem schine:
swa der vruent den vruent in nôt erkennet-
waz red ich hie von vruenden? ich unde mîn bruoder sin ein lîp genennet!
mîn kone, mîn kint, mîn bruoder stet niht wan zeinem libe,
doch drier sele vuoder . swie diu iegelichen sunder tribe
unde trage den lîp, swar in der wille wiset,
diu sele den lîp ist tragende, wan er gelit, swenn im diu sel entriset.
ein voget der Vranzoise, ich gihe der aventiure,
si si niht kurtoise, daz si den werden, rîchen sô gehiure
an ritterschefte kan sô kume gruezen,
unde den ûz Navarre! nû sagt si mir, si well ez gerne buezen:
 <mîn vruent, ein Ram der Wolfe, ir sult mîn sô niht ramen!
kert ez gen Egelolfe unde andern, die vil baz dann ich verkramen
kunnen mit unfuoge ir kurtise.
ir jeht, ich hab vergezzen der hohen wert; ich zelt si ie gen prise.
daz wil ich noch erziugen mit rede valtic hundert.
ein rîter sol niht liugen: nû wâren si ûf Vloritschanz gesundert
vil hohe, wan si widerkrieges pflagen
gen Artus, dem werden . geloubet mir, si turrens noch gewagen!>-
unde habentz ouch gewaget zeprise ritterliche,
an manheit unbetraget, des manic Sarrazin geburte rîche
in dem strite mit tode hât engolten:
von Tschampfenzun unde Huttiger vil manic hundert valten ûf die molten.
Killikrates der wilde mocht isen hân verslunden.
des wilden tracken bilde wart vil gar mit zorn an im erfunden,
daz im die eilif rîter brun gesellet
der hoehsten kunige viere unde vil der vürsten heten tôt gevellet.
ein valke nie sô draete von luften chom gestozen,
als der mit zornes waete gecleidet wart von manheit der vil grozen.
di was mit kraft der snelheit ubersetzet.
des wart der edle, werde ûz Navarre mit tode alda geletzet.
vurbaz begunder drucken an Kaylet von Spangen.
er kunde leben zucken gaeher, dann ein smit mit einer zangen
ein nagel oder drat kund widerziehen.
vogt der Spaniole wolt iedoch den wilden hie niht vliehen,
biz daz er einer wunden, mit muede verladen sere,
durch isen het enpfunden, anders mocht sich vluhticliche chere
ze Kailete niemer hân gesellet,
ob er nû, sam ein schure daz korne tuot, die rîter het gevellet.
Gamuret der niwe begund in zorne wallen.
sipliche triwe ermant in, daz er sach ungerne vallen
daz bluot von dem, der im dâ was gemage:
vil kurtzlich ersprenget wart von im gar sunder rates vrage.
swie daz er hiez der tobende, von Centriom der wilde,
sin gote was er lobende, daz Gamuret sô gar gelichez bilde
mit geberd truoc werdiclichen recken,
ob er nach sîner girde ze widerstrite mocht di lit erstrecken.
des strites wart begunnen der zageheit vil sunder.
in beiden was zerunnen der sueze, sit in zorne sam ein zunder
wart di manheit beidenthalp enbrennet.
schilt, helm unde ringe mit ecken scharf wart lobelich zetrennet.
die in beiden helfe gunden, verladen mit strit di wâren,
biz daz si recht enpfunden, mit welchem nide si kunden hie gebaren.
beschutten wolde man si zebeider site.
Gamuret der junge mit einem slag dem lufte gap die wite.
in dirre hitz dem ebere kund er daz herz erkuelen,
die lungen zuo der lebere! ich wen, bî iemans ziten solcher tuelen
mit einem slage sehe ein swert erhowen:
dem orse zu beiden siten mocht man disen künec halben schowen.
Azagouc daz rîche Ypomidon nû lihen
von rehte sold billiche sînem sun, demz ouch niht wol gedihen
kunde ( er was alsam der vater genennet),
dem sit von dem ûz Zazamanc daz leben ûz dem verhe wart entrennet.
dô der ûz Orlendune daz maere het erhoeret,
sîner vröuden lune von sînem grozen herzen wart gestoeret.
in unde die andern wolt er gerne rechen:
vil manic tropel dicke sach man nû Vossarun al hie durchbrechen.
dem baruc wart vil leide, dô er den anker blicken
sach, der manege reide von slegen het . sin herze kund erschricken,
unde er nû sach den ungefuegen dringen
von den helfanden verre mit einer schar . dô hort man swert erklingen.
Ackerin sich sparende gewesen was mit striten,
wan er mit speh was varende, wie ez sich dâ pruoft an allen siten,
unzer den jungen bî dem schild erkande.
er vuor bî sîner site . hei, waz er im zeliebe schilt entrande!
den starken, niht den snellen sach man dar naher dringen,
als ofte man ie hellen sin wafen hort, daz kund ouch sterben bringen.
Ackerin dô sprach: < wir sullen wichen,
unz in diu muede ergrife!> dô sach man Secureiz, den tugentrîchen
sin vriderîchez zeichen in grozer hoehe vliegen.
di herten zuo den weichen wolten sich dar an niht lânger triegen,
wan Gamuret unde der von Orlendune:
den beiden was vil leide daz zeichen mit der vridelichen lune.
der paruc tugentliche al den goten sinen
enthiez vil opfers rîche, daz ir genade sô volliclichen schinen
kunde alsô mit vrid an disen ziten.
dâ wider er bedahte: 'z''ist' Gamuretes seld an allen siten.
ich wand ouch hiut enmorgen Kaûnes hân genozzen.
dô warn ez die verborgen, die gen Kaûn ie dienstes warn verdrozzen,
unde dienent einem got in drin genenden.
unde west ich, wes er gerte, ich wolt im rîcher opfer wunder senden.
ich bin von im gesigende hiut an disem strite,
ob ich niht ob geligende was, sô hân ich doch an aller site
daz wal behabt vil gar der vluhte sunder.
di mine wern zefluhte, het Jesus niht gesant di sine drunder.
man ist mir von im sagende ein harte vremdez maere.
von herzen bin ich ez klagende, ich wer anders lâng sin dienere,
wan mir sin kraft vor aller kraft gevellet.
man giht, im si unmere hohfart unde dem rîcheit sich gesellet.
gedult mit armuete, daz sint die er dâ minnet,
kuesch in rechter guete . daz ist unsern goten unbesinnet.
hohfart unde rîcheit ist ir wille,
bî minniclichen wiben gerent si mit kuesch deheiner stille.
iedoch wil ich mich keren mit etslichen sachen
an dienst, der im nach êren kunne hohe werdikeit gemachen.
des sol mich Gamuret wol underwisen:
Jesum, den hohen, werden, wil ich durch Gamureten iemer prisen .>
er sprach alsam ein heiden, dem endehafte maere
niht wâren underscheiden . zerehte Constantinus kronebaere
was ze rom unde ander keiser rîche,
ein Heinrich unde ein Karle . ir ist noch mê, die lebten heilicliche.
unde ouch in Engellânde Oswalt, ein künec milte.
in Ungern man erkande Stephan, der dâ krone truoc mit schilte.
Mauricius, ein vürste wol bechennet,
Wenzeslaw unde Willehalm, ze provenz unde Beheim werdent die benennet.
hie mit ich heiden wise, daz rîcheit, lop unde êre
unde vrouwen guet zu prise dis alle heten unde hielten gotes lere.
swer des noch als si dâ wolte walten,
der mohte sich gotes hulden mit rechtem gerichte unde ouch mit rîcheit valten.
der strit sô wart verendet von des rîchen zeichen,
vil manic tôt erwendet . sin tugende kund im solche witze reichen.
swer nû wird unde êre kund erwerben,
der wer uns ein gespotte . dâ von sô kan di werlt an prîs verderben.
Daries der starke, der hete prîs errungen,
iedoch in todes arke under sînem vanen was gedrungen
kunige dri unde vil der emerale,
Killicrates selb vumfte kunige, unde von Lagdibor Rimale.
daz sagte man Pompeien, des ersten Ypomidone:
 <ein ringez tow des meien vil schier zerget, ob im ein sunne schone
git hellen schin . nû lats die gote walden.
si sint von uns erzurnet, sô sulle wir ir hulde baz behalden!
si sint ouch schaden nemende an armen unde an rîchen,
des sich ir gote schemende mohten iemer wesen schemelichen.
si bringent niht den dritten von Plenantze,
di dâ vil rich gefloret sint der werden minne zeinem krantze .>
vor den hohe tragenden wart nû ein michel rumen,
dô die sere klagenden giengen vur . wer solt sich daran sumen?
Daries unde ander kronebaere,
die von dem wal gescheiden wâren, die nû saiten vil der mere,
wie si den sic errungen vil vruo des ersten heten
unde jene zefluhte sprungen: < dô komen zwelfe gar in brunen waeten,
di kunden sam di valken vogel stoeren.
in zeguot unde uns zeflust sach man ir tjost ûz satel manegen poeren.
dô si diu sper verswanden mit tjosten hurticlichen,
schild unde helm zetranden si mit swerten . vor den ecken wichen
sach man stahel herte sam daz blie.
wan Daries aleine, unser weren lebende niender drie.
wer Vossarun mit snelle als andriu ors wol varnde,
ir prîs ze widerspelle muesten si mit rede sin di sparnde.
ir einem wart ein valken puz gemezzen
von Daries mit kreften, vor dem ist maneger lebnde sit gesezzen!
Killikrates ir einen ouch zejungst entlibete,
den werde wîp wol weinen solden, daz di erde von jamer bibete.
alsô wâren in die getouften klagende.
ir wapen ûf ir schilden wart ir helnde reise uns allen sagende .>-
 <
Gamuret noch sterke pfligt ob aller krefte.
ich hân getragen merke in manegen lânden grozer ritterschefte,
sô daz ich pruofte groziu dinc besunder.
sô hân ich hint gemezzen>, jach Daries, < an sîner kraft ein wunder!>-
 <ez geschach mit kunste mere>, sô was ein ander jehende.
 <er was erzurnet sere . ich was dâ bî die nehe gar wol sehende:
er stuont enpor, daz swert zen handen beiden.
von achseln ûf den satelbogen kund er den wilden von ein ander scheiden .>
alrerst nû wart genidert der brueder hohgemuete.
 <diu seld, ich waen, uns widert . ich wand, ez mohten sanfter meres vluete
trucken werden, dann er solt ersterben
von kraft deheines libes, ob ez der besten drizic wolden werben,
âne Secureiz aleine unde Daries, der merre,
unde di dri gemeine, die durch minne gevaren sint sô verre.
sô was uns der von Centriom gesundert.
owe guoter wibe, wie sich der herz an hohen vröuden undert!
sô wellent ouch Kaûnen di kristen an sin betende
mit ir wapen brunen .> Ypomidon si was mit rede tretende:
 <
Secureiz, nû hât von recht ein ende
dîn vride gen Gamurete . sô werstu aller mîner sorgen wende!
darumb wil ich dir lihen gewalt zu drizic jaren,
sô daz wir uns verzihen gotlicher êre, der kanstu wol gebaren
unde hast di rîcheit, di dar zuo gehillet.
sunder dich alleine wirt unser rache niemer mê gestillet,
sit daz Killicratene nû ist von im geletzet.
sin drizic unde dannoch zwene solt er wol mit rehte hân entsetzet.
ich bin iedoch, der im ê an gesigete:
mîner kraft wol zehene het er, des leben im sô ringe wigete.
Daries hât mer krefte, dem kumt er niht sô nahen.
von last der uberhefte ist Vossarun, der mac sin niht ergahen.
Secureiz, er kan dir niht entrinnen,
gotliche wirde mahtu ab uns vil wol mit im gewinnen .>
dô sprach der triwen rîche: < hêrre, ist er mir sagende
diu mere im schuldicliche, sô bin ich im von rehte vrid entragende,
daz er sinen gelouben hât verwandelt.
wes sold ich im getrowen? ich wurd an sinen triwen missehandelt!
aller künec wirde ich niht darumbe neme,
ist er in rechter girde sins gelouben, daz mich hazzens gen im zaeme.
waz ich lob an eit, halt nur gesprochen,
alle berg in sintwage versunken, ê ez wurde von mir gebrochen!>
des morgens wart unwendic mit vrage dirre maere.
 <ich wolt ê wesen pfendic>, jach Gamuret, < daz ich niht lebndic were
unde wolte hundertvaltic samfter sterben,
dann daz ich elliu rîche solde siben tag mit ungelouben erwerben!>-
 <du bist ein degen staete>, sus jach der ûz Vriende,
 <daz selb ich iemer taete . dîn leit hât minenthalben gar ein ende.
mine wort, diu lazent sich niht brechen!>
mit ganzen triwen staete daz selbe Gamuret hie kunde sprechen:
 <der paruc het mîn huote vor strit von sinen triwen.
in schimpflichen muote machte wir uns brun, daz muoz mich riwen.
swenn du nû ander wapen kunnest kiesen,
daz ich dir der erkande si, sô la mich dine hulde niht vliesen!>-
 <du bist vil unberoubet hie mit al dîner êren.
dir sint mit reht erloubet vremde wapenkleit durch prîs gemeren,
wan daz du dich ir goten niht gelichest.
unde vuere, swaz du wellest durch prîs bejagen: an prise du dich rîchest .>-
 <wie sol ich dich erkennen in wapen der unkunde?>-
 <daz wil ich dir benennen: ein rubin rot alsam ein sterne zunde,
der hanget ûf mîner bruste an einem stricke.
daz ist ein keten guldin: ich si dir kunt bî disem liehten blicke.
dîn warheit wurd ervaeret, werstuz ieman sagende.
du bist ouch unvermeret . waz gistu mir kuntlichez an dir tragende?>-
 <daz du dâ treist . waz mohstu baz erkennen!>
hie schieden sich die werden, si kunden iserwat durch wîp zetrennen.
Ipomidon sô leide nie wart bî sinen jaren,
dô er niht underscheide vant an im, unde ouch daz er niht varen
mit hazze wolte Gamurets des jungen.
untrurend er gebarte, swie nahen ez im gebe gen herzen stungen.
 <swaz ir si noch lebende, die sich dâ gester werten,
den bin ich huete gebende vride gar vor allen noeten herten.
die haben ruo unde lazen ander striten,
wan Daries aleine . mit dem sol under sînem vanen riten
der von Agremontine, der durch wîp ie gernde
was maneger hohen pine . sîniu sper von rore ie wâren wernde
tjoste rîche, der vil dick engelten
muosten rîter junge, die durch wîp verlagen dienste selten.
als oft man Ackerinen den plân mit schar siht suochen,
sô sullen ouch di mînen gegen tjoste hurticlichen ruochen.
der starke Lisias von Damascone,
dîn van sol huete die andern schar bî den helfanden leiten schone!>
von Baldac dem vogete groz leit mit ganzen triwen,
sînem herzen nahe zogete . < owe>, sprach er, < nû muoz mich iemer riwen,
daz Gamuret als ofte wirt geletzet
an mînem dienst zefluste! daz ist, daz mich an mîner vröud entsetzet.
owe der vil gehiuren kristen mit kristentuome,
die werdicliche stiuren kunden wol mit kuntlichem ruome!
aller Kriechen wer wer gen in kleine,
an Secureiz der werde, Ypomidon unde Daries aleine.
ich bin von recht der klagende, swenn ich der klag nû muoze
hân, unde jamer tragende . zedisen ziten sol ich mich vil suoze
gehaben, sô daz troesten an mir vinde
alle di sorge lebnden unde ouch die vruende verlust in jamer binde .>
er hiez si aromaten unde balsmen werdiclichen.
vil herzenleides haten di kristen, unde gebarten doch manlichen.
christen unde der heidenischen diete
geschehen was zeclagene: des gaben si mit rache widerbiete.
am andern tag man zogende wart aber ûf Plenantze.
vil manic zimier gogende sach man ûf den helmen, der zekranze
was erdaht der hohen minn zelone,
ich mein ze beiden siten, der von Marroch unde von Babilone.
Vossaborat was varnde, er unde al di sine,
die viende wenic sparnde, wan di muosten dolen manege pine.
von Orast daz ror unde Sinegente
sich von dem iser zarte . dannoch gab ez mit tode scharf presente.
durch minniclichez gruezen wart dise unminne erzeiget.
daz bitter von dem suezen het sich hie gar sunder ûz geneiget,
unde erwegten doch gelich daz gemuete.
toetlicher vreise geschach dâ vil von minniclicher guete.
von Gentesin Oraste, die riten ritterliche.
ouch werten sich vil vaste die von Gredimont mit tjoste rîche.
swie in daz ror durch di barbiere draete,
durch ring, durch helm gesihte, doch vand man si mit unverzagter taete,
der hie Ledibodantze mit huote was der pflegende.
dar über ûf Plenantze was im der von Orlendune wegende
under sînem vanen mit dem tracken.
des roete gap dâ roete, daz vor im vluzzen vil der bluotes lacken.
der soldan dô niht mere des hornes wolt erbiten.
daz kom von todes rere, der im die sine rerte an allen siten
in sîner schar, der grozen unde der merren.
di vorgab was unlenge, wan di sinen wurden nû die erren.
Lisias von Damascone, der nutz an hertem kriege,
ob er die Baldakone hurticlicher tjost icht vil betriege?
nein, si wurden des die unbeklagten
unde wurben ritterlichen, daz si vil ander mere von in sagten.
owe der klaren, suezen vruht des Ackerines!
durch minniclichez gruezen muosten si hie warten maneges pines,
des in die von Damascon dô sanden.
mit tjoste chraches done sper unde schilt unde helme si verswanden.
daz gulten in die jungen unde ouch die wol betagten,
der zagheit unbetwungen, alsô daz si des werdicheit bejagten,
die Essemurel dâ kunde leiten
gen tjoste gegenbiete: die Damascone brahte man zarbeiten.
 <amise der amien!> dô wunder wart gehellet,
der handelunge die vrien sint, die dâ heizent minniclich gesellet.
des mueze wir dem toufe nigen tiefe,
der uns dâ vor behuetet, ob man nach helfe kristenlichen riefe:
 <
Maria, maget, vrouwe, hilf mir von sunden noeten!
an dîn kint du schowe unde man in, daz er sich durch die liez toeten,
swer in unde dich mit riwe durch helf an schriet.
die sint vor hellebanden iemer mer beschirmet unde gefriet!>
mit zorne gar unbilden die soldan hie begunden
durch Killicrat den wilden unde durch Rimalen, die mit tode vunden
wurden selbe nuende kronebaere
kunige hoch, der werden . des wart ir kraft erwegt von disem maere,
unde wolten snelle ergahen die rache ires willen.
dô was ez niht sô nahen . si kunde groze virre wol gestillen,
als ir wit gesamtiu vluot was ligende.
an dem vierden morgen etslichen noch diu botschaft was verswigende,
etslichen an dem dritten . der muosten si doch biten,
der verren unde der mitten, under des die nahen muosten striten
ganzer tage dri unz an den vierden,
als ie der man was varnde, unde niht diu schar, als sis dâ vor rottierden.
doch wâren sich enthabende die brueder soldan beide.
die schutzen unde die drabende vunden gegenstrit wol ûf der heide,
die dem stuol zu Babilon gehullen,
der di Baldakone wunder mit dem tode hie bewullen.
Gamuret sich sparnde was unde Ackerine.
alrerst si sich nû scharnde wâren gen unsorklicher pine.
si heten vil mer vröuden danne vorchte,
gedingen starker rache, die heldes hant hie williclichen worhte:
 <
Orbeis von Grikulânje, rit bî mir in der nehe
ûf heide unde ûf plânje, in swelchem ende sich der strit vergehe!
ich hân zu dir vil trostes unde gedingen:
dîner kraft, der ellens rîchen, kunde nie mit strite misselingen.
der von Palestigweise bî dir, der vil gehiure!
in schimpf unde ouch in vreise erwarp nie rîter herter aventiure.
durch daz hân ich dich mîner schar behalten.
gen Ypomidone soltu mir starker rache helfen walten!
von Agramatute der künec Vallordine,
vil maneger vrouwen trute hastu dicke erzeiget solche pine,
der du ie von goten wer gepriset,
unde ouch von werden wiben . gen solchem lob hât dich manheit gewiset.
der werde ûz Valturnie, Senabor, nû rite
in mîner schar! Balie dîn swert, daz kan die starken lucken wite
durch helme hert unde durch die schilte howen.
mit tjoste ritterlichen muoz man dich in wibe dienste schowen.
Roisilator, du minnest ie striten gar mit staete,
wan du dich wol versinnest, daz sunder werde minne mannes taete
werdicheit gegeben wart vil selten.
des hât vil dicke engolten mit tjost der walt unde muoz sin noch engelten.
Jesipont von Siglimesse, Gardibor von Salgarine,
Aldiborte von Lordesse, Pirel von Marduse, ir helde mine,
dar zuo Pilligruns von Pilgurose
unde Nordins von Linnilet unde Locridantz von Parunte, der unlose,
die sullen alle riten bî mîner hant, der lertzen.
zu mîner zeswen siten helde vil mit maenlichen herzen,
alle die man mir dienstlich erkennet
in niun kunicrîchen, vürsten, graven, swie si sin genennet.
in Happe, in Sitine hân ich vürsten groze,
in Gorgan, in Lupine unde in Gordes, die vürsten sint genoze,
in Poye, in Tenebri, in Montespiere
unde in Semelei, dem rîche, emeral, amasur, escheliere.
zeminer zeswen hende suln si helme scharten,
gedenken sunder wende, waz si dâ grozer êren von gewarten.
die sol ir menlich tat in strit ermieten
unde acht kunige rîche, die mir zerecht mîn harnasch sullen bieten.
an mîner siten nahen sol Gamuret in huote
sin vur allez gahen, biz wir ergrifen zwi der wunschelruote,
die daz obz der rache pfligt ze bernde:
ez wigt vur alle berge, daz wir si sullen rache sin die wernde!
von Siria dem lânde die vürsten alle geliche,
der schar vil sariande groezlichen merte Ninive, daz rîche,
mit kuelen, bogen, hatschen unde mit lânzen.
vil der parriviere, die machent orse decke wite schrantzen.
bî den die Gaylotten suln di tropel werren.
ob niht ir krie die rotten vernement wol, sô haben sich an die merren
schar, die Ninive dâ vuert gen strite:
vumf kunige niht sô manegen helt vuerent alsam Ninive, diu wite.
Pansor, du niht vergebene solt niezen Salonie.
du solt leiten ebene die sturmvanen breit unde lânc, ir drie
ûf den drin karrotschen wol mit zierde.
du bist, den ich ie meinde mit triwen, in dîner hende si der vierde!
Parissuleis von Lotte, wis bî dem von Salonie,
du selb unde al dîn rotte! starker huote nieman si der vrie!
swelchen ende er mit dem vanen weibet,
erst ûz gezelt an lobe, der sich mit ellen zem strite niht entreibet.
an strites tag dem nehsten wirt nû diu schantz geligende
zem besten oder zem smehsten, jene mit tschumpfentiur unde dis gesigende.
ich wen, ich hân des lânger nû niht bite.
muotrîchez ellen git die sigenuft an hertem strite!
diu breite unde ouch diu virre der schar der zehenden mine,
die muesten varen irre, ob si hie niht dann einer varwe schine
an einem vanen der wapen solden warten.
vor mîner schar, der witen, sol man merrinder triben vil mit garten,
die die karrotschen ziehen mit vanen wol gerîchet,
unde die niht gerne vliehen . zehuote suln si manheit unbeswichet
sin, die dazuo werdent die erwelten:
werder kunige zwene sin ie zu der karrotschen die gezelten.
Jorbideis von Jorde unde Tarbigant von Talle,
manheit wol mit horde vuorten ie die werden, hohen, alle
von der gesleht ir sit von art entsprungen.
ich trowes iwerm ellen, ir sit von einer karrotsch unverdrungen!
sô warte mir der ander mit huote vesticliche,
der swebet in varwe glânder, Erbol, der künec ûz Vrisal, der rîche,
unde Josimor von Kante, der minne gernde.
ê daz si lernent vliehen, des libes sint si michel baz enpernde!
der dritten si nû pflegende, Arlot von Jordibise
unde der, dem man ie wegende was wirde groz vur aller kunige prise,
Jergal, der werde helt ûz Arofale .>
daz rîche liez im Arofel, der nach dem lânde hiez alsunder twale.
des wâren dâ di hoehsten in der gewenten wise
an werdicheit die groesten unde sunderlich gezalt vur werd amise,
di wil daz man si nande nach den lânden
unde sunder anders nieman, wan si dem lânde zeherren sich bekanden.
der baruch niht entwalen durch rache des dô wolde.
Gamureten malen hiez er in die sturmvanen mit golde
unde mit andern edeln varwen rîche,
wie mit valscheit vare der werde wart gewunnen zegeliche.
in einem ciclade tiure mit golde wol verwieret,
wie Gamuret, der gehiure, vor Baldac streit bî Ackerin gezimieret,
unde wie daz glas mit bluot den helm swachte,
unde dar nach mit tjoste Ypomidon ein glevin dâ durch stachte.
groz ze diute sehende von golde ein schrift im obende,
rich unde verre brehende ûz der blewe, diu was zeprise lobende
Gamuretes tugende unde manlich ellen,
unde wie der Babilone valsch in sunder manheit kunde vellen.
 <der valsch die selde veigen ie kund von anegenge.
daz selbe sol sich zeigen, daz der Babilon gewalt die lenge
niht weren sol>, daz was diu schrift dâ sagende.
daz tete die Marrocheise maenlich gar, die Babilon verzagende.
der vanen wurden viere: ûf den karrotschen drie
mit koste rîcher ziere . den vierden solt Pansor von Salonie
vueren in der hant, unde al geliche
mit Gamuret gebildet sin selbes wapen vuort der werde, rîche.
Gloramatis der klare, ûz Persia genende,
Kaûn ot ie vurware ûf einem grifen, reit zer lertzen hende,
ûf dem schilde daz selbe wapen tiure,
Gloramatis dâ vuorte in dem vanen, der edel, vil gehiure.
den Gamureten beiden, dem lebnden unde dem toten,
tete ditz der werde heiden zeliebe, als in von art die triwe noten.
ir lieb im lac in herzen sô gespenget.
ob ieman sîner triwe geliche weiz? ich wen, ez sich nû lenget.
iu ist hie vor bescheiden, wie nam der strit ein ende,
des kristen unde heiden mit jamers guften winden muosten hende.
des wart vil herz in jamer hie gereizet
von helden unverzagten, rache gegen rache geuebet unerbeizet.
her nach in tagen vieren vil rache wart erzeiget
mit swerten, mit tjostieren . mit hatschen, kuelen, bogen wart geveiget
vil der werden, michel mê der nideren,
unz Secureiz, der werde, ie den strit mit vride hiez dô wideren,
der dâ mit Gamurete durch hoher tugende rete
vride gemachet hete . sunder haz gar âne valsche graete
si hohen prîs der tage dri erwurben,
verholn in vremder sarwe, dâ von der hohen werden vil ersturben.
ir zeichen klar gehenket von roten liecht rubinen,
als ir dâ wol gedenket . des kunde sich ir merke wol gesinen:
swenn si in dem sturm ein ander sahen,
mit nigen vriwentlichen kund in gruezen ein ander niht versmahen.
den goten unde der minne wart von disem heiden
mit dienstlichem sinne volliclichen wol gedienet beiden.
ich wen, Sigunen wart ouch niht vergezzen:
vil setel wart gerumet von den, die gen im tjoste kunden mezzen.
daz tete der werde junge Gamuret zerache.
wie er nach prise runge, daz wart beweint in maneger zungen sprache
von den amien swartzen unde blânken.
etwenne mit Durantzen was sin rache sunder viures vanken.
in disen tagen vieren, dem ersten unde dem dritten,
mit sunderlichen zieren liez er sich unde Valzonen all versmitten.
Drakun unde ouch Durantze muosten dulden
vil tjoste krefticliche: er warp den soldan klein alda zehulden.
ie der tag den einen sô streit er mit Valzone.
hazzen kund er keinen, dan sunder die dâ kuniclicher krone
gewalticlich in witen lânden wielten,
von den doch wart versuochet, daz si vil manegen von dem leben spielten.
des het vil wol enpfunden der herte helm tiure.
geriuht von kleinen wunden wart er oft enzundet mit dem viure,
dâ von zimier unde wapenroc besuncten.
daz klagte er Valzone, der schuof, daz vil der helme nach im vuncten.
sus streit der êre habende mit kunigen unde mit vürsten,
sô daz si nieman labende dorfte niht ensin durch chein ir dursten.
des kund er in sô volliclichen buezen,
sô daz si niemer mere enpfunden niht des suren noch des suezen!
als nû Drakun ersprenget wart von dem edeln jungen,
dô wurden helm entspenget von Durantzen . durch unde durch gedrungen
kom daz sper durch schilde, helme, ringe.
Sigune wart erarnet under schildes dach mit tjoste bringe.
Durantze alda niht wichen von der herte kunde.
man sach in hurticlichen vellen zweier einz, tôt oder wunde.
alle die er meinde mit der merke,
ir deheinen sitzen half weder stahel noch der lide sterke.
im wart ein rum vil wite, swar sich der ponder sancte.
swen er zer bruste, zer site ie valte oder durkel stach, sô swancte
er uberz houbet den arm durch widerzucken,
ê sin puneiz verendet . sô kund er licht wol sehs alsô verdrucken.
durch ungeluckes wunder aller der gesellen
wolt er varen sunder, durch daz im des ersten tages vellen
kund uberkraft ir zwen in hertem strite.
doch wolt er si niht wenden zelieb dem paruc helf an aller site.
die selben tage viere was Kaylet ir houbet.
ir taegelich zimiere wart den kristen über al erloubet.
ir rotte muost dem paruc wol gevallen:
tat die ritterlichen sach man dô von disen kristen allen.
swie daz er was gescheiden von in durch klage swaere,
doch was mit herzen leiden umbe si der triwen rîche, maere.
der anker was ob den getouften swebende:
Gamuretes ougen wâren in doch selten ie begebende.
des von Orlendune het er gar vergezzen,
biz er Vossarune sach . mit vollem slage aldar gemezzen
wart ein swanc von dem ûz Irlânde,
des man unde ors erzurnet wart . dâ von sich helm unde schilt zetrande.
mit hurte al uberstozen wart vil von im der kristen.
er tete in schaden grozen . sich kunde weder man noch ors gefristen
vor ir zweier kraft, swar diu geneiget
wart mit ganzem vollen: von Gamuret sô wart er hie geveiget.
Trakun als zornicliche von im nie wart gefueret.
des wart der muotes rîche Daries vil gar unsamfte gerueret
mit Durantze, daz brast ûf im der krefte.
diu zehe ez lie niht krachen, sich bouc daz isen wider gen dem hefte,
alda diu hant was ligende . hin vuort ez doch der junge.
nû was der tôt gesigende an dem von Orlendun . ich wene, ie zunge
von einer tjoste nie gelas sô herte.
ob ez ein manegen swenkel erziuget het, ez wer ein ungeverte.
di glaevenie sô scherfe zeriren was begarwe
ûf sînem sar gezerfe, recht alsam ein dunnez glas, daz marwe.
unde wer im sus der krefte niht zerunnen,
vor aller wapen snide wer al sin harnasch iemer ungewunnen.
nû wâren si des jehende von sîner kraft sô staete,
di ez dâ wâren sehende, ob er mit valle der tjost entwichen hete,
er wer genesen . über lânc doch muost er sigen.
wolt in nû rechen ieman? ja, dâ ergie ein hurticlich an wigen!
von Ledibodantze ûz Gredimont, dem gerten,
huop sich ûf Plenantze, dâ von ze beiden siten vil verrerten
der paruc unde die soldan vil der heiden
unde etslich werder kristen in der malie von leben wart gescheiden.
Archeis von Remichare, den sluoc der von Yspanje.
sîner wunden vare gienc zeverhe niht dâ ûf der plânje.
diu selbe wunde wart sô wol gerochen:
prîs der Gamuretes allen smerzen het von im gebrochen.
in Gredimont der tragende was die kuniges krone,
dem wart man hie nû sagende, wie mit tode von Gamuret zelone
der von Orlendune was erstorben.
Morholt alsus was hebende an in den strit . dem het daz zorn erworben,
daz in vergie di êre mit sig an disem starken.
des muost engelten sere vil maneger, den der tôt dâ kund besarken,
unde darunder dri, die krone truogen,
die wol in manegem sturme durch die minne viur ûz helmen sluogen.
Pariculeis, der rîche der manheit unde der krefte.
mit ponder hurticliche kund der werde pflegen ritterschefte.
der nam erklungen was in manegen lânden,
des wâren si wol jehende in Tervilântz unde swa si in erkanden.
Jonatris von Sarmiele, Darius von Matrisande,
die dolten todes quele von Morholt, dem kunige ûz Irlânde.
die vuoren in der schar von Damascone.
escelier unde emerale unde ander rîter het er lutzel schone.
di unzuht wol vertragende was Ackerin dem recken.
swer in darumb beclagende was, dem wolt er des ein zil hie stecken
gerihtes wochen lânc unde vil der jare!
Morholt, der risen starke, hete haz der Kriechen offenbare.
ob ich den strit nû sunder seit al der tage viere,
wie manegerleie kunder dâ was von maneger rîcheit der zimiere,
sô muost ich vil unmuoz dar an ûz borgen.
wie noch der strit ein ende genimt, daz bringet mich zegrozen sorgen!
unde swer michs noch erlieze, den wolt ich alsô mieten,
daz erz ein gabe hieze, diu von einem vürsten wer zebieten,
unde ob ich sicher were von arbeiten.
sô bin ich harter klagende, daz mich noch aventiure wil verleiten.
alsus getane maere, die gar ûz vröuden wisent,
riwe sueftebaere gebents den, die wird unde êre prisent.
wie sich von lihten sachen daz verliuset
in dirre werlde unstaete! sô wol im wart, der im daz wegste kiuset!
wie sit der strit nam ende mit klage den getouften?
der tôt unde sin gebende si mit herzenleid in jamer slouften.
des wâren solche rache si nû gebende:
solt ieman leben erkoufen mit wird, sô wern ouch si noch wol die lebende.
swaz in hie tak der erre mit tode gap der vluste,
daz wart gerochen verre darnach in vieren wol nach herzen luste.
sus wert der strit unz an den vumften morgen,
als in der ûz Vriende mit vride kund von tag zetag ie borgen.
von tag zetag ie lenger kund sich der sturm bereiten,
ie strenger unde ie strenger wart dâ nôt gefurriert mit arbeiten.
ûf manheit wurdens all dâ mit gebunden:
als man den vride ie ruofte, sô wurdens alle an prise gerne vunden.
der selbe hoch gedinge in allen kraft dô brahte.
vil swerer kumber ringe wart dâ manegem, swenn er im gedahte:
 <ich mac nû licht vol ringen an den êren .>
strenge wider strenge mohte nôt hie dirre krefte meren.
doch wer ich der begirde alhie der widerkere,
wan ich von hoher wirde die aventiur vil gar unsamft unere:
swer ein lânt mit rîcheit wol berichte
unde het ez wol erbowen, ez wer niht guot, ob erz her nach vernihte.
 <waz dann? ez muoz nû waltzen mit vröuden, dann mit truren,
den heilen, disen haltzen, nû niderbrechen, aber dar nach muren!>-
 <ich bin, der niht vröude gerne tiuret,
noch solt ich widerkeren . war zuo sol, daz niht an vröuden stiuret?
mir ist ouch mit den beiden unsanft an allen orten,
mit jemerlichen leiden unde daz dâ heizet getichte mit rîchen worten.
man pfliget in getichte borten dringen.
wer ich daz selb geleret, ich mocht ez samfter tusentvalt volbringen!
daz mich des ieman strafe, ob ich gemaches gernde
bin, sit ez von slafe tribet mich unde git mir nôt die wernde,
di herz unde lîp bekumbert mit den banden,
dâ von diu kraft versinket? zeguoter lere wil ich mirz enblânden!>-
dô hie nû tac der vumfte kom aber hoch betagende,
von der verren kumfte wart ie mê der rîter wapen tragende,
unde wart der sturm vil hert an allen siten.
dem vater unde dem kinde wart dâ volge vremd unde ouch daz biten.
der wart dâ vil gescheiden mit hurticlichem stozen.
des wart von jamers kleiden vil herze rich unde vröude gar die blozen.
Arabadillen wellent si hie sniden
Herzelouden kleider, wan daz si Herzeloude kunde riden
anz ebche mit kurzen stunden an dem vil suezen klaren,
unz ir die selde gunden, daz si mit im lieplich solde gebaren.
dô daz ergie unde er sich solde scheiden
von ir durch kintheit sine, dô muoste sich ir lîp mit tode kleiden,
wie sich Arabadille mit tode kleiden kunde.
 <ez wart doch nie mîn wille!>- < sol ich hie machen swer di ringen stunde,
vrouw Aventiur? des muoz ich iu nû volgen .>-
 <ir habt mich vor bescholten, durch daz unde anders bin ich iu erbolgen .>
der edel hoch besinnet unde doch in tumber wise,
sô daz er niht enminnet den, des prîs dâ wigt vur alle prise,
unde daz er Jupiter solch êre bieten
kunde hie mit strite unde sich durch in der minne wolte nieten,
nû vlos der ellens rîche sin zeichen klar mit tjoste.
diu selbe hurticliche ergie gen Vridebrand in rîcher koste.
mit einem tropel wurdens underdrungen,
vurbaz wart gescheiden ir beider strit . dem heiden misselungen
was mit libes vluste, unde was iedoch der lebende,
wan herze under bruste geriet nie lîp in heidenschaft al der gebende
bezzer tugende wer unde maenlich ellen.
wes lîp unde herze waere, den hort ich Secureiz mit namen zellen.
ûf aspinde dem schilte ein tjoste durch hin ruorte,
diu glaevenie bezilte den stein, daz sin dâ von der keten vuorte,
den rubin . dâ mit Secureiz ein sterben
Vridebrant hie brahte dem, der ie lobelichen kunde werben.
dâ mit wart ouch geletzet der Schotten vogt unde hêrre,
sô daz er wart gesetzet ûf daz lânt dem orse klafter verre.
doch was von im der satel ungerumet:
schurtzingel, vurbuege wart sîner grozen kraft alda gesumet.
ez muost unde muoste brechen . diu tjost wart sô gesterket,
wan bî dem ellens vrechen was beide kraft unde manheit sô beserket,
dâ vor mit einer tjoste kunde scheiden
Vridebrant der werde von satel einen, des ors ze wapencleiden
verdecket was vil rîche mit golde vur daz iser
mit kunste meisterliche von meister handen, die noch wâren wiser
danne Trebuchet von Assigarziunde:
in wandeltag des merzen er wol daz golt in towe herten kunde.
des selben towes risele sol in dem meien risen
ûf parbodibisele . daz edel krut erkennent wol die wisen.
ez sol mit balsem temperung enpfahen
vur missevar des goldes: daz kan dehein unwirde mê versmahen.
ûz Tabrunit dem lânde, ûz Kaukasas, Vriende,
ze Tribalibot erkande man di sarwat wol vur sterben wende
von manegem werden libe, dem si wande
vor schoz unde slegen sterben, iedoch mit tjoste rich man si zetrande.
geworcht dem minnen gernde daz werch was rich ûz golde.
werde wîp des wernde wâren, manic amie, diu niht wolde,
daz ir amis von strite schaden truoge.
Vridebrant der snelle daz ors gevienc . daruf sô saz der kluoge.
nôt die sturmherten was dâ nieman sparnde.
gesellen unde geverten, die wâren harte klein ein ander warnde,
âne dâ groze manheit was beslozzen
under brust in herzen, unde ouch dâ triw mit triwen was begozzen.
zebeider sit die heiden unde alle die Sarrazine
iedoch vil ungescheiden wâren ganzer triwe . si liten pine,
der vruent durch vriunt, der mac durch sine mage,
danne Secureiz aleine unde Gamuret, die riten ûf die lage.
ir herzeichens wilde si wolden beid sich nieten.
ze Plenantz ûf dem gevilde mit scharfen ecken sach man striten bieten
in maneger schar die nieman dâ bechande.
ir striten wart beweinet in beiden heren wit in manegem lânde.
Ecidemon unde anker ir hêrren warn beroubet.
iedoch vil dester kranker wâren si an hoher kraft betoubet,
wan daz si beidenthalben in dem wane
riten ritterlichen, daz si niht ir hêrren waeren âne.
des tages hie der vunfte was uberhalp di lenge.
dem abent sîner kunfte gienc diu sunne gelich . des wart nû strenge
der strit, dô ez der zît hie nahen wolde,
daz vrideliche zeichen Secureiz zehelfe bieten solde.
sie liezen arm erswingen zem slaffe mit dem vollen.
des muosten helm erklingen, biz daz sie mit der muede alsô bewollen
wurden, daz die kranken muesten sigen,
dâ bî die krefterîchen begunden an dem prise hoeher stigen.
di sich zefruo versuochten, an der kraft zu raeze,
vil starke si nû vluochten dem, der solcher zeichen ie vergaeze,
durch die man den vride solt beschrien.
vil künec des wâren gernde, dâr zuo vürsten, graven unde vrien.
wunder was si nemende alhie zebeiden siten,
durch waz in des gezemende wer, der aller unfuog widerstriten
kund: < wie hât er sîner tugend vergezzen?>
doch wart von den getouften ellenthafter slege vil gemezzen.
sie kunden sich nû rechen an disen Kriechen wilde.
alrerste nû die vrechen wunder worchten: rot wart daz gevilde.
diu nacht unde ouch di muede lert si wichen,
dô si dem vride verwarten . ein teil mit wer sach man si naher slichen.
von über last der muede si wâren niht die jagende,
unde durch vinster truebe der nacht . daz wâren die getouften klagende
unde Ackerin . der nam ir war vil guote:
mit helden ûz erwelten drizic tusent het er si in huote.
im tete sô we daz truren des ersten tages vluste.
von Rom den senaturen kom nie keiserlicher tôt zebruste
mit herzen leid sô nahen dâ verklammet.
wart heidens triwe ie grozer gen getoufter diet? des bin ich ungesammet.
die soldan jamers lere der meisterschefte jahen.
ir kunst unde vurbaz mere si beide horten schiere unde sahen.
ob si zu Paris heten drumbe gesendet,
si mohten sô niht mere an allen hohen vröuden sin gepfendet!
iedoch die Babilone vor aller tschumpfentiure
gevriet wolten schone sin, durch daz si taegelich quatschiure
ûf der vluht deheiner volge werte.
dô ez di nacht mit truebe gar understuont unde daz man ruowe gerte,
die soldan vragten maere, wie sô der vride gelenget
von Secureize were, der ie den strit sô vruo het under venget
al dâ her die tag unz an den einen:
 <wir westen alle gerne, waz der von Tasme hie mit nû welle meinen?
er hât sich lichte gesellet mit toufe zuo dem jungen,
der im sô wol gevellet, an aller werdicheit vil unbetwungen,
unde dannoch der ungetouften ettesliche,
die ir vesperie gesehen hant, sô wert unde ritterliche!>
sô was dann aber jehende genuoge, die in erkanden:
 <est lihte alsô geschehende, daz hât verjagt diu manheit den genanden
durch die suoche der herten gegenstrite,
biz er sich hât verirret dem vridelichen zeichen al zu wite!>-
 <ez hât ein irre groze>, jahen die soldane,
 <mit starkem understoze in dâ von genomen sunder wane .>
gein sîner herberge wart gesendet
werder kunige viere, daz er zehove koem vil unerwendet.
die kunige wâren varnde mit werder vürsten drizic.
di wile gar unsparnde wâren si zehof der mere vlizic,
wer unde wer der hohen was gevellet,
unde wer gen hohem prise mit ritterlicher tat sich het gesellet.
nû was dâ maneger klagende die verlust an strites herte:
 <den hoehsten schaden tragende si wir alle von der uberverte
der getouften! we geschehe dem wage,
der si her über truege!> sus jach ir vil, die klageten werde mage.
hohe kunige rîche, amasur unde emerale,
die klagten klaegeliche die soldan beide . man jach, des todes strale
hets über halp versniten unde mere,
di in zehelfe wolten gen Ackerin behalten hân die êre.
diu verlust was alle ringe, wan di, di drie dâ vrumten.
die sach man sunderlinge, daz si der sper unde schilte vil zedrumten
in sunder wapen ie des tages einen.
al ritterschaft betoubet was, wan die si in dem sturm kunden erscheinen.
ir einer vuorte gruene, daz nie kein achmardine
sô lieht wart als der kuene, der ander gar in himelvarwem schine
als der saphir mit ciclade geblewet,
der dritt in swarzer varwe . der blawe was mit berlin gar durchgrewet.
durch edel wehe wunder zelobe der hohen minne
vor allen rittern sunder het sich der edel rîter ûz mit sinne
geprueft mit der zimier sô wunder waehe,
daz heiden oder kristen sit anegeng im niht gelichen saehe.
ein ciclade geblewet was al sin dach der sarwe.
der was über al bestrewet niht wan mit berlin klar in liehter varwe.
sit daz man liset von berlin drier hande,
sô weren ditz die besten, die man in drierleie tugende erkande:
si machent menschen reine an kuesch, unde herzen kuene.
ist sin gemuete seine unde toup, daz machent si mit tugenden gruene.
durch daz hie mit der rîter wolde bedecken
sich selben, helm, ors unde schilt: daz sach man vol der wizen berlin stecken.
unde ie des tages ir einen sach man dâ besunder.
werder wibe weinen kund er dâ wol pruefen michel wunder.
oder obz nur der eine was verwandelt
tegelich mit sunder wapen, sô wart nie ritters prîs als wol gehandelt
von einem libe ûf erde, der ordenlicher erte
schildes ampt sô werde, swelches endes der muotes rîche cherte:
 <ob drizic helde kraft an im versigelt
wer, sô mocht er wichen, daz er niht in dem sturme wurd verrigelt,
als oft er sich vereinte al sîner helfe sunder.
ist ez der ûz gemeinte Gamuret? sô wer ez niht ein wunder:
der het vor Baldac ie die selben wise,
unde doch vil ritterlicher sicht man disen werben hie nach prise .>
ûf stuont ein amasuere, der was von Sabritene:
 <der manheit vil untuere sach ich her gen abent werben zwene
dort nordent gar des strites an dem ende.
ir einer oder beide, ich waene, ir strit âne sterben ieman wende.
der eine var nach snewe, der ander gelich dem viure.
got in aller wewe mache buoz unde dâr zuo sterben tiure!
zimier unde all ir decke gar verbrunnen,
dar under was ir sarwe luter golt, gelich der klaren sunnen.
iuch sol der warheit dunken, ich bin, der niht kan liegen:
ich sach die viures vunken von den ecken ûz den helmen vliegen,
vur daz si der schilt di blozen wurden,
der si ein ander machten mit slegen vri von disen sweren burden.
die wurden sô verscherbet mit swerten all zustucken,
sam windes brut gewerbet kan die hohe gen den luften vlucken
mit loube, daz der rife hât gevelwet.
dô sus verflugen die schilte, alrerste wart diu sidin wat geselwet.
mit starken viures vanken begund ez ab in smeltzen,
dem roten unde dem blânken . diu wapencleit verflugen sam die beltzen.
sunder dach diu ors dô wurden strebende
mit hurte vur unde hinder, unde wolten sich ir doch niht sin begebende.
si wurden ser gehowen mit sporn zebeiden siten.
den goten unde den vrouwen nie wart gesehen sô ritterlich kein striten.
die scharfen ecke si kunden ofte wenden,
man sach si rich presente von starken slegen dick ein ander senden.
die swert si hohe wurfen durch slege widerbringen,
als die dâ sigs bedurfen vur sterben, daz si mit dem tode iht ringen.
dem si dô beide wurben wol geliche.
striten zweier manne nie grozer wart gesehn über elliu rîche,
sô stark unde alsô staete, sô sunder vrist di lenge,
sô snel unde alsô draete, unde aller helf alein, doch mit gedrenge,
des si beid ein ander dicke twungen.
diu hurtenier mit stoze wurden hurticlich alda gedrungen.
der strit wart sere enblânden in beiden, doch mit witzen
diu swert zebeiden handen vil oft erzogen wurden sunder sitzen.
unde heten niht mit schupfe diu ors gewenket,
ez wer bî lângen ziten ir einer sigelos alda bekrenket.
daz si ze beiden siten der helf beliben eine,
daz vuegt in solchen striten . si wâren an der manheit sô gemeine,
daz si beide keiner helfe gerten.
unde swer in helfe bieten wolt, dem werten siz mit scharfen swerten.
dar zuo die unbekanden si wâren an allen siten,
unde si die helf erwanden wolten sin, dô liez ot man si striten.
ich het sis doch mit triwen gern erwendet,
biz daz ich wart bestanden: des lebnes was ich dâ vil nach gepfendet!
unde wurden si gescheiden mit tode oder lebende,
des wart mir von in beiden vurbaz der mere endhaft nieman gebende.
der ûz Persja kom dâ her gedrungen,
Gloramatis der junge, er wand, er het den sic an uns errungen,
der strit sich wider osten mit sturme kund erbieten.
wie sich di zwene losten, swer ez seit, man solt in drumbe mieten
mit gabe rîche, swiez in halt ergienge .>
ûf stuont ein esceliere: < ich seit ez wol, unde ob ez iht vervienge.
si striten, biz nû gerte urloubs der tac mit luehte,
unde in di nacht des werte unde den bluomen gap mit tow die vuehte.
dô wart der ein gevellet tôt erfunden.
gelucke muez sin walten, gesiht den andern iemer man gesunden!
ir kraft ûz beiden liben was sich der minne gebende.
ob in von werden wiben niht klegeliche pin ist iemer lebende?
di wile daz diu werlt hât gemeine
mit vröuden unde mit kumber, si hant erquicket ir klagenden ougen weine!
wer si von geburte oder von den lânden weren,
mîner vrag antwurte mich nieman kund berihten ûz den maeren.
ich beit ouch niht sô lânge, biz der tote
enstricket wurde ûz wapen: der reise von dann mich uberkraft benote:
ein rîter gar unsparnde was die reis mit gehe,
der vor den lueten varnde brahte mer . sin botenbrot wart smehe:
im wart daz houbt genomen zeiner miete
durch sagen disiu maere, daz ein strit daz leben im verschriete.
ich kund ez ie vermiden, unde wilz ouch vurbaz lazen,
daz vröude kan versniden . der maere wil ich mich vil gerne mazen,
di solche botenbrot dâ kunnen werben.
ich wil der mere gahen, di vröude gebnt unde truren tuont verderben;
ez si dann in der wise, daz warnung mohte wenden
den schaden wider ze prise . swer mînen vriunt an ichte wolde pfenden,
an lib, an guot, an vröuden oder an êren,
swer mich des warnen kunde, ich wolde mich ze dienste gen im cheren .>
die kunige mit den vürsten die selben mer hie sagten
durch rîcheit mit getursten . di soldan wâren, die alrerst nû klagten.
jamer kund in aber baz erzeigen
di kunst mit meisterschefte, des manic herz an vröuden muost verveigen.
diu rechte jamers vreise was in dann noch unkunde.
die boten der vorreise alrerst geleget heten daz volmunde.
iedoch der hoehe wol ein schaft gedriet
an Secureiz dem werden wart vröuden alle heidenschaft gefriet.
ja sach man von den vinden ( der vruende wil ich swigen;
dô sich die rechte gesinden, der wâren mere)- dô muost an vröuden sigen
maneger, dem sin herze was in wane,
daz er in gerne sterben seh, der was nû gar des willen âne.
ditz maer noch unerklenget was über al di wite.
ez wart durch daz gelenget, daz sie diu nacht begriffen het an strite.
vil gewundert wart der selben maere,
unde jahenz vur unbilde, ob ieman lebt, der an im schuldic waere.
si wurden alsô jehende zewerdicheit dem werden:
 <ez wirt alsô geschehende, daz ditz lânt sô vruhtic wirt der erden,
daz si zucker, balsem treit geboumet.
daz er hie nam den ende, dest minne unde milte an werdicheit gesoumet,
swa man sin gedenket>, sus hal der werden stimme,
 <wan all sin lânt behenket sint mit edelkeit der rîchen gimme,
dâ zuo von edeln steinen unde von golde.
tiere, vogele, wurze von sîner suez vil werdicheit hant holde.
der luft in disem lânde wirt sô von im gesuezet:
di sunde unde ouch di schande hie niemer menschen bilde mê begruezet.
sô gar sin lîp mit tugenden was durchgozzen.
swa den der luft beruorte, dâ muoz im iemer selde sin entsprozzen!
al sîner lânde wirde sol ditze rîche walten.
swer nach sîner girde im selber donert, der mac wol behalten
allen sinen bu vil unverhagelt.
swie der werde wirbet, sin prîs belibet iemer unvernagelt!>
si jahen im noch mere von werdicheit der sinen:
diu werlt het sin êre . swer sich nach solchen êren kunde pinen,
dem solde man tegelichen wunschen heiles.
lântgrave von Duringen, Herman, wart nie verteilt alsolches teiles.
di soldan huoben beide mit klag ein ubermaze.
des wart ein underscheide, durch recht ich die wol underwegen laze:
ich hân vor mir der klage don mit sange,
des manic tusent herze in jamers druch verklammet wirt mit zange.
wie sich Arabadille nach Secureiz erklagte,
der rede muoz ich stille sin, wan ez sit über lânk noch sagte
Veirefiz ir tochter Secundare,
di in in herzen trute . ûz aller diet het er erkorn die klare,
wan er ie dienen kunde mit ritterschaft nach minne
der klaren manege stunde, dô er der uberverte nach gewinne
an prîs erdahte durch den hohen werden,
der mit rîcher choste bevolhen wart vor Baldac der erden.
erbiten wart vil kume, unz daz der liehte morgen
gewan ein lutzel rume vor der nacht . mit jamer rîchen sorgen
wâren über al die wilden Kriechen.
der jamer hoher kunste lert si nû an steten vröuden siechen.
si enbuten Ackerine, daz er vrides ruochte
durch al die wirde sine, des herze als manic tugent heime suochte
unde des vride sô manegen rîter nerte.
Ackerin was jehende, daz er vil harte kleine sich des werte.
den tak al ubervriet der vride wart mit staete
zebeider sit beschriet . ich waene, swer mich solcher dinge baete,
der ich mit aller girde wer begernde,
muotwill an mir gesigete, wer ich in des niht gar mit willen wernde.
vil gerne siz alle taten, ez was in durft zenoeten.
vil manec unmuoze haten: dô wart vil sarwe gefeitiert ûz roeten,
di wunden oder sweiz het dar gestrîchen.
sô suochten dise ir mage ûf dem wal, die warn an vröud erblichen.
die soldan niht erwunden mit vil der kunige rîche.
dô si den werden vunden, dem an wirde nie man was geliche,
dô wart ein klag, di vlinse het gespalten:
vil kleider wart zezerret unde ouch mit krache hende vil gevalten.
gevraget vil von allen wart umbe die geschihte,
von wem dâ wer gevallen der werde tôt an aller wunden pflichte,
unde all die werlt an disem werden toten
mohte niht ervinden, ob sin ein siden breit icht wer verschroten.
des was in ubertragende harnasch ein daz beste,
dâ von ie man was sagende, wan ez von golde rot die virre gleste,
als ez hie vor der rîter pruefen kunde
von Baldac vor dem vogete, des er zehoeren Gamuret wol gunde.
hie laze wir sin klagende mit jamer di Kaldeien
unde sin her über sagende, wie sich gehab der von der art der veien,
ich meine Gamuret, den werden, suezen:
bî aller sîner sterke begund in über last unkrefte gruezen.
dô im daz verch erkalte unde slaf mit ruowe dolte,
dô het er ze gewalte dehein sin lit, daz er dâ rueren solde,
unde wâren im geswichen die ader sine.
nû kom der unverzagte an libes chrefte nie gen solcher pine,
dô er von Anfolisen in kleinem alter scheiden
muost, diu in wol prisen kund . daz was im dô vor allen leiden,
di kraft in kindes jugent solt begrifen.
unde von Sigunen minne muost im kraft unde varwe gar entslifen,
als ez der nahen spehende an im vil wol bekande,
dô erz im wart verjehende, ûf triwe er im die magt Sigunen nande,
wie diu was sinen sinnen an gesigende,
daz dritte, ein ubergulde, dô Gamuret vur tôt vor im was ligende.
daz vierde, dô Herzelaude vor leide sich verquelte
Kaylet unde Richaude, daz vumfte, dô ungelucke von im schelte
den bracken mit dem edeln, rîchen seile,
daz im den schaden brahte, der im ze grozem sit geviel unheile.
daz sehste was ir scheiden sin unde ouch Sigunen,
unde si begund enkleiden ir gedreten brustel blânk, niht brunen.
sin herze vröuden tal dô het besezzen:
jamer lânk, den wernden, kund ez im gen herzen nahen mezzen.
daz sibende bî Artuse, der dâ sô wart bekrenket
von Klinschor zoubers kluse, von dem er wart in riwen tal gesenket
unde im der vröuden hort nû was zenihte.
des muost Artus dô truren . des het ouch Gamuret mit im die pflichte.
daz aht Sigunen vlehen, diu im dâ minne bieten
sunder haezlich vehen kund, unde er sich des niht solde nieten.
daz niunde was urloup von ir, daz ander,
unde er si nidervallen sach: unsprechende vor im si ligende vander.
daz zehende was vil swinde in Zazamanc dem lânde
der jamer nach dem kinde Veirefize, den man sint erkande.
daz eilift was iedoch daz ungelucke
von dem salomander: nû leget ez niht gar an daz kleiner stucke.
wie wolt er nû vor leide di triwe sin versliezen?
dô er mit todes kleide sach den ûz Navarre unde ouch Hardiezen,
daz kund vil hohe vröude von im swenden
unde starke jamers stunge wider zuo dem herzen nahen senden.
noch mer wer sîner swere, ob ez umb in sô lege,
daz der vil lobebere gen starken striten wer mit sorgen traege,
sô mocht ez kumber unde nôt wol heizen
dô er Teanglisen bestuont, der vor im muost zer erde erbeizen,
unde er gen tjosten herte ir vierzic muost gesitzen,
unde sich sit maneges werte in dem turnei, der mit manlichen witzen
sîner êren unde sines libes varte,
unde er in aventiure mit heldes hant sô manlich gebarte,
sô daz er zweinzik vürsten mit strite muost ertwingen,
die wol mit getursten nach ritterlichen êren kunden ringen,
di nû dâ bî im wâren ûf der verte,
unde ouch der manegel groze, den im daz weter ûf dem wag bescherte,
unde sich mit all den sinen in starkem strite wagte,
unde in der scharfen pinen gen den Gaylotten niht betragte.
sô maneger nôt unde swaz im hie zeliden
geschach durch Sigunen minne, daz wolt er im zu keinen noeten riden.
sint er niht anders gerte, sô was sin wille ergangen.
mit sper unde ouch mit swerte het im Secureiz nû den gelângen
gebuezet mit dem strite baz aleine
dann die Gaylotten unde ander wâren gar dâ wider kleine.
wider al den noeten was ditz ein vundaminte.
unde wolt in sunder toeten, daz er sîner kraft als klein enpfinte.
doch was er sunder nôt hie von gewundert:
ein anboz in der smitten gestucket von den slegen wer in hundert,
die er dâ het enpfangen von dem ûz erkorne.
ez mocht ouch sin zergangen ein lîp, der wol mit iser unde mit horne
gepigelt wer alsam daz sper Durantze!
wie mocht er hân erziuget sô manegen slac, alsô der lide gantze?
doch gar der unbewiste was er dirre maere.
sine jugent ez griste, daz er sin niht erkand . unvreudenbaere
wart er nû vur allez leit der klagende,
iemer unergetzet, dô man die warheit was dem jungen sagende.
nû tete der wol versunnen vil kleine dem geliche,
daz im diu kraft erbunnen kund ir helf als ungenedicliche.
daz truoc er sô, daz in die Kriechen wilde
sunder wer icht sluegen, er vreute sich des vrides zweier bilde:
daz ein durch krefte sunder, daz ander durch entschulden.
sin herz was ob unde under beladen sô, daz'z' ieman lutzel dulden
mocht, dann ein herz mit kraft der ubergrozen,
unde dâr zuo ellens rîche, mit menlicher manheit gar vol stozen.
als manz von worte zeworte den Kaldeien sagete
von erst unz an daz orte ir zweier strit, vor Ackerin verdagete
man des kein wort . di ez kuntlichen sahen,
di rieten ûf den rechten . unde mocht doch niht gesin, ir vil des jahen
sit nieman sô bescheiden lebet sam sie beide.
wie mocht ez dann in beiden geschehen an ir triwen kraft zu leide?
dô Gamuret al dirre mer bekorte,
dô sprach er: < unser triwe gevelschen nieman kan gen einem orte .>
unde seit, wie si ein ander zeichen gaben helnde.
diu wort von leide vander mit noeten gar, sus was di kraft im stelnde
daz klagende leit, noch mer umbe den gehueren
dann umbe Gamureten unde swas im ie geschach in aventiuren.
al sîner gelide muede was im die kraft sô nemende
niht gen einer bluede, dâ wider als in der klage was gezemende.
er sprach: < owe, Secureiz der werde,
sunder touf aleine, sô was ot niht, des dir gebrast ûf erde!
mich solde niht berueren der luft noch diu sunne,
sit daz ich sus enpfueren kund an dir der werld al solche wunne,
diu mit dir gezieret was sô rîche:
diu ist der hohen wirde versumet lânge noch, di dir geliche!
ein tor gen valscher wise, gen zagheit der verzagende,
kuene gen hohem prise, ûf solcher ruore wer du ie der jagende.
der êren uzgesinde was gehazzet
von dir . gen allen tugenden wer du an aller lazheit der verlazzet!>
er wart von Ackerine der klag ein teil gestillet.
er sprach: < nein, vriunt der mine, ich wand, daz all mîn er dir wer gewillet.
mîn herze truok vil tougenlich verborgen
mer ûf sin eines ellen dann ûf ander tusent vorht unde sorgen.
dîn triwe ist ungebrochen, sit nieman dich bekande.
des wirstu gar versprochen von geziugen wert ûz manegem lânde.
die dar über dîn gericht verswachen,
ûf die sul wirz mit strite beherten sô, daz sper dâ muezen chrachen!
ez hant die got gefueget zegrozen selden mînen,
der mich von in genueget, ob ich in iemer mê zedienste pinen
mich sold unde dâ zuo opfer bringen groze.
doch wolt ich, daz er lebete unde ich an sigenunft des schaden bloze.
unde wolt halt schaden habende sin in solcher maze-.
wer ist den eit mir stabende? nein, est bezzer vil, daz ich ez laze
ich bin der verlust ot iemer unergetzet,
als mich der ûz Vriende an werder diet mit tode hât geletzet.
ich vorchte mîner kinde unde kindes kint vil sere
von sîner hurte swinde, die zu beiden siten gap die rere
von den orsen ritterschaft der werden.
alle sin hohen sinne niht wan der wib unde gote dienstes gerden .>
die dâ krone tragende wâren ze babilone,
den beiden was man sagende, Gamuret wer lougens keiner schone,
wan ez sîner wizzen vri geschehe.
daz wart dô widerworfen unde jahen, er solt von werder diet der smehe
sin zebeiden siten, Jesu, dâr zuo den wiben
unde niemer mê gestriten ritterlich, noch niender dâ beliben,
swa die werden sint: < von der gemeine
ist er nû gar gesundert alsô der triwe nie gewan deheine!>
geboten Ackerine wart dô von in beiden
bî aller wirde sine, daz er Gamuret von im gescheiden
solt, verjagen sam die rehtelosen,
ob er kuniges wirde unde maenlich êre an im niht wold verbosen.
in wart gar underscheiden ir beider gir nach prise
unde ir vremdez kleiden, unde von ir beider zeichen al di wise,
unde wie der strit die zeichen kund verliesen:
 <wil ieman sin gerichte, daz let er wol, swie man geruochet, kiesen!>
di soldan aber jahen in hochfart ubermuete:
 <uns sol gar versmahen sin geriht . wir haben hers die vluete.
dâ mit welle wir nû selbe richten:
durch reht die rehtelosen welle wir mit rechtikeit vernihten!>
Gamuretes gemuete wart aber mê besweret.
er pflac al solcher guete, unde was sin triwe in luterkeit beweret
alsam ein golt mit garat vumf gefunfet.
diu manheit bî der kuesche het in aller zunfte gar gezunfet.
ein herze wol gereinet vor aller missewende
wirt niemer des vereinet, im si diu scham ze vogt unz an sin ende
bî, unde ander tugende sunder wenken.
Gamuret den jungen kund diu scham an disen maeren krenken,
unde wurd im noch vor sorgen sin jungez leben geringet,
sô wolt ich gerne borgen vil maneger klage, die sus zeliehte bringet
diu aventiur durch wunderbere wunder,
daz alsô kuescher jugende wachsen kund sô maneger noete kunder
vom vürsten de Lalânder durch Galoes, den klaren.
unrecht zehazzen bander, daz Gamuret in sinen jungen jaren
vil riwe gap . diu kund in zuo den alten
hie vor den ziten kleiden: sus muost der talfin maneger sorgen walten.
unverdient von kinde was sich nôt an im hebende,
herte unde niender linde, unde swaz diu sueze minne im was gebende.
des wolt sin menlich herze nie verdriezen.
durch rache sîner mage begund sich haz dâ zuo der minne sliezen.
 <dazs mîn gerichte nemen, daz wolt ich gerne bieten,
daz ich bî den gezemen belib, die sich dâ wirde kunnen nieten.
daz wolt ich umb die soldan gerne zechen:
swer mich durch hazzen velschet unverdient der solt sich anders rechen!>
Vridebrant was jehende, ein künec aller Schotten:
 <offenlich man sehende was die zeichen under manegen rotten,
die von in beiden groze verlust enpfiengen,
die, den rubine luter vor der brust an guldin keten hiengen.
ein rîter lieht von roete der selben einz dâ vuorte,
von dem ich kom ze noete . mîn tjost im schilt unde ouch daz golt sô ruorte,
dâ mit der stein unde ich dô chom zer erden.
ich zuckten durch sin edele, verboeset liez ich in unsanfte werden .>
der kunde was er âne, wie Gamuret daz sine
verlos, der sunder wane darumbe dolte vil der klagenden pine,
daz alsô krankez zeichen werdem libe
zefluste solde gevallen unde wart ûz manegem lând ein vröuden tribe.
ez was ie doch ergangen, ob er nû iemer klagete.
nie niht als unvergangen wart sam werltlich êre, als man ie sagete.
sam der sin ouge let mit gahem blicke
in eine krame rîche, unde im der volget niht umb eine wicke.
vor allen dingen here, des wunsches ubergulde,
daz ist werltlich êre, swa si treit die pflicht mit gotes hulde.
wirt aber si gesundert von ir pflichte,
sô warne sich geleites, daz si icht gar verliese vor gerichte.
swer sich werltlicher êren wider got gesamnet,
unde wil des niht bekeren, der wirt an allen selden gar verdamnet.
durch daz sol manz niht lân . man werb umb êre:
der êren sunder ieman kan gotes huld gewinnen niemer mere.
swaz gotes huld erwirbet, dazt allez wol mit êren.
mîn kunst des niht verdirbet, wan gotes huld kan elliu dink beheren.
doch manege dink an gotes hulde rîchent
an êren unde an guote, die sol man vlien, die gotes huld niht glichent.
swer êren si begernde unde si mit vlize minnet,
der minne die lânge wernde, der an ende niemer mer zerinnet.
swer umb ein ei git tusent mark von golde,
ob er bî witzen were, den selben kouf er selten prisen solde!
ez nahet nû den ziten der urteilichen stunde,
daz sich von erst ein striten hebet, daz bizen kan alhin zegrunde.
unde muezen mit den ecken daz erringen,
mit bogen, hatschen, lânzen, swer ûz noeten sigenunft wil bringen.
man sol nû sunder kiesen die starken unde die vrechen,
die vruende kunden vliesen . daz muosten si mit heldes handen rechen:
zebeider sit wart lutzel des entwellet,
sô daz ir keiner lebte, im were mac, man oder hêrre gevellet.
daz lerte herzen krachen gar âne willen sueze
unde gen der manheit wachen . ich wene ie doch, daz ein geschehen mueze:
die veigen sullen werden dâ geveiget,
den der boese tiuvel gen der helle zen herbergen zeiget.
Gamurets des jungen stimme was sô jehende:
ez wurde von im errungen niemer mer kein prîs alsô geschehende
beider wapen, ankers unde der krone.
gewinnen oder vliesen muest im dar undervallen ie ze lone.
die schar in heren beiden wâren gar zefueret,
mit tode sus gescheiden . der het si uberhalp alsus gerueret,
daz si durch iser heten tiefe wunden.
des wart ûf der plânie des strites an dem sehsten tag enpfunden.
dô lac sô vil der toten, den raben zeiner spise
ertretet unde verschroten, daz si jahen, ez mohte deheine wise
ein ors dâ nieman schaftes lânc ersprengen:
er mueste sich mit valle zuo den selben toten allen mengen.
sô gein meridiane ein velt wol siben raste,
daz lac der toten âne, unde mocht der buhurt sich wol drucken vaste
gerum alumbe lânk wol zwo tagreise.
ob sich die kunige schieden, dâ wer iedoch ergangen michel vreise.
der plân hiez Vloristelle . aldar si nû hin gahten.
secht, wie die sturm welle sich mit den unden tobelich ie vlahten.
alsus gevlohten wurdens alle varende,
wol tage dri al zogende, di wile was man aber strit nû sparende.
an tage nû dem vierden was ir gebit niht lenger.
wie sich die nû rottierden, sô wurdens an der irre wit gevenger.
ez muoz nû sin, gewinnen oder vliesen:
der hoehste sol der walten, die daz krueze mit dem segen kiesen!
sô pfleg der Babilone der, den si helfe baten.
mit ungelichem lone werdent si von recht alhie beraten,
wan ez wart nie sô groz kein underscheiden
dann lon der rehten christen unde der dâ kunftic ist den argen heiden.
die soldan uberflozzen der hohfart alsô wâren,
daz si vil unverdrozzen der ungefuegen rache wolden varen,
besunder der getouften gar unschone.
dar an muez in gelingen als Madeon gelânc gen Gedeone!
der von Mesepore, Ypomidon der elter,
den künec Vrabellitore von Ackraton zehoubetman erwelter
mit kunigen sehsen von sin selbes ringe,
die er im het bevolhen mit huote sîner manheit sunderlinge.
er solde hoher êren groz wunder dâ von erben,
durch daz er solde meren vinde verlust unde der getouften sterben:
 <gen dem anker wiz in grase gruene
sol des tracken roete streben, des pflac Daries, der kuene.
vil werdiclichen swebende ob zehen kunigen edele,
unde swaz der noch si lebende, der soltu pflegen in dem selben wedele.
du darft in keiner manheit reizel setzen:
si sint die vluste rîchen, des kunnens sich mit rache wol ergetzen.
wis ez dafur niht habende durch pfleg des tracken rote,
daz ich dîn wapen schabende si von dir, daz manegen bringet zu note.
wan niht sô zornic lebt sam kokodrille:
tusent spang von isen sint im recht alsam ein eyerville.
die kiele kan ez spalten, mit isen stark gebunden.
ich wil sin selbe walten, sô daz die getouften werden vunden
von sînem grat durch iser gar verschroten.
von dem kokodrillen sol mîn schar noch hiute vellen toten.
der Gamuretes anker sich dunket nie sô staete,
er wirt noch hiute kranker . der kokodrille hât sô scharfe graete,
daz er ir zwelf in einem kiel verderbet.
ich dank ez sînem prise, wirt der mit dem anker hiut ersterbet,
unde die drunder ritent . daz ist mir al zekleine,
swie vil si wird erstritent gen der, die Secureiz dâ het aleine.
die sinen laz ich hiute gerne schowen,
het ich tusent herzen, daz mir die hât sin tôt mit leid verhowen!-
Pompeirus, werder bruoder, strit huete vur uns beide!
wir suln zevalken luoder Secureizen vuern durch herzenleide
ob dem kokodrillen tôt gevellet,
als mir die Baldakone Gamuret vur ougen hant gestellet.
Daries, Rimalen, unde dâ zuo Killicraten,
mocht ich ir todes twalen erkoufen, ich wolt hundert krone geraten,
unde ist mir doch ein niht gen Secureize:
enmitten in dem herzen lit mir sin tôt, niht uzen an dem kreize.
unser schar die grozen, Pompeirus, soltu leiten.
durch den schanden blozen ûz Vriende wil ich mich arbeiten
an sîner stat hiut sîner schar der pflegende,
biz ich al die getouften unde Gamuret bin vur si niderlegende.
mir kom ein bot geslichen, der gerne miete habete.
im wer sin kraft entwichen, alsô daz man in ligende kume labete.
 «swer gen im ê vorchte was der tragende,
der strit nû sunder sorge . ich bin iu allen vride vor im sagende! »
als wir nû Ackerinen mit sige al uberwinden,
sô laz ich al di sinen an Gamureten selbe rache vinden.
Ecidemones sueze sul wir miden,
nach dem kokodrillen kan ich die schar menlich in sturme riden.
vil diet der sinne wilde hân ich ûz manegen lânden.
durch die des tracken bilde ich niht verwandel noch die helfanden,
daz si der wapen werden icht verirret.
der more mit der swerze ûz dem gelwen samit witen virret.
Kartis von Kartigale, des moren dich gesine!
baz vil dann Rimale sol dir gelingen . al die gote mine
habent gar ir zurnen gen mir lazen:
mînen prîs zewerben, wellen si mir helfe gar besazen.
haz gein den getouften wellens iemer richten.
an êren die bestrouften suln si huete zetodes valle pflichten.
swem an in der sic dâ wirt behalten,
der hât der gote hulde unde muoz dâr zuo ouch grozer rîcheit walten .>
mit disem vederzucken want ir schar diu zehende,
si sanfter wol verdrucken . achtzehn kunige was er über sehende.
von sîner schar wolt er die nû ersetzen,
beide durch houbtwisel unde ouch durch ander manege verlust ergetzen.
 <von Sigdebunt Eroze, du solt unde al die dine
mit getoufter bluotes vloze begiezen vil der erd . ir starke pine
sol dir der gote unde wibe hulde bringen.
du wirst an in gesigende, des hân ich sunder zwifel groz gedingen,
mit kunigen selbe sehste, mit den du mîn dâ soldest
warten aller zehste . ob du hoher selden wunschen woldest,
sô mohtestu dich hoher niht geprisen
dann mit schar Killicraten, daz du die hie nû solt in sturme wisen.
die andern riten alle, als ichs von erst was scharende.
swie daz spil gevalle, sô sit ot alle ûf die getouften varende,
daz die von erste sin die gar verdrukten,
dazs in der vesperie ie sô vil der sper gen uns zerbrukten.
darnach gen Ackerine wir sullen niht besunder.
zehen schar die mine muezen ob geligen unde niht under.
waz mac in vor gesin? war sich die neigent,
dâ wirt niht vor gabe . si sint, ûf die dâ vogel vinger zeigent.
si werdent wol gespiset mit in! nû heizet bringen
harnasch, der wir gepriset sin, sô wir gen wibe lone ringen!>
wer die sin, die sich des wolden nieten,
daz si den Babilonen beiden sunder harnasch solden bieten,
die sint hie unbenennet unde al ir bieten sunder,
daz manz zehove erkennet . si wurden wol verwapent ob unde under.
beidenthalp geleget wart ir zeichen,
in welcher zît si solden schar gen schar mit gegenhurte reichen.
von Mecka des gesindes sô was ein rîter varnde.
durch êren underwindes wart er ie vil selten manheit sparnde.
er hete sich der êren underwunden,
der wirde volle koste wart vil ofte bî dem werden vunden.
er wart des nie gesumet, swenn er lac ze velde.
ez wurde von im gerumet vil vruo diu herberge durch die melde,
diu wartmannes prîs kan undersetzen.
des wart er oft geletzet in aventiur . er kund ouch manegen letzen.
nach sîner manheit lere was er ûf warte habende.
eins Babilones kere was gegen im durch hohen muot hie drabende,
biz daz in beiden tjoste wart gemaeze.
hurticlich ersprengen, ich wene, des ir deweder dâ vergeze.
des willen ungescheiden was ir beider kriegen.
ir tjost begunde kleiden den luft vil hohe sunder veder vliegen.
ietweder dô sin sper zebrechen lerte,
daz ez in sprizen kleine von der hoehe sam di snie rerte.
hie mit was ouch ligende der Babilon vil werde,
der bluomen unverzigende, dâ mit vil rich bedecket was diu erde.
die wâren ungetretet noch von strite.
von Mecka der gefuege muost ouch hie vergezzen ûf der wite
des schildes zweier stucke, des habens ûf gesnueret.
ûf dem satelrucke vil kum er sich enthabt, im wart gefueret
des velles vil zebrochen dem antlutze.
den schaden klage ich mazen, durch daz er sit an rîcheit wart vil nutze.
nû wolt er niht erlazen den ligenden solcher vrage,
wie sich gen strite mazen wolten di Kaldeien mit der lage.
der ligende jach: < sô wil ich ê verderben,
dann daz ich ûf der verte solt an ritters prise schande erwerben!
ez stet uns gar zen eiden, den sol ich minhalp staeten
mit triwen ungescheiden!> hie mit verstuont sich dirre, daz mit graeten
wart ein ungetriwer liste erfunden
als vor ûf Gamureten, dâ mit er wart vor Baldac uberwunden.
des wegsten er gedahte, wie ers ein ende erfuere.
vil klein im daz versmahte, er entstrickte dem Babilon die snuere,
dâ zu kursit, wapenrock, die beide.
von Baldac sine wapen kund er bedecken wol mit disem kleide.
des ors von Babilone muost alsô hie biten.
der satel was vil schone dem ors geswenket underd vuez von siten
unde hienc im an dem vurbueg aleine:
sin snellecheit, diu vreche, mit der verte was von dannen kleine.
sin witze kund in leren, daz ors mit satel decken.
daz sine von im keren sach man, gen dem baren wider trecken.
dô wart ein michel klage von der kunde,
unde jahen alle geliche, daz sin genoz an manheit nieman vunde.
Essemurel wart sagende, sun Ackerines bruoder:
 <ich muoz der iemer klagende sin, daz mir al mîner selden ruoder
gebrochen ist, daz mich an wirde pfendet .>
er wold unfuog sin klagende den vürsten wert, des wart er kum erwendet.
Akuleis von Ache wart inz her vil schiere
geklait mit ungemache unde jamers mer dann etslich kunige viere.
doch über lânc dâ kom er schone varende
her wider zuo dem wunden, den was er vor dem tode sus bewarnde
durch die triwe sine, bloz von schanden waete:
 <als stoup in sunnen schine vil manic tusent ors dich hie zetrete!>
von zeder was daz velt alda geboumet,
dâ vuort er hin den wunden . der ertzenie was mit im gesoumet.
wie reise nû die sine dem tusent rich geriete?
 <vur sich gen Ackerine rit ein Babilon>, jach elliu diete.
si begunden vil den werden hie nû schowen,
daz ors zu beiden siten het er mit den sporn sere verhowen.
sin houbet wart enbunden, ê denn er wurd enpfangen.
man wand, er hete wunden dô was sin luter vel, nas unde wangen
mit dem helmschirben sô begruezet:
von vröuden suezem kusse wer im von reht diu selbe nôt gebuezet!
er sprach ein teil vil helle, der stimme in guoter wise:
 <mit aller macht sô snelle tribent uns die Babilon von prise.
all ir zehen schar sint schone varnde,
darumbe daz si vinden uns an den herbergen ungewarnde.
von Ormalarieze Bordin, sô lut erklenge
durch sîner kron genieze daz horne groz, unde nieman daz dô lenge,
die den harnasch habent iu zebieten,
die sich vil rîcher krone darumbe habent kunichlich ze nieten!>
vil boten wart gesendet mit ruofe sô mit horne:
 <swer sich niht gahens wendet zerosse wol bereit, derst der verlorne!>
daz vuor von man zeman, von munt zemunde.
den wartman von Ache der baruc vil der maere vragen kunde,
wer in sô minnecliche begruezt het ûf der warte.
dô jach der ellens rîche: < hêrre, ez kumt uns allen ûz dem zarte!
ich hân nie gesehn, daz ist unlougen,
sô vil der jamers guzze, die mannes herze vellent durch di ougen .>
niht gar ein teil er jehende was Ackerin der maere,
daz er an ende sehende wart, daz si vor tagen drin der vaere
gebuten al den hoehsten tougenlichen:
al meist durch die getouften solt mans an der herberg erslichen,
unde wies Ypomidone kund ûf die christen reizen,
unde wie vil lânde krone er ûf ir schaden het alda geheizen,
unde wie die brueder leiten schar besunder,
unde von dem kokodrillen . alrerst wart Ackerin der manheit munder
durch der getouften sorge . mit rede wart vil drate
deheiner unmuoze borge het er dô mit worten noch mit rate,
wie Gamuretes unkraft vernomen waere,
die er truege tougen, wan er vernam nie mê sô leide maere.
ein ander tschahteluere ez allez disem sagete.
wan er vil aventiure disem jach, daz jenem wol behagete,
durch daz er het in zeinem husgenozen
ze babilon, dem stuole . den selben het ein tjost al uberstozen.
den baruc vröut gedinge, daz ers was vor ûz scharnde,
dazs all an einem ringe dâ lagen, samt die ouch wol wâren varende
zeiner schar, die sich nû snell enborten
über al zemale, swenn si di warezeichen ueben horten.
dô was der ellens rîche gewapent albegarwe.
dô hiez er kosteliche Grozzibularz verdecken liehter varwe,
von iser klar, dar ûf ein pfelle tiure:
wer koufen solt ein rîchez lânt, ez geb im halben teil zu stiure.
er gienc zu Gamurete unde sait im ûf ein ende,
als im gesaget hete der tschahteluer, den er dâ sagt ellende
vor armuot unde vor werder wib ungruoze.
 <wir sin dar an gesigende!> daz erteilt im Gamuret zu buoze.
er was der vrag niht traege, wiez im an kreften stuende.
der sprach: < ob ez sô lege, daz ich den gral unde al die werden pfruende
zehenvaltic solt dâ mit sin arnde,
daz were mir vil smehe, solt ich mich huet an strite sin der sparnde!>
hie mit wart Ackerine herz unde muot enzundet.
 <der soldan unde die sine koment!> über al sus wart gekundet.
Gamuret was vor gewapent lânge,
er unde al die sine . ûf sazen dô die zwene mit gedrange.
die werden, niht die swachen er hiez von rotubumbes
vil groz gedoene machen . sô wart von doz vernomen nie sô krumbes:
messinc gelutert ist in vel mit zargen.
diez ie von erst erfunden die wâren maenlich unde in sturm di kargen.
ein tambur oder ein pueden, etwa heizet manz ein sumber.
durch guften unde durch gueden ez im gelicht, wan daz vil grozer kumber
dar ufe lit, von rîcheit hoch gezieret:
guldine zungel seiten, dâ von der doz sich rîche discantieret.
daz machet herze muotic den orsen unde den lueten
unde kuene gein sturme vruotic . von Ammiravel dem kunige dueten
hiez Ackerin, er solt ir tusent vueren
mit reisenot vil sueze, die si mit slag zewurfe kunden rueren,
ob er kuniges krone darumb niht wold verliesen.
eim andern kunige schone gebot er ouch, die selben wal zekiesen.
ob er niht blasen hieze vil busine,
zeminnesten zwir vier hundert . daz wart geseit von Tusie Locrine.
die selben noch die ander sich heten niht versumet.
rîcher panier glânder sach man dâ vliegen . die herberg gerumet
wurden über al der muotes rîchen.
gen Vrabellitore sach man den ûz Persia hie strîchen.
si wâren alle geheilet . mit dem unde si hie sprancten,
vil maneger wart gemeilet, dem werdiu wîp her nach mit klage dankten.
die alsô werdiclichen ende namen,
daz man ir noch gedenket, die kouften sus den tôt in êren kramen.
die ûz Leunsingrunse, durch ir werden hêrren
ir tyoste bluotes runse vil dâ gap . ir manheit sich niht verren
kunde von dem herzen durch die rache:
mit spern hurticlichen bedechet wart heid, anger, wis unde brache,
die sich in stucke drumten unde ouch in sprizen kleine.
mit swerten darnach vrumten si wunden vil zeverhe unde ouch zebeine,
dâr zuo von bogen, hatschen unde kuelen
viel dâ manic hundert âne di wunden vuorten unde buelen.
Primas von Kordubine, ob dâ icht rache vergaezen
alle die vürsten sine? unde ob si vielen oder obs gesezen?
ja, si gesazen! ir muost ouch maneger vallen:
di hêrren mage rechen hie wolden oder liden toetlich gallen.
von Alimek Politze in schar Gloramatisen,
vil manic ritters witze in rach alsô, daz man si noch zeprisen
hât darumb, swer ez von in erkennet.
der zehen kunige drie hie vor gelagen, di sint nû hie benennet,
die der von Acratone in sîner schar dô leite,
vürsten zehen krone, die heten ouch von klage vil arbeite.
der hêrren wâren über halp ersterbet;
ob ich die aber nande, waz hulfe daz? ir wart noch mer verderbet.
ir habt hie vor wol kunde, waz si die soldan hiezen.
si gaben inz vur sunde, daz si der vinde keinen leben liezen.
dô wolten ouch die Marrocheise buezen
ir sunden last, den grozen . des kund ir don sich beidenthalp unsuezen.
ûz Orlendun die vürsten ( was ir noch iht lebende?),
die wâren mit getursten umb Daries ir hêrren rache gebende.
noch vumf in sîner schar was der gevalten,
unde wirt ir noch vil mere . di belibent ouch mit namen die ungezalten.
ez sin ot dann die hoesten von Babilon der diete.
swaz ir der unerloesten mit tode wart, ich neme niht rîche miete
von horde groz, daz ichs besunder nande.
ich nem ein harte kleine, unde nant iu, die dâ komen heim zelânde.
die Ackerin dâ vliesen kunde hoch der werden,
die zekunigen kiesen muosten, die gerichtes von in gerden,
di wil uns hie die aventiure kunden:
der was in solcher maze, daz ir diu zal ein ende mac ergrunden.
man liez si helfe sunder zebeider sit niht lânge.
zimierde rîcheit wunder vil verdecket het der helme spange,
dâ mit si ir amien ûz vlorierten.
ir sprache ist mir unkunde, waz si mit ruofe sunder dâ kroierten.
si komen ot zemale, di schar dâ nach ein ander:
Kartis von Kartigale, gen dem sô kom von Assim Alexander.
der selbe unde al die sine wolten rechen
Alogriez von Tangulor . von des tode mocht man klage sprechen,
unde von Arabastine ûz Valturnie, dem rîchen.
den rach ûz Grassudine Jessurel, sin bruoder, ritterlichen.
die wurden dâ vor nie mer underdrungen:
ir manheit was zu drete gen Secureiz, des vluren si den jungen.
man seit von Jessurelle, daz er dem ûz Vriende
mit slegen gap sô snelle umb den bruoder rache, daz'z' von hende
nie wart gesehn mit hamer ûf anboze.
Secureiz in miden wolt, wan sluege er in, daz duht in schande groze
der wibe lon zehulden unde ouch den goten sinen,
daz er vil gerne dulden wolt zemale von zwelfen solchez pinen
mit slegen gar gelich dem tangelisen.
nieman sach dem werden ûz Vriende kraft noch sarwe risen,
untz ot an den einen, der im gap den ende.
er vrumte michel weinen, ouch wart sin tôt vil herzen vröuden pfende.
swenn in zemal mit hazze drizic ruorten,
daz half si harte kleine, wan daz si meistik schaden von im vuorten.
er vuor ot mit getursten unde meit si alle schone,
wan die dâ hiezen vürsten oder kunige, die dâ truogen krone,
die kund er an der zierde wol erkennen.
an siten Jessurelles sach man in helm unde schilde vil zetrennen,
den künec ûz Valpinose, Teoral, den kuenen.
Cirkulânt, der gar unlose, den valt er ouch dô nider ûf di gruenen,
der dâ wapen tunkel kunde vueren,
unde den bruoder sinen: die bekander bî der swerte rueren,
wanz wâren degen ziere, in scharfen noeten herte.
ander zwier viere ahten si vil klein ûf ir geverte.
alsus het Alexander vil zerechen:
dise kunige drie unde einen vor . er sol nû rache zechen!
dannoch michels mere heten dise in striten
zerechen kunige here, si vuorten ie daz groeste an allen siten
an der vluste kunige unde der hoesten,
unde muosten doch beliben mit in an rache gar die ungetroesten.
si wâren alle warnde durch heiz Ypomidones,
wa die getouften varnde weren, daz in wurde vil des lones,
des er in ubermaze het enpoeret
von der gote hulden unde ander . sô wart solchez nie gehoeret.
ir schar geniwet wâren mit kunigen muede sunder.
wie sullen dann gebaren die von Baldac, wan si ob unde under
heten verlust der mac unde vil der wunden?
des was nû gar unnoete, unde wurden si mit niwer vluste vunden.
si wâren doch die habende an der manheit quecke.
mit schupfe, lutzel drabende, kom gevaren Eroze dâ, ein recke
von Sigdebunt, wan er vil oft gesigete
in manegen sturmen herte, swa sich der ellens rîche des bewigete.
sin buhurt kunde bringen iteniwen kumber.
rotubumbes klingen horte man dô . vor im der liehte sumber
gewan sô manege varwe nie zu kleide,
dann er unde al di sine von zimierde luhten ab der heide.
ez was ouch vil der mueden in sîner schar dâ varnde,
die sich des meyen blueden gelichten, wan dazs vröude wâren sparnde
umb ir lieben hêrren Killikraten.
dâ zuo der kronebaeren viere wâren lebens misseraten.
des was der vurt niht sihte, den si ûf rache riten.
ez kunden all getihte erlângen niht, der maere muoz ich biten.
ez hoeret noch der jung unde ouch di alten
an den unverzagten, ob si vliesen oder prîs behalten.
nû hoert, wer in begegente mit ritterlicher verte
 (gelich er im niht megente an der zal, des muots wol ebenherte
mocht er im an ritterschaft gelichen.
man was in beiden jehende, si wurden nie gesehen vluhticlichen):
ez was der von Kolone, Arbessulet, der junge.
eigenlicher krone het er niun, des im vil manic zunge
jehende was unde im die herschaft gebende
ze dienste lobelichen: er was vil maneger hohen wirde lebende.
von Arobeis Parkisen, den wil der werde rechen.
dem klaren, jungen, wisen kunde noch diu verlust sin herze brechen,
daz er sîner werden kunige drie
verlorn het in strite . unde spart er vinde? ich wen, des nû niht sie.
Salatin von Setzileise unde Podiusar von Palerne,
di klaget er mit vreise . des hulfen im die triwe rîchen gerne,
die noch dâ lebten, umb ir husgenozen.
die warn si sere klagende, doch bî der klage manheit vol gestozen.
dô jamer bî dem ellen di herzen hât besezzen,
weder mage noch gesellen noch hêrren wirt vil lutzel dâ vergezzen
mit rache, diu die schuldehaften vellet:
sus wart zebeiden siten vreise wider vreise dâ gestellet.
Archeis von Remichare, dem het Ypomidone
di vumften schar vurware enpfolhen vor, nû sol ers leiten schone,
wan der was dô menlich gar erstorben,
Lisias von Damascone: durch in nû rache wirt alhie geworben.
er het verdienet harte di hohen krone beide,
mit der widerparte, daz er Gamuret icht tete zu leide
unde Pariculeis von Tervilântze
im sluogen rîter zwene . dô zeigt er in mit rache triwe gantze.
diu selbe sprach noch mere an kunigen het der vluste
zeclagene herzen sere . des wâren si niht âne under bruste,
sô daz si doch maenlichen wâren tragende
zer tjost unde mit den ecken, biz daz si jamers wâren die gedagende.
ob daz gelucke brehte, oder was ez ungelucke?
ich weiz noch vil der ehte, ich trueg si lichter dann alsolche stucke,
di in geluckes rat dô kunde waltzen.
man jach den Baldakonen, ir ecken sniten über alle valtzen.
des wâren si sich wernde mit hazlichem grimme.
vil hurticlichen zernde wâren si daz iser unde die stimme
unde mit dem ruofe der busine krachen,
als ob von donres duzzen brech ein michel walt von durren spachen.
ûf wem nû ditz gestoeze sô hurticlich ergienge?
ob ir deheiner groeze von der minne werdicheit enpfienge?
des truoc er sund unde dâ zuo groz unere,
ob er daz wolde miden, daz dâ heizet menlich prîs gemere.
nein, er kunde minnen unde wart ouch ho geminnet
unde pflac nach ritters sinnen . allez, des sich werdicheit versinnet,
des wart an sîner wer nû niht vergezzen:
mit sper ûz herten roren wart manege starke tjost von im gemezzen.
ich wen, sin recht, daz were von der art sins lândes.
ez ist unsagebaere, unde stuende niht mîn triwe eins andern pfandes,
wer si mir dort . nû lost, ich wolt ir lihen
hie zu disem mere, daz man der warheit mir niht kund verzihen!
Vossaborat, der starke von Orastegentesine
 (si bedorften, daz ir sarke weren breit), gen dem si karten pine,
er unde al di sin mit tjoste bieten.
als in die glaeven brasten, man muost sich von ir druntzen schaden nieten.
die kunden niht vermiden deheiner stahel herte.
man sach si helme sniden, weder schilt noch brunje sichs erwerte.
sus wert er sich vor laster unde vor sunden
mit ritterlicher tete: di hort man hie loblichen von im kunden.
im was ser enblânden klegelicher kole
umb den künec Jeranden, der die krone truoc in Arsidole,
den di minne twank vil rîcher koste.
des nam der minne gernde von Secureiz den ende mit einer tjoste.
der künec ûz Vebulare, der wold in hân gerochen.
manlichen offenbare wart ein sper ûf Secureiz zerbrochen.
dâ mit erwarp er wan sin selbes ende.
ich mocht ir niht benennen, den der von Tasme wart ein leben swende.
wer vröut sich nû der kunfte, di hie dem strit wil nahen?
wer hoffet sigenunfte? der mac sich liht an vröuden noch vergahen,
als Ledibodantz hie was in wane,
der kunik ûz Gredimonte . er was unde al di sine des niht âne.
er was niht âne vliesen gescheiden von Plenantze.
nû wand er sic erkiesen, unde daz er die kristen niendert gantze
vunde, er sprach: < owe nû der mere,
wie licht ich ûf der verte gein werdicheit hie baz gefudert waere!>
er kom mit manegem duzze, busun unde ouch tambuore,
mit ougen eiter schuzze vuort er den basiliscum durch di vuore,
daz er in den ougen treit vergifte:
swen er gesiht, der vellet tôt . durch daz er imz zewapen hie nû stifte
ûf kursit unde ûf schilte, ûf helm, ûf wapenrocken.
ich het mich sîner milte niht gevreut gen einer lerchen vlocken,
die er in dem sturm wolt erzeigen.
er hiez gen den getouften den basiliscum mit den ougen neigen.
der soldan wapen glitze getorsten si niht lazen,
si vuorten jenz unde ditze . an libe unde an selden gar verwazen
wurden si darumbe sit gemeilet.
sunne unde ouch der mane was in allen hinden unde vor geteilet.
wer ist nû genesende vor dem basiliscen?
daz sint die kunste wesende, der manheit niht gen vorhten kund erhischen.
der list mit list wart wider listet schiere:
ein spiegel klafter witen mit kunste worhtens in ein rich paniere,
dazs basiliscen ougen die vriunde waeren sehende
im spiegel gar unlougen unde diu vergift in selben wer geschehende.
hie mit half Aristotel Alexander
dô vor in manegen ziten: Essemurel den selben vunt hie vander.
ez mac geschehen dicke, daz ez sich alsô stellet.
swer dem andern stricke leit, daz er sich selb dar in ervellet.
alsô geschach vil liht Ledibodantze,
gen dem der krone tragende zu Mecka was, an wirde noch der gantze.
der vuort hie disen spiegel dem basilisc zevare.
ob er dar an icht triegel wart, daz wirt her nach wol offenbare,
ê daz der plân der ritterschaft beroubet
werd unde der gesigenden . ich sag ez iu, daz ir mirz wol geloubet!
ein spiegel vuort der ander unde dô die zwen, der dritte:
den swebenden spiegel glânder vuorte Akuleis, ein spiegel smitte
was des herze, dar inne vil der tugende
gesehen wart sô luter, daz sichs gebezzert alter unde jugende,
die sich darinne ersahen mit êre gernder girde
unde von im bilde vahen wolten, daz unbilde von der wirde
nach der êren schine wart gestrîchen,
sô gap der spiegel bilde, dem wandel mal der truebe wâren entwichen.
der dritte spiegel luter, der dise zwene vuorte,
der was noch michel truter dan dise zwen, die sin gewalt beruorte.
der ander spiegel was der schateluere.
von Mecka dem vogete jach man des dritten mit der aventuere.
dar an was man sehende die manheit bî der minne.
als Ackerin im jehende was, er het im anders nach gewinne
prises niht bevolhen die kindel sine,
wan durch tugent unde êre, unde wurden spiegel var dô nach dem schine.
Pardigriez, der klare, unde Kardibadunen,
di wâren kleiner jare, doch liezens in der werdicheit wol slunen.
von solcher jugent wart in solchem strite
menlicher nie geworben, des mant Essemurel si zaller zite.
Nabor von Dassarie gen strite was niht gehe.
sin zehen sunder krie, di warn mit der kund ein ander smehe.
des vorht er mer verliesen dann gewinnen.
die miet von den getouften liez er im nû dankes wol entrinnen.
ob er dâ niht der besten was dô mit in allen?
er muost iedoch der sesten schar houbet sin . ob er mit gufte schallen
niht kunde, sô was er doch der wirde habende.
swie gerne ich des swuere, sô wer mir liht den eit hie nieman stabende.
ob er icht herezeichen dem vanen sunder schuefe?
der mocht er niht erreichen . des liez er ie dem kunige sin geruefe
unde dâr zuo, swaz si dâ mit erwurben.
ich dinge, daz der kristen ûf dem plân iht vil von in verdurben.
Nabor iedoch vil muotik dô was unde al die sine.
di andern gar unfrutik truogen ie wol halp der toren pine.
die andern sprache sint alsô verweiset,
dâ von die getouften vor dirre schar beliben ungevreiset.
Gamelarot von Rapse was hie gen im geteilet.
ir werder got, der hapse! ob si der segen wundet oder heilet,
daz wirt her nach vil lihte wol zemaere.
von Rapse, der genande, den wiben unde den goten was gewaere.
er was ouch in der pflichte an vluste ûf Plenantze.
des wart sin gerihte der vinde hagel . triwe sin, diu gantze,
zeigte sich umb sine schar genoze:
Josaphat von Lorgande unde Samirat ûz Valgunt, der êren groze.
die vürsten des gedahten durch menlich ir triwe,
die vinden schaden brahten, daz is vil maneges amis kom in riwe.
von Egipten kumt nû schar die sibende:
Neptagint, der rîche, dâ von nû Vloristel, der plân, erbibende.
kunige vier gefunfet vuort der ûz Egipten,
mit kraft aldar gezunfet, noch vor allem strit die unverkripten,
niht alle, ie doch ir teil vil nach daz merre,
wan si zeringe lagen etliche vil der tagereise verre.
er vuor iedoch niht sunder escelier unde amasure
unde emeral darunder, die ûf Plenantze nam des todes schure,
unde kunige drie, die Gamuret dô valte:
etslicher wirt vergezzen wol uberhalp, an den er prîs bezalte.
dô er al über sehende was die grozen rotte,
er was mit zorne jehende: < sol ich alsus werden hie zespote,
daz ich belibe strites unerfunden?
werens all ze Kriechen, mit mîner schar het ich si uberwunden!>
er kom mit einem drucke des sturmes al enmitten.
dâ lac vil sper zebrucke, di wâren ûz manegem lânde unde maneger smitten.
die mohtens alle niht mit in gefueren.
die schefte unde glaevie machten, di kund kein schade alda niht berueren.
si wâren baz dâ heime, dâ si die sper dô worhten,
dann bî der tjoste sweime, dâ si leben muosten in solchen vorhten,
daz in ein drum alda zegelte wurde.
si mohten gerner dulden armuot unde dâr zuo manegel solcher burde!
Gloraxidus mit zuhte was ie gen strite varende.
vor zegelicher vluhte was in sin menlich herze wol bewarende
von Amatist, dem Ackerin bevelhen
kunde schar di sibenden, sint nieman in an triw erkand den schelhen.
gereht zebeiden siten was er unde ouch zen henden,
swa man solde striten . dâ von in ander halben die genenden
erkanden wol . er pflac in strite milte
zer zeswen unde zer lerzen, dar nach unde sich diu gab ze gebne zilte.
was er der verlust gescheiden sunder von Plenantze?
nein, er ranc mit leiden, daz rieten im di triwe sin, di gantze.
im was zemuot, er wolt si hohe gelten.
swaz im dâ wart geborget, daz liez er an der wage ringer selten.
die wag uneben zogete, dâ mit hie wac der starke.
etslicher krone vogete wart von im, daz ich ez mit halber marke
von nieman kouft, ob ich ez vunde veile.
ich wil ez klagen selten, verget mich kuniges gab an solchem teile!
vil jamers was er pflegende nach künec Esserelle.
den was er wider wegende, wan sin prîs mit lobe hal sô helle,
des Rankulat, sin rîche, wol getiuret
ist mit sunder wirde, daz lânt unde luet an hohen êren stiuret.
Rubjol, der unlose, der lak im gar zefluste,
der künec ûz Valpinose . des truoc er leit bî manheit under bruste,
des di von Egipten ser engulden:
den goten unde den wiben wart beidenthalp gedienet wol nach hulden.
der zimiere wanken manic tusent valt gesundert
dô vlouc, des man noch danken den wiben sol, der herz alsô gemundert
was ûf den vliz zelob der hohen minne,
di sich dô vlaht verworren: in unminne si verkerten nû di sinne.
ez dunkt mich wunderbaere daz minne unminne minnet,
unde bin der selben mere an lere der aventiure unversinnet.
wer die minne besinnet, als si heizet,
si neme niht alle rîche, daz unminne wurd von ir gereizet.
daz mich diu aventiure zereht dâ zuo beschiede!
ich geb ir êren stiure, daz ich di minne von gold in manegem liede
beide wolde schriben unde malen,
vil minniclich ir bilde, unde gar gesundert von ir scharfen stralen.
 <ich bin hie über sehende gen dir gar die smehe,
di wile ich bin sô spehende mîn hus in dînem herzen solcher nehe.
anders kund ez mich vil gar betragen,
daz du, vriunt von Eschenbach, gen mir dîn spotten hast durch solchez vragen.
waz wiltu dirre sunde? du bist doch mîn geleite
unde hast der minne kunde, beide ir suez unde ouch ir arebeite!>-
 <nein vrouw, durch got lat mich in iwern hulden!
der edelkeit zerîche sit ir, unde soldet ir mîn spotten dulden.
ez ist nû zît vil lenge, daz iuch niht kund verdriezen,
ir woldet iuch an der enge in mînes herzen kamer lân besliezen.
ir bekant uech selbe in alsô edeler guete,
als ir habet sint erzeiget, unde jahet, iur dringen mich vil selten muete.
sit habt ir iuch geliebet dem herzen mîn sô vaste,
swie oft ir von mir schiebet gemach, iedoch sô wolt ich iur ze gaste
niht wandel hân in mînes herzen kluse.
ob ir mich danne krenket, dast ein heimsuch iwerm swachen huse.
iedoch hât mich gedrungen der edle, hohe, werde,
dem sô wol gelungen ist, daz er hie vürste was ûf erde
unde ouch nû dort in paradise vrone
hât vürsten amt enpfangen, daz iemer wert bî got in sînem trone.
sin werde aventiure mîn herze hât errumet.
nû gebet mir noch stiure, daz ir iuch selb an wirde niht ensumet,
durch waz di minn unminne sô dicke schundet?>-
 <du habe daz vur minne, daz dâ minne sunder haz enzundet.
wiltu die minne malen, sô bedarftu keiner strale.
di minne kan niht valen noch trugeliche treffen zekeinem male.
diu rehte minne unminne von ir virret
unde mac ir niht genahen, diu den menschen aller selden irret.
man heizet manegez minne, daz minne gar ist âne
unde triuget hohe sinne, sô daz man lebet in der minne wane.
diu selbe minne treit vil strale snidic,
die herzen gar verhowent: di suln di wisen gerne wesen midic.
unde swer die minne gruezet, diu mit unminne wirbet,
diu minne sich unsuezet, daz ofte lib unde sel dâ von verdirbet.
di minne sint gar ungelich mit lone:
diu eine gibt die strale, dâ wider stet di ander mit der krone .>-
 <nû sagt, vrouw Aventiure, wie man die minn erwerbe,
der edelkeit die stiure git, daz lîp unde sele niht verderbe?>-
 <des wil ich kurtzelichen dich wol troesten:
all dîn guoten sinne soltu keren niht wan zu dem hoesten.
des taten niht die heiden in disem herten sturme,
di wîp durch minne kleiden kunden mit zimierde gelich dem wurme
salomander, diu gelich Sirene,
dem vipper sô dem traken, dem mol, dem schorpen, sô dem tabessene,
den voglen unde den vischen gelich vil vremder bilde,
dar ab ein kint erhischen wol mochte, swenn ez solche kunder wilde
ersehe, unde die sich mohten den gelichen,
dâ mit diu wîp durch minne manic tusent helme kunden rîchen,
mit siden unde mit golde, mit edelkeit der steine,
swie manz erdenken wolde . dar under was diu rechte minne kleine,
wan in diu ware minn ist unbekennet,
den di sich toufes anent: ir minn, diu ist unminne gar genennet!>.
man sach den ûz Egipten selb ahten sîner genozen.
dri der ungesipten sînem rich des lebnes gar verstozen
wâren ûf Plenantz an sinen ringen.
wil er die sin klagende, sô wart ûf niwen schaden sunderlingen!
des wâren si sich wernde, al di wile si mahten,
mit slegen wider pernde . der wilden Kriechen sach man schar die achten
gahen, diu was von Sardinsidole.
drie, di jagt di minne, kunige rich, mit maneger strengen dole.
von Sabaa Sabellen duht, er het gevalet,
daz niemer mocht erhellen sîner tjoste kraft ûf schilt gemalet,
noch daz kein sin swert dâ mocht erklingen
ûf helm noch ûf iser wat: ein ander liet begund er sider singen.
des selben was in sorgen Kastor von Kardibalse.
di zagheit was verborgen vil gar an im, swenn er den schilt zehalse
hienc, unde helm ûf houbet wart gestricket.
ich wene, der kokodrille wer vil liht an vreise baz erschricket!
der vuorte daz einhurne, durch daz in vienc di minne,
noch baz dann alle turne . iedoch bekant er niht der hoehsten sinne,
waz der megde vahen kan entsliezen.
swer daz zerecht erkennet, der mac des ewiclichen wol geniezen.
dô vuorte der wol gemuote Sabelles, sin geselle,
 (er hiez der minne vruote) mit zweierhande stral vil scharfe krelle.
sô was Amor in sînem vanen swebende:
von gold in hohem muote unde mit dem bli groz ungemuete gebende.
mit disen stralen beiden vuor der got der minne.
die sint sus underscheiden: alle die tugentrîchen mit dem sinne,
die kan die strale mit dem golde sniden,
die sweren bî den lueten, di muezen von dem bli vil wunden liden.
daz golt von sîner zeswen die vröudebaeren schiuzet,
unde anderhalp die heswen, gevar nach bli, daz sint, die vröude verdriuzet.
iedoch sô triffet vil daz golt der bleichen.
zevil oder zelutzel git Amor minne unde unminne zeichen.
niht gar wol underbinden kan si der varw gesihte.
swer sie zereht ervinden wil, daz muoz ein visicus die richte
sin gelert von der natur conplexte.
ich vind si mit der tate zeprim, zenon, zevesper oder zu sexte.
die gemuoten, die geminnen, ich pruefe niht ir varwe.
die vruoten, die besinnen hie mit der vart daz hert unde ouch daz marwe.
gemuet vil dicke pflihtet mit der herte,
witze pfligt der maze: zallen ziten pruef ich der geverte.
zeherte noch zeweiche, hie maze bî der witze,
zerote noch zebleiche, zesnelle noch zetrage mit dem sitze.
wer sich gar nach disen schozzen keret
elliu dinc zemaze, an dem hât witz der selden hort gemeret.
der von Arminzidole, Tarsis sin ander rîche,
gelich gamaniole vuort er ein wapen tiure werdicliche,
daz im durch hohe minne hoehe gebende
was an dem gemuete: gamaniol ist hoch in luften swebende.
die selben kunige drie, der wapen sus gedriet,
die machten temperie, daz dirre drier keiner wer gevriet.
ieclicher vuort si elliu driu durch wirde,
daz man si gar bechande in einer werdicheit der minne girde.
diu wapen unverswachet hie mit den helden wâren,
dar under vil erkrachet tjost von den, die hurticlich gebaren
kunden, dâ der druntzen vil verswungen
wurden von den handen . durch daz si schilt unde helme hinder drungen,
die wil ez klafter lenge werte vor der hende,
korallen art, diu strenge, was daz ror durch iser unerwende,
vur daz'z' enpfant die zehen jar der sunnen.
daz ror, in schat erwachsen, wolde nieman dâ zelebne gunnen.
ouch kunden si mit swerten vil helme durkel howen,
der manheit die geherten . daz wolten si durch wîp dâ lazen schowen.
der minne zeichen was ob in dâ swebende,
unde ander rich geziere von edeln steinen was in manheit gebende.
puken vil, tambure, pusine, rotubumbes,
der suezer don vil sure wart Arisuleis, der doch niht krumbes
an ritterschaft erwarp, er vuor die richte.
der manheit noch der minne gewan er nie an wirde verlust die pflichte.
er was gewinnes halben gelegen ie der maere.
diu sper ûz wilden alben manegen rîter machten schadebaere.
daz stuont den selben doch niht gar vergebene:
ûz lânzesardine die rîter schieden ir dâ vil von lebene.
Sardine von sarwaete unde rîche von den lântzen,
dâr zuo der manheit draete, dâ von beliben si der verlust die ganzen.
swa man werde manheit solde kiesen,
dâ wart in heils gewunschet, alsô daz si zegevelle horne bliesen.
owe, drie an einen, sô was der krone tragenden!
solt ich darumbe weinen, wa weren si mir dank des die sagenden?
iedoch hant si an mîner gunst die pflichte,
ob in gelânc an strite, daz ich ez Gamuret ze prise richte.
ûz kunicrîchen zehene die vürsten muosten dulden
vil kumbers von ir lehene, daz si mit scharfen ecken tiure gulden,
dô si strit ie drizig muosten bieten,
den, die kuniclichen sich kron unde ouch der lânde kunden nieten.
Arisuleis, der werde, bescheinde hie mit sinne,
daz nieman ûf erde sô wol geraten was an hoher minne,
dann er an klarheit unde an hoher tugende
unde edelkeit von kunne unde der jar an zuo nemender jugende.
wie schuof ez hie Areste, vruht die Ackerines?
swie si darumb niht weste, si half dô vil amien klagendes pines,
den dâ vrumt Arisuleis mit swerte
unde hurticlich mit tjoste oder swie sin wider strit begerte.
die verren gar ellende wurden hert enpfangen.
wer hie die minne pfende, daz wirt gesagt . nû lat iu niht belângen:
Ackerines vruht, diu wart benennet
in herzen, niht in munde, des maneger an der verlust dâ wart bekennet.
vil geher was geschehende alhie daz saluieren,
dann ich sin bin verjehende, wan si vil nach geliche dar punieren
zemale kunden, als si vor gedrenge
mohten ûf der plânie, die gap doch zweier tageweide lenge.
dô sich Gamurete bî disem sturme herte
sô lânge versumet hete bî disem mer, iedoch was sin geverte
vil nahe bî den ersten an der taete,
unde Ackerins, des werden: si gerten mit ir kouf deheiner spaete.
ob si hin umbe gahten beneben den vor gescharten?
die getouften des niht smahten . Ackerin unde al di sine daz bewarten
durch di sorge vor hinden abe risen.
der starken drizic tusent solden di getouften in huote wisen.
ob den der anker swebende, in grunde vil unversenket,
was geleite gebende . des rîter vil wart sunder wak ertrenket,
verdecket tief in erden mit dem melme,
vlach sam ein swert in scheiden wart manegem lib sin houbt getret in helme.
die sich nach miete senten Ypomidons geheize
unde gen dem anker menten, den wart er zeinem angel korder peize.
die den hoehsten prîs an in bejagten,
ich meine an den getouften, daz wâren di dâ strites gen in verzagten.
wil man si alsus miden, sô varent si mit êren.
sie muezen iedoch liden, daz in grozen kumber kan gemeren
Ypomidon . der kumt mit schar der nuenden.
umbe slagen wart der anker, versenket nach von Secureizes vruenden.
vil hurticlich gedrungen wart von maneger sprache
ûf Gamuret, den jungen . dô der stuol besetzet wart in Ache
kuniclichen mit dem Sahsen Otten,
dô was niht solch gedrenge, als dô Ypomidon hie chom mit rotten,
di gen dem anker strebten di erwegten sô di terre,
als ob di wasen swebten ûf einem se, dem wazzer niht zu verre,
dô si den puneiz triben dar mit krache:
si wanden all versinken, ich wene, ir lutzel lebte mit gemache.
berg unde walt erwagete alumb zwo tagereise
der wise, als man ie sagete von ertbiben sorcliche vreise.
vumfzic lânde künec unde emerale,
escelier unde amasure die triben dar mit aller kraft zemale.
der zweinzic von den lânden, dâ berge sint vergoldet,
armuot die unbekanden, wan daz si jamers wâren ubersoldet.
bî dem jamer truogen si groz ellen
durch Secureiz, den werden . des muosten sich nû di getouften stellen
zewer gelich dem cete, als in der kokodrille
mit nide bestanden hete . sô wart nie track noch lewe sô wider pille
mit sturmraezem zorn, als dise beide:
cetus unde kokodrille, die sint hie gen ein ander ûf der heide.
die drizic tusent heten, die Ackerins erwelten,
ze wapen ie den ceten, vil scharfer zene groz, die unerbelten,
in witem giel, als er die kiel verslindet.
waz, ob der Babilone etsliches vröud ab disem wapen swindet?
die stein unde goldes rîche, ich mein die ûz Vriende,
dem jamer ungeliche si vuoren, sô daz trueber ougen swende
wart ir rîcheit mit dem wider glesten:
alle struzen eier mohten sich der bruete hie wol mesten.
wer solde in nû danken rîcheit der über grozen,
daz si den viures vanken unde sunnen brehen gaben widerstozen
mit der rîcheit goldes unde gesteine?
si truogen ez mit sunden, des wart ir menlich tat dar under kleine.
ûf ellen wart gebunden ir herze vier gebende,
die Secureiz erfunden zefueren het durch lop in daz ellende.
sin klagelicher tôt was ie daz erste,
daz ander wibe hulde, daz dritte rîcheit, diu dâ was diu herste.
Jupiter daz vierde, an den si helfe suochten.
mich riwet solch gezierde, daz si dar under wâren die verfluochten.
ich wen ouch, des diu meiste menge engulde.
ob si dâ niht gesigeten, des truoc ir zageheit dâ niender schulde.
si wâren wol genendik durch jamer, der si ruorte,
der manheit gar unwendik warens alle, di der soldan vuorte.
des gaben die von Kaukasas die lere,
die Secureizen klagten, darnach di drizic ramten solcher êre,
die ouch mit rîcheit vlogerten der zimierde vremde.
nû sô, nû sust si gogerten . etsliche von sabene vrouwen hemde
vuorten, diez an Gamuret erfunden,
als ie die minne gernden, die sich durch wîp der spehe underwunden.
busine groz gesnerre, tambur unde rotubumbes.
ob der icht vil dâ werre, von golde vur den messink, slecht, niht krumbes?
die gaben aber suezer vil gedoene:
künec unde got der Kriechen, den gap di schar vil rache sunder schoene.
si dorfte niht versmahen, ob er noch hoeher truege.
ze vorderst sach man gahen die hurnin mit kolben ungefuege,
dâ mit si worhten manegen krefte kranker.
mit ir schar, der vesten woltens nû hin drucken an den anker,
dar under die getouften, gen schar ûz lânden hundert,
vil hohe wirde kouften, di alle gen in krieges ungesundert
strebten, als der gans ar gen dem valken,
swenn er in über stiget, wan anders kan er in niht wol beschalken.
ach toufbaere terre, wie vil du sorgen soldest!
dîn helf ist in zeverre . ob du kunftic leit bedenken woldest,
sô mocht di sunn ir bouchen dâ wol zeigen.
des al die kristen weinten, sit mans alhie gezelt hât vur die veigen!
der hoehsten diu beroubet wer kristenheit gemeine,
niht wan drier houbet: von Rome Lucius, unde der edel reine
Anfortas, unde Artus, der gehiure,
den Lucius sint heime suocht, des nam er toetlich tschumpfentiure.
swie lutzel man ez sagende si in duetscher schrifte,
sô pflac er unverzagende ellenthaftes muots, er wunder stifte.
ein roemisch keiser lak von im erstorben
an risen unde âne tracken: daran hât Artus wirde vil erworben.
der die buoch der hugede lesen wil latine,
der hatz vur kein getrugede . die sagent war vil manege wirde sine,
kronik ze britanje unde Kornevale.
von dannen was er burtik, von vater unde von muoter sunder twale.
von Kornval diu muoter, der vater von Britanje .-
Ypomidon, wie tuoter alhie gen den getouften ûf der plânje?
dâ wil er vur sich drucken unerwendet.
des was vil gar unnote, er het wol hundert ie gen eim gesendet.
vride noch die suene wart niender dâ geminnet.
er mac wol heizen kuene, swa sich gen hundert einer wer versinnet.
zwene weren mir gar über here,
gen einem trag ich sorge, ich bedorft ir keinen wis niht mere.
sô wâren die getouften alhie niht anders gernde,
an prise die unbestrouften . ob si si niht vurbaz weren wernde
groezer schar dann ie gen einem hundert?
wie si vor den genesen, sô bin ich der, den des vil sere wundert.
doch ist ez kein unbilde unde wol billich mugende:
alda sich striten zilde von kristen gen den heiden, man ist hugende,
daz got den sinen ie half als Gedeone,
der ie mit eim gen tusent volliclich mit got gesigte schone.
dem mocht ich daz gelichen, daz dise brueder beide
liezen samt her strîchen, daz mer denn tagereise lânc der heide
ietweders schar besunder mohte decken:
mit maneger koste rîche Pompeirus wolt ûf die getouften strecken,
der sunnen unde die sterne vil rich zewapen vuorte.
als ich nû kunst gelerne, sô sag ich iu, wie sich der strit hie ruorte,
der den getouften was zeflust geraten,
zer herberg ungewarnet . ich wene, siz doch ein teil hie bezzer haten!
si wâren wol gewarnet in herten stahel vesten.
zem tode wart gebarnet der heidenschaft mit swerten, die niht bresten
kunden, als der adamas vil staete.
die heiden lieht zimierde truogen unde von iser kranke waete.
dâ von was man des lebenes si hurticlich behernde.
toetlicher gabe gebenes wâren di kristen milt, sich selben wernde,
durch daz si alle niht wan des ankers warten.
des dankten di getouften, daz si vor strite wâren die ungesparten
unde ouch vor andern sorgen . die dorften si niht dringen.
der in niht wolde borgen, dem zalten siz gereit, daz ez erklingen
mohte über al in surem done.
wan si mit triwen huoten des ankers, dâ von wart in daz zelone.
unde ander schar wol aehte, di lebten mit gemache.
der triwen hoch geslehte, Ackerin, der kund mit manegem krache
der busin unde rotubumbes klingen:
den sach man gen dem anker unde ouch gen dem grozen zeten dringen.
nû was von Nubiande Ardebileis, der junge,
an dem ûz manegem lânde diu werlt gehort nie missewandelunge,
Ackerines swester sun, der geerte:
er kund in strite werben, daz im unde sinen magen prîs gemerte.
der vuorte schar di niunden unde was vor Ackerine
zehelfe komen vruenden, er unde der sueze, klare bruoder sine,
Ardolis, der vogt ûz Tananarke,
der kranke gen unprise unde gen aller werdicheit der starke
zem sper unde ouch zem swerte, der beider was er milte.
swen er des gerne werte, der bedorfte wol daches mit dem schilte
unde iser wat, vil stark al under helme.
der selben kund er senden vil vur tôt von orsen zu dem melme.
die jungen vor dem alten heten sich wol geerret.
si kunden helfe walten, des der getouften diet wart nôt geverret.
si kunden ouch der milte vil erzeigen,
den vriunden vröude groze, dâr zuo die vinde kleiden zuo den veigen.
die zwene jungen recken, die sach man hie mit êren
ir prîs die lenge strecken, di breite wit unde gen der hoehe keren.
ob starker strit zepris ie wart benennet
mit unverzagtem muote, sô ist Nubiant unde Tananark erkennet
von ir beiden vogeten, die mit hurte chrache
zuo den getouften zogeten unde hulfen den ein teil von ungemache.
Ackerin sô snellich an si dructe,
des vriunt unde vinde sterben leit, di daz gedrank von satel ructe.
Gamuret mit sinne den anker het bevolhen,
anders ze ungewinne mocht er an dem grunde sin bedolhen
nû lânge von sô maneger uberkrefte
von vriunden unde von vinden . daz was des schult, er kund mit ritterschefte.
der den anker vuorte, der was von Tschampfenzune
ein vürst, den nie geruorte bî dem herzen vorhtliche lune,
diu menlich herz in vreise mak erschrecken.
des wart sin prîs gemezzen in die hoehe zuo den muotes quecken.
sich hât zebeiden siten der strit gesamilieret.
ir aller sunder striten ist von der aventiur vil ungezieret.
ist nû di aventiur dar an verzagende,
sô habt ez niht vur wunder, ob ich der rede belibe alhie gedagende.
diu zal sô maneger vluete ist pruefens unverendet.
Swartzwalt in meien bluete sô vil, ich wen, der louber niht verpfendet.
ich mocht von wochen lângem regen sprechen.
daz velschent mir di losen, dâ von muoz ich gefueger zal hie zechen.
mit disen scharen vieren von Baldak, von Kaldeien
kumt maneger hande kroieren . ob samt zemale mer dann tusent meien
mit aller vruht ir bluede weren bernde,
die mohten Vloristelle, den plân, sô maneger varwe niht sin wernde,
sam hie die zierde rîche ûf lueten unde ûf orsen!
ob si dâ ritterliche wurben, daz verdiente wol ir vlorsen,
ich mein der werden, hohgemuoten wiben,
durch di man hurticlichen sach wider stoz vil schar mit sporen triben,
jene her von osten unde dise hin von westen.
des todes di unerlosten wart ir vil, dô si zesamne bresten
kunden mit sô grozer kraft zemale.
als obs in einer presse legen, dem was dâ gelich ir quale.
disen kumber truogen die an der mitte hielten.
ob sie diwile iht sluogen? nein, von dem gedrange, des si wielten,
mohte nieman bein noch hant gerueren:
manic tusent sach man von satel sunder dank enpor hin vueren.
si pflagen solches pflegenes, die heiden zuo den kristen.
der ûf den bogen regenes zimbert, der kan sich niht lânge vristen
alda, wan im der regenbog entslifen
kan . sus sach man vallen ir vil, sam von der sunnen tou unde rifen.
der don von rotubumbes, tambur unde von busine,
di giengen alle krumbes . si muosten von gedrange liden pine,
klagenot, bedoenet gar mit leide:
wie gar in vride gebannen was, ir lac doch maneger ûf der heide.
die dâ beliben lebende, die wâren noch vil lânge
sueze doene ungebende, biz daz in witer wart ûf dirre plânge.
nieman tete ir keinem niht mit willen.
er wer noch hiute wirdic, daz man in solt als einen morder villen.
swie oft ir tusent waere mit tusentvalt gezellet,
die niht der tôt verbaere, doch wâren si den lebnden bî gesellet,
an ir lîp gedrungen unde gevallen.
ors unde dâr zuo luete was ensamt geduehet zeinem pallen.
wie si sô stille hebten, des wart dâ vil gewundert
von den, die sanfte lebten unde dirre vreise wâren ûz gesundert,
niht wan von luete wuof unde orse kerren.
ob si dâ sanfte lebten, oder lebten si mit grandewerren?
der deweders si dâ lebten, si lebten unverworren,
wan si dâ niender strebten . si stuonden still alsam di alten storren.
si heten sich verworren dar gesammet,
die uzer zuo in strebten, sô wurdens ouch ie baz unde baz verklammet.
ez ist vil unergangen noch bî iemans zît erfunden,
daz ie sô gar gevangen wart sô manic rîter ungebunden,
unde den an witem velde wurd als enge.
ich bin ez gerne lobende, ob ich belibe sunder solch gedrenge!
die uzen alumb an orten begunden alle sprechen,
dô si niender horten noch ensahen sper noch schilt zebrechen,
noch ander rîter spil mit keiner taete.
si jahen sô der maere: < wer hât gemachet disen vride sô staete?>
dô sich diu terre erwagete von maneger schar pungiere,
als ich hie vor dô sagete, unde darnach gestillet wart sô schiere,
unde nieman swert gen slage sach erwinken,
si wâren sunder wane, si wolten an der stat mit alle versinken,
alsô die von Egipten hie vor bî alten ziten.
in gedrange die verkripten doltens vur di riwe gerne ein striten,
dann in hitz unde tampf alsô verderben:
mit ritterlicher taete ist noch weger vil ein menlich sterben.
sit die von Egipten lânde ot aber hie nû dolten
nôt sô maneger hande, daz si darumb nû all versinken solden,
des was die Sarrazema gar in wane.
daz was niht ein unbilde, wan si sint ie der hoehsten wisheit âne.
diu vorhte wart gemeine über al an allen siten,
dann die getouften eine . die bekanden got mit kraft bî disen ziten,
daz er nû niht enpfligt alsolcher plage.
des kunden si sich troesten: < er Krist, wir sîniu kint unde sine mage .>
wie si nû hie genaren, daz mohten gerne hoeren
die unser vruende wâren . zevluht began sich al di diet enpoeren,
ich meine, die alumbe sunder dringen
des muosten ouch enpfinden ie baz unde baz, die darnach sunderlingen.
di toten unde die bî lebene, der het dâ vil gehuset
ûf regenbog unebene, biz dise kluse wart alsus encluset.
alrerst nû dô sach man diselben risen:
ritterschaft, diu werde, unde vil der orse kerten ûf die isen.
die muosten von gedrange sich tôt alstende enthalden.
nû si von solchem twange enbunden sint, nû muezens valles walten.
etslicher lebt, sô was sin ors erdrungen,
si beide oder daz eine . die beide lebten, den was wol gelungen.
dô si di vluht erhuoben von wazzer, niht von swerten,
unde man den luft sach truoben von melme hoch, di ellenthaften gerten
zemuote wider werfens sin betoubet.
 <di erd ist wazzer wage!> wer hete si der witz alsô beroubet?
etslich in disem mere ez jahen ûf die kristen:
 <ir got ist wunderbere unde wolte sus die sine lenger vristen!>-
 <ich wen, ez in doch hilfet harte kleine>,
sô wâren ander jehende, ez wer von den Egipten alters eine.
diu starken ors von Spange, Navarre unde von Vrankrîche,
di heten ûf der plânge gedrungen witen rum sô hurticliche,
daz'z' kristen unde heiden vil ernerte.
ez wart ein meien rife, der den kranken blueden dringen werte.
unde die karrotschen viere, die stuonden gen dem drucke.
der Babilon paniere hielt den anker doch vor manegem rucke.
der sich dâ hin mit nide kunde pinden,
an der karrotschen pfaele sam vogel an spiz muost mans gerigen vinden.
luet unde ors mit alle wart sunder dar gedrungen.
dar an mit todes valle wurden si der suone gar betwungen
gen den Baldakonen unde den getouften.
ez wart ot den enblânden, die si ab den pfaelen gerigen strouften.
hie vor des strites hebene, sô habt ir wol gehoeret,
die soldan bî dem lebene verbuten vluht . des warens unbetoeret,
dô si von erde melme stieben sahen.
diu sicherheit vor wage tete si alle muotik wider gahen,
vor aller zageheite vri unde gar gesundert.
hochmuot was ir geleite, durch die grozen rîcheit waeh gewundert.
daz kunde muot durch ougen herzen bringen.
busine, rotubumbes unde ouch tambure horte man aber klingen.
nû was alhie der anker besunder vil gehazzet,
des rotte lutzel kranker was von gedrenge . di Babilon gelazzet
het gedrank di voll zem dritten teile.
di miete ûf die getouften kom in zeguot, den Kriechen gar zeunheile.
die aber sich mit reise hin gen dem anker wegten,
manic ander schar mit vreise di miet in volliclichen widerlegten.
ie schar gen schar sich ander weide kerten
durch di alten rache . daz half si niht, wan daz si schaden merten.
ob der getouften kriegen mit rache si gestillet?
si bliben sunder triegen . swer mit ir tjosten hurticlich bezillet
wart unde mit den ecken von ir swerten,
di wurden sô gerîchet, daz si deheiner miete vurbaz gerten!
an kreften wol gerîchet vant man nû die getouften.
ob selde gen in slichet, des sint si mit der gunst di unbestrouften
von aller diet, die reiner touf begiuzet:
di manheit bî der krefte behuset wart, des kristenheit geniuzet.
Gamuret gesellet mit zwelfen was der besten.
der wâren zwen gevellet . vur die nam er zwene, di si westen
an manheit alsô werdiclich gesetzet,
daz er in grozer herte wart mit in an prise niht geletzet.
der künec ûz Portigale, Karforas, der reine,
vri vor allem male, daz ritters prîs verliuset, wan daz eine,
daz er von Gamuret wart uberwunden,
als Morholt, der starke, der nie mit tschumpfentiure wart erfunden.
von Ytolac der ander, vil wert, wol krone tragende,
an dem vil gar bekander, swaz ie an ritters prise was behagende.
Ympries, sô was genant der rîche
an manheit unde an kreften, an milt: die wirde het er vollicliche.
dô sus die Babilone ir aber eilif sahen
dem anker unde der krone mit volge nach sô hurticlichen gahen,
der einer wol den liehten vanen vuorte,
Gamuret der zwelfte, der vor in allen durch di schar dâ ruorte-.
er het des vanen vorhte, swie wol der was behalten
mit dem, der vil geworhte solcher tat, di hoher wirde walten
kan unde missewende nider drucken.
den anker ûf dem helme unde in dem vanen, die zwene sach man rucken
durch maneger schar gedrenge . Morholt vil ungescheiden
was gen in solcher lenge, daz'z' niht zwene vinger mohte kleiden,
ob ez von reht ein vel hantschuohes were,
Kaylet unde Ekunate unde Vridebrant . nû wundert iuch der mere,
durch waz die ungemagen die gesipten under dringen,
an ellen, an kraft die wagen? die vrage lat! si liezen swert erklingen,
dô ieglicher hundert oder mere
sper vertet mit tjoste, daz wart der Babilon gevelle rere.
man sach si nider risen sam louber von dem winde.
di knappen sol man prisen, die dâ kunden bieten sunder binde
di sper gezal von hant zehant den nehsten.
di ritterschaft gelerten, die uberwunden vil der rîcheit wehsten.
Ither unde Huttigere unde der ûz Vrankrîche,
Lehelin reit mit êre unde dise zwen, di wurben ritterliche,
von Portigal unde Ytolac, die quecken,
dem anker gaben volge, sô daz si nieman sach dô hoeher schrecken.
die Babilon enpfiengen vil schaden dirre pflichte.
über al die maere giengen: < swer die zwelfe slehet, dazt zu nihte:
der wâren zwen verderbet ûf Plenantze,
sam wart vil hurticlichen Gamuret vor Baldac mit der lântze.
Ypomidon mit tjoste in ritterlichen valte.
waz half diu selbe koste? wa wart ie man, der solchen prîs bezalte
nach tod als er unde alle sin gesellen,
der zwen verendet wâren? die siht man nû mit rache wunder stellen!>
man sach des ankers brechen durch unde durkel machen
die schar mit manegem krechen . wunden wit wart nie sô herten vachen
mit tjosten unde mit swerten mer gehowen.
des jach man disen zwelfen, die dâ schuofen jamer werden vrouwen.
der tac was sô gemezzen den vruenden unde den vinden,
daz man gar vergezzen der muoste vil, die sich dâ kunden binden
ûf werden prîs . der wart in ouch zeteile:
swie lobelich si wurben, kom ez zu red, ez stuont in doch zeheile.
wirra! wie geworren wart dô an allen siten!
von hitze mohte dorren manic lîp, swie vil dâ nidersniten
der schume duz von sweiz an ros, an lueten.
rot unde wiz gebluemet trueg ich von rosen krantz bî edeln krueten
noch samfter, dann si truogen den schum sô wiz unde roten!
die solche wunden sluogen, daz si zeverhe bliben unverschroten,
die wurden sus geverbet zweier hande.
man sach zebeiden siten, daz man der lucken vil dâ witer trande.
nôt mit über noete was nû alrerst hie gebende
der tracke mit der roete . er wart nû sere gen dem anker strebende.
den het der kokodrill an sich gesellet.
der buhurt gap nû vreise, des ir straze wit dâ wart gehellet.
dô Ackerin daz sehende wart unde vil der sinen,
Kaun, der hohe brehende, von golde ûf einem grifen sach man schinen
unde von Assim den adelar ûz golde,
dem anker helfe brahten, daz er zegrunde alda niht sinken solde.
der doz als ungehiure was solchen krach dâ gebende,
der lewen welfe stiure het über zehen raste kraft di lebende
von sô hertem galme don enpfangen.
blitz schuz mit donres duzze wart gelichez bilde nie begangen.
puken unde tamburen, busine vil, vloitieren
unde manegen wuof gar suren vil der zungen horte man kroieren
unde rotubumbes über kraft mit schallen.
hie tjoste brach, dâ swerte klânk, di pfile snurren von der bogen snallen.
manic ander don vil grozen, der sich dâ kunde mengen,
gedrenge, hurte, stozen, zallen orten helme, schild erklengen,
sus kunde sich der don di virre werren.
von stozen unde von dringen horte man diu ors dâ lute kerren.
von orsen unde von lueten began der luft sich dimpfen.
der sweiz in ûz den hueten brach, daz si vor durre sich niht rimpfen
dorften, als ein ungerisch zager wehe:
verhowen, niht zebrochen vil manege hut, ich wene, man doch dâ sehe.
die niht wunden dolten, wie vil si anders qualen,
sô daz si prîs erholten unde werten sich vor lastervarwen malen,
di zageheit in sturme kan ûf strîchen.
die kraft von ellen truogen, der sach man doch hie vil mit tode erblichen.
unkraft von über krefte vil manegen sigen lerte.
swer mich darumb berefte, daz ich in solche nôt ungerne kerte,
dâ mit sô wurd mîn zehez vleisch daz marwe.
gesoten von der hitze wurdens über al instrite garwe.
si wurden hars die kalwen vor hitze in disen noeten.
weder Tatrer noch die Valwen dorften sich vor hunger dâ niht toeten,
di rohez vleisch dâ ezzent, soz erswitzet:
von arbeitlicher noete lac dâ ir spise wunder vil gesnitzet!
von noeten wart gehilwet dem lufte sin klare lueter,
diu erde klein gemilwet, dâr zuo gras, bluomen, wurtze unde krueter.
kein pulver wart getempert nie sô tiure
mit künec unde vürsten verhe; doch gap diu ertzenie kranke stiure.
der helme lieht zimiere mit nebel was verdunkelt.
daz wart dann aber schiere mit swertes ecken schon beklarifunkelt
von dem viur, daz ûz den helmen draete
sam blicke schoz der lufte, wan daz der melm in stoube drunder schraete.
luete unde ors erblenden wolt der selbe melme.
den schaden si dâ wenden wol kunden uzer manegem liehten helme.
dô wart di molte bluotes über sprenget,
des muosten ser engelten die scharfen ecke wurden widertenget.
mit brusten hurticlichen, von stegereife gestiuret,
sach man die muotes rîchen in gedrange werben, des getiuret
ir wirde wart mit werder sigenunfte
an manegem Sarrazine . dem braht der anker tôt mit sîner kunfte.
si wurden dick ellende ûz pfleg der drizic tusent,
den hohen zeiner pfende lebnes, der dâ vil von in verclusent
wart mit den hantvesten todes herte:
künec unde amasure, die wurden ûz gesuochet mit der verte.
von dem der namen irre dô gienc von touf unde lânde,
dâ mit er lânc die virre was in kristenheit der wol bekande
 (er truoc hie wol den sinen vor di lere,
doch kunden siz der maze, daz ez dem toufe wirde git unde êre),
der muost iedoch gedenken an warheit sîner worte,
dô im Sigun enblenken solt ir lîp biz dar sich leit der borte.
daz ander was verhullet mit der vaele
von Teserat der siden, daz sich dâ nimt mit namen gerne haele.
ob sich daz vor gedanken ist mannes herzen helnde,
sô muoz ez kunnen wanken noch baz dann Elbegast, ob er sô stelnde
was dem vogel eier ûz der bruete!
die sô niht tragent huote, den gib ich vor den werken prîs gemuete.
wie vrouwen tragen huete, daz wirt hie niht gelenget.
ir wat deheiner guete pfliget an huot, dar inne si sich menget,
weder si ge zekirchen oder straze.
hât si gebrest an huote, ir lop, daz wirt gewegn in ringer maze.
ob ir den huot wil zucken Agez, ein meister diebe,
oder liht entwerhes rucken, daz über sehes durch hazzen noch durch liebe.
Agez, der sol ir mantel niht vertriben,
der mant si aller wirde: mantel, huot sint êren kleit den wiben.
er was vil unbetoubet, der dise kleider worhte.
an selden niht beroubet sint si all, die si dâ tragent in vorchte.
ir beider namen halten zallen ziten.
ich rat ouch wol den mannen, daz si der kleider sunder gen noch riten!
dem herzen ungevirret in Gamuretes libe
Sigunen nieman irret dann Gamuretes tôt, ob si der tribe
etwenne hoeher, al die wile er sehende
was vor im die leiden, von den im sint der ende was geschehende.
wer im di nôt geligende mit rache, als er gedenket,
sô wer Sigun gesigende in sînem herzen iemer ungewenket
âne sin kriegen nach des bracken bande:
den bant ez niht aleine, ez bant sint vröuden vil in manegem lânde!
doch strites unbetwungen unde vri vor bluger zuhte,
die doch nach prise rungen . wie zeme daz sô wol geborner vruhte,
daz si durch prîs die zucht dâ wolten miden
unde durch die werden minne ir gemuete in groz unmaze riden?
ez ist âne wunder, ob zuht dâ wirt vergezzen.
ûz helmen viures zunder wart von swertes ecken dar gemezzen.
hende vur sich haben hoveliche
hie stiuret niht an prise: sus teilt sich wirde werben ungeliche.
zuhtlich gebaren sich mit der vrevel decket.
swer sô kan wirde varen, des prîs wirt an di lenge wol gestrecket,
daz er sin an der breite muoz geniezen.
der virre noch der hoehe let er sich verdringen noch versliezen.
hurticlichez kriegen was hie an allen siten.
der hohen rîcheit vliegen von zimieren wart gestreut dâ witen
mit druntzen unde mit schilden kleiner scherben.
sus wart der plân verdecket unde muost an zweier zierde gar verderben,
von den bergen wilde mit nebel der bedahte.
di Babilon bevilde irer grozen snelheit ubermahte
unde ir geschutz, die nieman kund erwenden
mit helmen, schilden, sarwe . daz wart in durkel gar dô von ir henden.
 <geu, geu!> sô hal ir krien . von schrabaz, pilwihten,
vumf tusent imbe der pien sô vil der ruch in walde niht enpflihten
mocht in aberillen ir gedoeze.
ir krie, ir pagen, ir snurren was vil ungelich in an der groeze.
die ruochen unde elbiz riefen gelich dâ zuo den storchen.
der schoz, die kunden sliefen noch durkel baz dann ameiz durch die morchen.
nie gansar wart nach valken vluk sô draete,
swenn er in jagt von hoehe, alsam die diet durch daz gedrenge waete.
daz wart den mit dem horne von Kanias vil smaehe.
solt iemer lîp von zorne gevahen viur, ich waene, daz dâ geschehe.
von hitz unde ouch von arebeit der herten
wart ir horn erweichet, daz si sich vor dem stahel wenic werten.
man sach si durkel howen mit geren sô mit schozzen,
daz man si ligende schowen mohte mit dem bluot aluber vlozzen.
daz wart iedoch von in dâ wol vergolten
mit manegen tiefen wunden: ir prîs was an der manheit unbescholten.
diu schar Ypomidones ir krieges niht enpernde
was, vil smaehes lones wart man si der arebeit gewernde.
der nebel varwe Turkoleisen valte
unde Torgalis, die beide . Ypomidon der vluste vil bezalte.
er wolt si gerne klagende mit rache sin der grozen,
des Gamuret wart tragende mit Ackerine verlust, wan er die blozen
si machte gern an sig, an selde, an wirde.
der grat des kokodrillen durchz gedrenge sneit, daz was sin girde.
dem volgte er mit willen: < laza naher rucken!>
wer kunde nû gestillen den swertes klânc, der alsô vil der lucken
mit sin selbes handen kunde schroten?
swaz im der Baldakone begegnt die mocht man zellen vur die toten!
er kunde wol ergetzen die ûz Vriend ir leide.
si sahen in dâ letzen manegen, dem er gap den tôt zu kleide,
daz in enirrete muot, kraft, ors noch wafen.
er wande, nieman lebete, der in darumb getorst noch mohte gestrafen.
von Anias der klare, vil tugend was er tragende.
den Babilon mit vare bestund er, sô riet sin herz, daz unverzagende.
owe, des der soldan im dâ wegende
den solt was al zu grimme, dâ von sich hoher vröuden vil wart legende
dâ heim in sînem rîche unde allen sinen magen.
die wâren des billiche truric, daz si vröude mohte betragen,
unde werdiu wîp, diu sine wirde erkanden!
von Ackerin, dem werden, wart der Babilon nû hie bestanden.
ist ieman, der si scheide? si wâren hie niht eine.
ir beider herzeleide wart gewegen groz unde niendert kleine.
ouch was ir helf in kraft der über mazen.
von prise die gezalten wâren, die sich manheit hie vergazen,
sit si die hoehsten wâren über al die Sarrazine.
wer getorste gen in gebaren alsô, daz si gedrenge lerte pine?
daz solden kameraere mit staeben wenden,
sol hoverecht der lehen durch sumen an ir dienste niht enpfenden.
ir muot was sô gestellet, ez muost sich hie verenden.
si heten sich gesellet mit strit alsô, den nieman mocht erwenden,
swie manic tusent was, die sin dô gerten,
die vunden solch unmaze, daz si deheiner helfe nieman werten.
ob si des lebenes ruochten? si muosten der manheite
sin die wol versuochten unde mohten vurbaz nieman kein geleite
vor gedrang niht klafter lânc gebieten.
der starke vant den starken, dar under muost sich maneger todes nieten.
man sach die kapitane hie striten aller heiden
mit nide bî der gemane . unde wurden si mit tode hie gescheiden,
sô wunschet, daz der sik bî Ackerine
belibe durch die kristen: di muesten anders liden todes pine.
des was er wernde vaste sich selb unde all sin êre.
der wirt ie sînem gaste solt erbieten ander wirde mere.
daz kund Ypomidon vil wol bedenken:
er gab im dicke daz merre . des mac im Ackerin nû niht entwenken.
iedoch sô was er pflegende sin selbes mit der huote,
daz er hin wider wegende was mit slegen, daz vil dick ergluote
der helme rot . von gold ez verre luhte
unde rîche von gesteine . der uzer kasten wite dô vil bestruchte
von starken slegen swaere, die Ackerin erborte.
der schilt wart ouch sô laere der stein, unde swaz der wafen druf gehorte.
daz wart Kaun unde ouch dem grifen wilde
mit strite sô vergolten, daz mans enpfant vil verre ûf dem gevilde
ûz der helme glesten, die rîchen glast verkerten,
den si von stein der besten gaben, ê daz in die slege verrerten.
ein andern glast die helme gaben von viure.
daz braht in rich gemuete, des was ir werdicheit noch zwir sô tiure.
wibes herz unde ougen git er noch vröude mere:
glast von goldes bougen unde von gestein gefreut si nie sô sere,
als dô sich viur von swertes eck erquicket
in dienste werder wibe . daz ist, daz in die hohe vröude ricket.
baruc unde atmerate, den beiden wart ein wunde
 (iedoch niht zegrate), unde wer Gamuret niht an der stunde
ûf Trakun durch manege schar gedrungen,
Ypomidon si beide an der zît mit strite het ertwungen.
an sig unde an gesunde der kristen verre erkande
ir kriegen ob unde unde . diu gedreng er hurticlich zetrande,
alsam ein eber durch die kleinen widen,
sus brach er durch die dicke: er lerte luet unde ors dâ leben miden.
wan er sach Ackerinen von sîner krefte slifen
sunder helf der sinen . Kaun, der got, swie hoch er reit den grifen,
er wer dô sîner helfe halp betoubet.
seht, wie die selben toren bî rîcher kunst der wisheit sint beroubet!
Ypomidon erkande in gerne bî dem anker.
sin hohfart in ermande, daz er nû wart vil sterker danne kranker.
er want, er sold in ander weide vellen:
Gamuret der junge aleine was von allen sinen gesellen.
wan er in was enbrosten durch helfe die Ackerines.
diu reise rîche kosten muost von reht . er twank si vil des pines,
die im unde ouch Trakun die vart verhabten,
die wolt er des erlazen, daz si die meister wunden wenic labten.
mit nide kund enpfahen Ypomidon den jungen.
zer manheit kunder gahen, wan im was noch zem swert ie wol gelungen.
mit der tjoste was er zwir geletzet,
er warp dem wol geliche, daz er nû des an im hie wurd ergetzet.
Ackerin der wunden was vil hart erblichen.
daz er an disen stunden der helfe Gamuretes was entwichen,
daz was sin herzenliep, sin herzenleide.
wie lac im diser werre? ich waen, ist zît, daz ich iu des bescheide:
er was gestrîchen verre zerache dem êren grozen.
dô was im gar ein werre, ob in der Ackerin het under stozen.
er weste wol, wer im sin kraft bestanden,
daz er im kleine sparnde der helfe wer mit ellenthaften handen.
sîner kraft verliesen wold er darumbe dulden,
daz er die rache kiesen sold alein . daz teter gar von schulden.
dâ wider was im ouch von herzen swere
durch sorg baruches wunden, ob diu lebnes oder todes waere.
nû ergie zebeiden siten diu sorge nach den êren.
vil lenger was ir striten, dann ich ez mit den worten kunne gemeren.
Ackerin vil schone wart behalten,
biz Gamuret, der werde, lobelichen siges kunde walten.
ûf dem Babilone Valtzon den helm schroten
kunder mit der krone . man sach den ubermuoten vallen toten.
vil manegem dicke noch alsô gelinget,
daz er vil oft erwirbet daz, dar nach er aller meiste ringet.
er hete vil gerungen mit hochfart ubermuete.
alsus was im erklungen der wirde don an sîner wunschel ruete.
swen nach genuog zerecht niht wil genuegen
unde gert der über maze, dem kan diu maz daz erger teil gefuegen.
al sine got im gebende wâren helfe kleine.
dar ob ein himel swebende was, unde wolte mit in hân gemeine
selbe gotlichen gewalt unde ouch die êre.
der gedinge was doch smaehe . nû gewan Ackerin gen witzen kere.
der het ouch underscheide mit werr in dem gemuete.
zeliebe unde ouch zu leide pflac er beide zornes unde guete:
vröude was der val Ypomidones,
dâ wider was im leide, daz im gebrosten was der rache lones.
manic leben wart gezucket den Kriechen von der wilde,
biz daz al dar gedrucket wart der vane mit des ankers bilde,
dâ der anker ûf dem helme vunken
enpfie von scharfen ecken . di stunde muoste gar zelânge dunken
den vogt der Spaniole unde den ûz Kanadicke.
diu sippe gap in dole, daz si bekorten vil der herzen schricke,
sit er in wart entragen von Trakune,
ir aller helfe sunder . dô half im manheit unde der selden lune.
gelucke, selden lune leit an got aleine.
heil unde ouch vortune, sterne, wurtze, wort unde ouch gesteine,
die habent krefte niht wan von des krefte,
der kraft an allen dingen was gebnde, dô ers schuof mit meisterschefte.
selde, heil, gelucke was ie der heilânt gebende,
got selb an einem stucke, ein in drin, unde git den touf al swebende:
vater, sun, heiliger geist, doch einen
sulle wir in gelouben: got almehtik, ewich unde reinen.
hie mit sint underscheiden di heiden unde di kristen.
Vortune zu got di heiden hant sunder wâren got in valschen listen
sô wunschen wir geluckes selden unde heiles,
wan ez got selb ist gebende, ob got dâ niht benennet wirt des teiles.
dô si der lieben maere von Ackerin enpfunden,
si wurden vröudebaere . Ypomidone wart daz houbt enbunden
von dem helme lieht, daz si besahen,
ob er sich helnde waere, daz im diu rache vurbaz solde nahen.
er was erkant die wite von werdicheit der grozen.
an maenlichem strite unde an gewalde mocht im niht genozen,
noch an der wirde libes unde muotes.
daz selbe was der bruoder: an uppikeit sô lebte niht sô vruotes.
die in dô wolden rechen, der schade wart gemeret.
mit slahen unde mit stechen wart ûf dem plân der schirben vil gereret
ûz helmen lieht unde ûz den schildes randen,
darunder liehter ringe si ûf den Babilonen vil zetranden.
des jach man den getouften, ir ellen was erniwet.
vil werdicheit si kouften, wan sich ir triwe het alsô vertriwet,
daz Gamuretes heil in ir gelucke
in staete was verslozzen, daz nieman sach ir vart in zweier stucke.
der rîchen ûz Vrienden, der wart nû vil der armen
von der getouften henden . si begunden Gamuret erbarmen.
der wer in gerne vride gewesen bernde
durch Secureiz, ir hêrren, doch mocht er siz vor sturme niht sin wernde.
ouch waeren siz niht lobende gewesen von der herte.
ir zorne was sô tobende, si duht, daz nie kein diet an hereverte
sô vil verlur, unde ouch die wilden Kriechen.
der tôt Ypomidones tete si alle zem tode gar die siechen.
si dahten, im geschehe reht als ouch Gamurete,
daz man in lebnde sehe, sit man si zewerden goten hete.
durch di vorhte kunden si wol miden,
daz ieman vluht dâ huebe: si wolten ê den val mit tode liden.
si wâren aber schabende den zwifel von in starke,
daz si mit sige behabende waeren Syria, des lândes marke,
unde dar zuo Ninive, die witen, grozen.
nû wurben die getouften, dazs des gedingen wurden gar verstozen.
der rache si sich werten, daz diu dâ icht ergienge,
vor schanden die verherten . ich wen, ir netze wird unde êre vienge,
daz dâ nach prise wart vil hoch gespannen
von der geselleschefte, die man dâ zalte vierstunt dri zemannen.
den luft unde ouch die erde begunde vaste roeten
Gamuret der werde den vriunden half, die viende er braht zenoeten.
sus warp, dem elliu zageheit was tiure.
diu erde was von bluote rot, daz selbe wart der luft von dem viure.
sunder die geflorten mit rîcheit der zimiere,
an die die rotten horten, ich meine hohe künec unde escheliere,
die rîchen emeral unde amasure.
wer die getorste rueren, des nam den Grahardois vil gar unture.
vil kunige muost erbeizen vor im mit wunden tiefen.
ir gesahet nie porkideizen vor dem lewen walt sô gar durch sliefen,
als er die schar durch brach an allen siten!
swer dâ gerne lebete, der dorfte sin in sturme dâ niht biten.
sin helm was kosterîche vil tiure, dâr zuo herte.
nie helm sô staeticliche sich alsô maneger scharfen ecke erwerte,
der vil ûf im mit hellem don erklungen,
sô daz di witen lucken ûz den liehten swerten dicke sprungen.
ouch wart ir vil geveiget, die in getorsten rueren,
sô daz in wart gezeiget, wa si die rechten straz gen helle vueren.
alsolch geleite mueze werden tiure
all die der touf bedecket; des gebe diu hoehste hant uns helfe stiure!
der vride wart geworben an den kokodrillen.
der anker unverdorben vor im beleip . ich waene, daz mit willen
Ackerin verdolt unde al die sine!
der anker Ackerinen erloste maneger schaedelichen pine.
Apolle noch Kaûne, noch Machmet, di drie,
von aller ir vortune muost er solcher helfe sin der vrie,
als die im brahte Tschinotulânder,
dô Gamuret gerochen wart, alrerst dô sinen rechten namen vander.
diu rache wirt noch groezer, dâ von die edeln werden
noch werdent jamers bloezer, ich mein die von der toufbaeren erden,
wan si heten groze verlust erkennet
an Gamuret dem alten unde kunigen zwen, die vor dâ sint benennet,
unde Erolas von Orfilune, swester sun Lehelines.
owe des, Sigune, du maht nû vurhten wol des Anschevines,
ich meine den, der nû dâ pfligt Anschowen:
ûf dînen vriunt, den zarten, ist nides lucke witer vil gehowen,
durch daz die ûz Lalânder zweier swester kinder
von Tschinotulânder an werden magen wâren worden minder,
dâ von Sigune wart hernach beswaeret.
des muoz ich sin der klagende, unde wirt diu aventiure sô gemaeret.
unde Abor von Gerunde, ein vürst in solcher wise,
die niht verwerfen kunde nieman, der dâ werben kan nach prise.
dar an sô wart sin wirde nie verschroten.
owe der leiden maere, den valt uns der von Assarie toten!
unde sîner tusent rîter alle die getouften,
di mit dem tode bitter ir leben gen den Kriechen hie verkouften.
der wart wol dri hundert dâ nach wane
mit den hohen werden, ê daz der strit zergienc ûf disem plâne.
dâ mit an allen siten der strit git sô niht ende,
daz hie an disen ziten sint benant der kristen lebnes pfende.
er muoz noch vur sich dar die lenge triben,
dâ von groz jamers guzze in herzen nement ursprinc von den wiben.
Pomeirus, über lenge di verlust kom in sin ore.
 <sprenga, hêrre, sprenge!> rief dô hie der blânke, dort der more,
 <unde keret hin, swa ir den anker swebende
sehet ob den getouften, daz der deheiner si dâ iht der lebende!>
nû wâren des di quecken, die heldes werk dâ worhten.
die ellenthaften recken sich vil klein in herzen drumb ervorhten.
in wart dâ hurticlichen wider halten.
wa nû hie, Vortune? zeig uns die dâ siges kunnen walten!
des wer nû zît vil lânge, ob si niht gar beliben
dâ suln in strites twange, unde ob diu zehend under werden wiben
ir amis mit armen sol beschrenken.
ich mein halt der gesigenden; seht, wie die sigelosen sich dâ krenken!
Leofax pungierte, der snelle, niht der traege.
der vane in kondewierte, durch daz sin wirde wol genoezet laege
drier kron, als im dâ was geheizen.
sin maenlich gebaren lerte manegen zuo dem tode erbeizen.
ich mein, die volge jahen im gen den getouften.
di kunden sich vergahen, sô daz si lebnes hiezen die bestrouften.
des wart von in der zehende niht gerochen,
aber an den Marrocheisen beleip der Kriechen haz vil unversprochen.
der more unde der trache in pflege der helfande,
die wâren mit gemache, alsô daz sich dâ nieman gen in wande.
si cherten gen der sunne unde gen dem mane,
die Leofax dô vuorte, den Kaylet dâ machte lebnes âne.
der hohe, werd von Spange, der sluoc in maenlichen.
von aspinde diu stange beslagen was mit silber kostelichen.
Kabellitor ûz Akraton, der witen,
den vanen wider zukte: des zoch sich an die lenge nû daz striten.
die gote er lie verweiset sin halp mit aller huote.
alrerst dô wart gevreiset der strit, sô daz diu senfte wart zunguote,
der doch lutzel was an allen siten.
von Iermalie Bargunden, den valte Ither an den selben ziten.
dem kunige von Serpande Lehelin dô zilte
sin leger zuo dem lânde . ich waen, des al die werden gar bevilte,
di sin zeherren jahen unde ouch zemage.
er wart von im bestanden, von dann half im der Grahardois niht trage.
er wart vil nach ertwungen sigens gen der erde.
vil hurticlich gedrungen kom Trakun, als ez dô treip der werde
mit sporen dar zehelfe Leheline.
er nam in ûz dem tode, des vergaz iedoch diu triwe sine.
Alimon, der die pusine dô blies vor ûf dem turne,
der muost nû dulden pine . mit tode gab er im die . sam ein vurne
wart alda daz wapenkleit von trore,
daz ûz dem liehten helme vloz: daz kunde giezen sam die rore.
dô sluoc Vrabilitaltzen Morholt, der krefte rîche.
ob sînem swert die valtzen indert wern mit varwe dem geliche,
daz von im dâ künec unde amasure
zer erde wern gevellet, des nam den ellenthaften gar unture.
Vridebrant unde Huttigeren, der manheit sich bekoberte,
sô daz si kunden leren kunige vier, daz in ein sterben oberte
 (der namen ist diu aventiure sunder),
unde der ûz Vrankrîche, einem kunige schach tete er dar under.
der von Samlidacke, Zirilon, der junge,
in sturme als ein tracke kund er turen, als ob er von sprunge
sunder muede lid noch wer der varnde.
künec, amasure unde eskelier was er dâ wenic sparnde.
daz selbe lop erwerben von Ytolac wol kunde
der künec, der nie verderben lie den prîs, des er im selb wol gunde,
der ie krone was vor vürsten tragende.
sol manheit lop erwerben, sô ist man im ouch prîs von rechte sagende.
waz Ackerin hie wurbe zehelfe den werden kristen?
ich waene, des icht verdurbe, er wolde si vor noeten gerne vristen.
er kande wol der Babilone kriegen,
daz si mit starker rache die mit dem anker lutzel kunden triegen.
Pansor von Salânien, dem wart nû her gewinket.
der von den Griffanien der noet enpfant, diu gen dem tode sinket,
wan si die hoch gelobten sere klagten,
Secureiz ir hêrren unde ouch Ypomidon, den unverzagten.
des tôt in herzen riwe nû gap vur Secureizen
durch die vil hohen triwe, daz er in zehelfe kund erbeizen
unde si dâ mit ergetzen wolt ir hêrren.
ûz Tabrunit die geste, von den sach man hie noch grandewerren.
Pansor, den muost hie loesen der junge von Kolone.
swer in zuo den boesen zalt, daz wer durch haz gen wibe lone,
den er vil werdicliche dick enpfahen
kunde durch sin ellen, des in zedienste kunde nie versmahen.
ir senfte wart ein krene, ich mein die ûz Vriende,
die werder hêrren zwene verluren unde mit rache daz gebende
erwurben, daz die lebnden alsô bindet
an lebelicher krefte, daz man der niemer mer an in enpfindet.
dô der von Salânie der vreise wart erschricket,
 <
Kordes!> sô hal sin krie . er kerte hin, dâ vil der swert erblicket,
alda der baruc mit dem atmerate
zehelfe den getouften mit swerten im dô vil gewinket hate.
swa die Marrocheise den vanen mit Kaunen
sahen, nach der reise, dar richten si sich durch den vanen brunen.
si wanden, daz ouch Ackerin dâ were,
durch daz sô wart sin winken dem vanen künec den kristen helfebaere.
Tschinotulânder vil gerne sach ir dringen,
dô er ûz helmen glânder sach die vunken gen den luften springen.
er wolte niht Trakun der vert erlazen
gen dem von Ackratone . im was zu muot, er mueste sich hie mazen
der hurte mit gedrange, als er des vanen pflegete
maenlich unde alsô lânge, daz in nû der von Graswalt gelegete.
ob er daz wirbet? dazst im wol zedanken.
ir tusent im zehurte reit der starken, einer niht der kranken.
er brach si von ein ander, die dicke macht er dunne.
iedoch verdrungen vander Kabellitor, ich waene, dick enbrunne
der anker von dem viure, daz nû schrieten
die hie dem vanen warten: der kunde er dô mit tode vil gemieten.
mit zornes uberwalte den Ackraton er wante,
daz er niht vurbaz zalte mit dem vanen prîs, den man erkante.
dem vanen wart diu stange sô verschroten,
daz er belac dâ nidere . den tschahteluere valt er darnach toten.
Pompeiro nie sô leide geschach bî sinen ziten.
er wolt in anderweide wider heizen zucken . zallen siten
wart gedrank . nû sach man Ekunaten
gen dem von Babilone dringen . hoeret, wie si nû geraten:
owe des, Klauditte! dir mohte nû wol troumen,
zeim aneboz der smitte wart dîn amis, daz kund er niht vergoumen,
wan er von allen Kriechen slahen dolte
sam aneboz in smitten, daz er iedoch vil gerne gelten wolte.
wol mohte schrien < wafen!> vor schricken hie dîn herze,
ob ez niht was entslafen unde ob im nahen gienc der jamer smertze,
daz ez dir niht die nôt zekunfte sagete,
sô waene ich wol, dîn vröude wer gen hoch gemuete diu verzagete.
er was iedoch der wernde sich selben unde dîn truren.
ob du belib unzernde dîn lachen, daz geschach von manegem turen.
ob er daz gen über kraft erherte
in alsô jungen jaren, unde kumt er dannen alsô unverscherte,
des mahtu gerne danken dem von dem hoehsten trone.
mit worten, mit gedanken soltu gevalden hende bieten schone
ûf zehimel, dâr zuo herz unde ougen,
ob er ze kanadicke noch die krone tragend ist unlougen!
diu swert si hohe wurfen mit henden ellenthaften,
als die der wer bedurfen . die schirben vlugen hoch gelich den schaften
von den schilten, von den liehten helmen:
stimme der singoeze horte man gelich die slege ergelmen.
Kabellitor, des bruoder Seruk ûz Virmidise,
der diu strites ruoder wol ziehen kund ( er was an strite wise
dâ von im wâren die karrotsch zepflegene
mit den goten geschaffet), daht er unde der bruoder sich zerwegene.
Seruk mit sunen zweinzic den bruoder wil nû rechen.
di wurden des gar einzic, daz dâ heizet helm unde schilde brechen.
die striten mit dem Grahardois vil strenge
durch Kabellitoren . die wunden wit, die wuochsen an der lenge.
die selben muost er vellen, wolt er niht selbe vallen.
die zweinzic her gesellen truogen im dô herze groz bî gallen,
dâ zuo der vater strites was ein recke:
von jugent in daz alter hiez er die virre wit der muotes quecke.
der noete was hie warnde nieman die getouften.
daz tete im helfe sparende, wan si des selben koufes vil dô kouften,
dâ mit der ellenthafte was bestricket.
iedoch was er wol sehende, daz Ekunat der helm liehte erblicket.
dem vater unde den kinden wart ez vil sere enblânden,
daz Ekunate binden den vogt sô kunde von zwei hundert lânden
 (der zal gebrach in an dem wurfel zinken):
der ûz Kanadicke warp, daz dirre gewalt begunde hinken.
den Grahardois man retten sach leben sines verhes.
di erden gar vertretten sach man die ors von hurte, sleht unde twerhes,
her unde dare, ûf unde aber dannen
mit zorne dicke triben: den ernest het diu sipp ûf in gespannen.
dâ west er lutzel umbe, doch seit ez im ir krie,
er was des niht ein tumbe, heidenisch kund er mê dann ander drie,
als er daz wol von kinde gelernet hete,
dô er von Anflisen dar vuor in kindes wis mit Gamurete.
nû daht er in dem muote, als er dâ het erfunden:
 <ich sol nû pflegen huote, ir haz, den hât diu sipp alsô gebunden.
des muoz ich in durch triwe sin der jehende,
wan ich ouch unser sippe bin durch triw in nôt ungerne sehende .>
diu kron wart im verhowen mit der zimierde rîche.
si muosten ouch hie schowen ein ander tôt von vellen ritterliche
der brueder vunfe wol in kurtzer wile.
der vater was dô gernde, ob er in mocht gewerfen an die zile,
dâ sine kint an lagen . daz wart alsô versuochet.
ob er nû sinen magen zeklagene wirt? ich waene, des geruochet
got unde sin manheit, kumt er nû von hinnen.
swes ungelucke waltet, der kan im doch zejungest niht entrinnen.
iedoch sô was er gernde, daz er hie wurd errochen.
swes ungelucke in wernde was her nach, daz belibet ungesprochen
noch die lenge . daz sint liebe maere:
ich bin ie der eine, der sich gerne hueten kan vor swaere!
den vater muost er toten vellen dô mit valle.
der jamer kund im schroten die vröude sin, wan daz si gar mit alle
in vingers lânc der nôt begeben wolten.
dô tete er gar daz waegest, daz si ein sterben vur in liden solden.
ê daz an im ergangen was elliu diu geschichte,
mit tode was bevangen Pompeirus, sô daz sin gewalt zenihte
wart über alle sîniu kunichrîche:
war kom sin gotlich êre, daz diu gelac dem spott alsô geliche?
Ekunat gesigete mit starken, jungen armen.
dâ von sich doch erwigete sin kraft, sô daz in wunschel sam des varmen
het zeguotem wirte wol gewiset,
der im gemaches gunde, des diu êre von huse wirt gepriset.
iedoch was im daz tiure nû an den selben ziten:
der suez unde der gehiure kerte hie von strit in ander striten,
ich mein den Grahardois ze Ekunate.
Valtzone wart geswenket, des manic lîp enpfant hin durch zegrate.
gedrenge wart zeruttet, ê daz er si durch worhte,
die gern alda geschuttet heten den, der streit gar sunder vorhte
von den gewalten sîner manegen êren.
von dem ûz Kanadicke vant man in durch al sin sarwe seren.
daz wolden si nû gelten dem, der schulde habete.
die sich dar an ûz melten, den selben ungelucke wider drabete.
nein, ez was vrouw Selde mit Vortune,
des wart Klauditte jehende unde Ekunat, daz dritte was Sigune.
von Tschampfenzun der geerte, der hie den vanen vuorte,
dar gen dem anker kerte . wie groze kraft in ie mit manheit ruorte,
sô kund in niht gehelfen allz sin dringen,
daz er dem talfine in noeten keine helfe mohte bringen.
daz het gewert sô lânge, biz in der zwifel jehende
was von dirre strange, daz si ein ander niemer mer gesehende
waeren lebelich, biz in die witen
mit swerten wart erhowen von heiden unde von kristen ze allen siten.
ob wir nû iemer sageten, wie dâ wart geworben
von helden unverzageten, wer dâ genas unde wer gelac verdorben,
ot alle samt ûz zweien hundert lânden,
daz kunigrîche hiezen, ir wert wol hoeren, waz si der wider sanden.
daz kom von dem gewalte der vogt ûz Babilone,
dô si sô manicvalte die vluht sô gar verbuten bî dem lone,
daz si der ê unde erbes heten manegel:
hie mit sô wart gebizzen von allen Babilonen todes angel,
dar zuo von den Egipten unde von den ûz Vriende.
die vremden, die gesipten namen hie von strite gar den ende,
ez waeren dan, die strite niht entohten.
ouch het der tac ein ende, dô Ackerin den sic dâ het ervohten.
ein horn wart erklenget mit kraft ûz kuniges munde
vil herzen wart gevenget in vröude groz, der dâ gepruefen kunde,
wie Ackerin dô was sô wol gelungen,
daz ab den Kriechen wilde was der sik sô lobelich errungen
zevlust unde ouch zeheile den edlen, werden wiben,
etsliche vröuden geile, etsliche wazzer ûz den ougen triben.
wie wart nû hie erbiten lieht des morgen
bî ein ander ûf dem wal? wan ir was noch des siges vil in sorgen.
die daz zeichen singen horten groz, niht kleine,
unde die vil swerte erklingen ûf dem plâne horten, noch niht eine
was ez, dâ der mor unde tracke swebten.
die kristen unde di heiden die selben nacht mit kleiner senfte lebten.
ir manege, die noch schriten, dâ mit si zwifel merten,
die noch dâ vunden striten sô groz, daz si der vriunde helfe gerten,
biz daz sich diu nacht ir truebe schamende
was vor wolken grawen, die Kaldeien wurden kraft erlamende.
daz noch die vanen swebten, des wurden si wol gaffet,
der vil mit wer dâ lebten, daz ez vil ritterlich von in geschaffet
wart von solchen maeren des gedingen:
swa koum ir sehse lebten, die wanden anderhalp noch prîs erringen.
als vil der heres vluete die soldan ûz erwegten,
dâ von kein widermuete nieman het, daz si der vluste pflegten.
daz machte in der tracke zuo dem moren.
daz nieman vluht was hebende, des muost sich manic tusent dâ vertoren.
vil maneger schar der grozen unkunde was vor maeren,
daz lebens gar die blozen, die soldan vogte, gote unde hêrren waeren
des wâren si von uberkraft gevirret.
ez wer diu vluht gebrochen, chein gebot mocht si des hân verirret.
nû wart ein michel swige al der Kaldeien krie.
die ûz dem volkwige lebelichen kerten, der malie
wart nie gelich bî niemans zît gehoeret,
sô starkiu tschumpfentiure, dâ aller vluht sô kleine wurd enboeret.
mit scharte lucken, swerten sach man die helde riten,
mit moltigen berten . swer si het gesehen an den ziten,
der muest in grozer vluste sin der jehende
an magen unde an mannen, unde daz ouch verlust von in dâ was geschende.
an rossen unde an liuten kos man vil der wunden.
werder wibe triuten heten si verdienet an den stunden.
swie gar si wâren var nach smitten rame,
si gaben hoher vröuden den wiben mê dan siden swanz in krame.
noch muotes unberoubet sach man ir vil gebaren.
mit melme uberstoubet warens an der wat, an velle, an haren.
die bra, der bart gelich den kezzel strîchen.
zer gesicht, zer barbiere het in der stoup die helme under slichen.
die haersenier, die helme, dô innerthalp die varwen
chunten swarz von melme . dâ bî kiese wir die strit gesarwen.
die von sturme kerent wol gepriset,
die sint alsus gemalet unde vinde habent si der male gewiset.
wapenrock, zimiere zerhowen unde durch vueret.
wer einer dâ mit ziere gewesen klar, der waer mit haz gerueret,
daz er sich vor den vinden het enthalten.
er mueste von den vriunden, ich waen, unsenftes zornes hân gewalten.
keiner pfande gerten die wirte zallen orten.
die geste si nû werten des geltes, ê si schieden vur die porten,
ich mein, der Babilone lândes marke,
die si den Marrocheisen umb die kost verrigelt heten starke.
daz die alsus entslozzen hie wâren sunder runen,
des het vil unverdrozzen geholfen der zu dienste reit Sigunen,
des alle keiserinne wol mocht genuegen.
vrov Minn, ir sit Unminne, welt ir im niht hohe selde vuegen!
dise werden geste, ich waene, daz weger taten,
ob si nû an die reste riten, sint ez was alsus geraten,
daz si des siges unde der lânde wielten,
waz si der haben wolten, dô si der muede ein teil von in gespielten.
vur den liehten meien mit aller sîner bluede
herberge der Kaldeien namen si, daz machte groze muede.
von Babilon vil nar der edlen vruhte
vunden si dâ wunder, swie Ackerin dô wielt vil rîcher zuhte.
wes solden si sich sparnde sin bî hab der rîchen?
wer wer der ubel varnde, ob er sich der rîcheit mac gelichen?
vremde hab tuot hende unde herze milte:
rîcheit vürsten, kunige besaz dâ rîter vil von einem schilte.
knehtes kneht dâ hêrre wart, ob er des geruochte.
diu werdicheit sô verre vil manegem was, daz er des dâ niht suochte,
dâ mit er hêrre mohte sin nach kunde:
er kunte in leckerie michels baz, swie vil er wirde vunde.
diu stat ze babilone beleget wart vil rîche.
von Salânie diu krone wart dâ mit gedienet werdicliche
von dem kunige Pansor, der mit getursten
manlich den vanen vuorte . des jahen rîter, künec unde ander vürsten.
dem Grahardois des ersten herberg, dann Ackerine
gab er dô des hersten, darinne Ypomidon die rîcheit sine
vil dick gewalticlichen was der zernde:
vröud unde dâ bî truren, der beider was er sich dâ niht der wernde.
nach Gamuret gedenken, daz kund im jamer werben.
den jamer dô wol krenken mocht Ypomidones manlich sterben
unde ouch des ubermueten, sines bruoder,
daz dem von Ekunate wart gesniten alsô des todes muoder,
den man durch wirde legte ins palas, den er valte.
vil werdicheit sich wegte an ir zweier prise junc unde alte.
den zwein hiez Ackerin dâ bieten êre.
dar nach den kristen allen bot man wirde vil unde dannoch mere.
er mohte wol unde solde, ez was dâ wol verschuldet.
iedoch er gerne wolte in vuegen prîs, unde ob si nie geduldet
in sînem dienste heten kumber grozen
unde im der wirde hulfen, der im in heidenschaft niht mocht genozen.
wer mocht ez vol zellen, waz er hie wirde bieten
kunde den gesellen, die sô manegen Babilon verschrieten,
kunige, amasure, esceliere,
emeral unde ander rîter? ich si noch nieman kan gepruefen schiere.
ob hie die wilden Kriechen an spise weren beraten?
daz labte nû die siechen, die von in sô vil der wunden haten.
die wâren ouch an manheit hoch geletzet:
swie vil der rîcheit were, si wurden doch niht halben teil ergetzet.
wie lânge si dâ legen? wol siben tag mit alle,
der triwe niht die traegen . von den wart dô sunder vröuden schalle
gesuochet mac unde hêrren ûf dem plâne.
die wurden rich gebalsmet, des wâren si zu beider sit niht âne.
unde ouch die wunden lebende, mit vil der pflaster rîchen
was man in salbe gebende mit vriundes handelunge werdiclichen.
den baruc bat dô Tschinotulânder,
daz er ouch Secureizen balsmen hieze rich alsam die ander.
des was er in dô wernde, der wille was im sueze.
Ackerin nû was gernde durch der kunige wirde sunder grueze,
rats, obs ouch die soldan balsmen solden?
daz wart im wider raten, sint daz si selbe gote wesen wolten.
den rat, den gaben christen, unde daz er doch sin êre
an in dâ solde vristen unde in erzeigte sunder wirde mere,
daz man si schone hebete von der erden
unde si ze babilone schone widersande sam die werden.
wie daz nû gar geschaehe, daz wurden lânge mere.
mit maneger rîcheit spaehe was hie vor Secureiz vil kostebaere
gebalsmet rîche . Ackerin in sande
heim vil werdichlichen: an allen kunigen er dô prîs erkande.
wie sich Ackrin der rîche sit Kaldei underwunde?
man seit mir endeliche, daz er dannoch wider satz dâ vunde,
sô daz si noch dâ sint die unvereinten,
wan im dô warn gevellet, die wibe herz unde ouge sint beweinten.
wie sit Arabadille nach Secureiz ersturbe?
ir herzen klagender wille niht mocht besten . wie Veirefiz erwurbe
die maget, die man in zetohter nande?
der ungelicher varwe, hey, waz er herter helm unde schilde zetrande!
der was noch kleine knabende dô hie der strit vol turte,
den werdicheit was habende ûf ditz lop . man jach, daz er verschurte
in sturme rîter sam daz loup der hagele:
der erste was er jagennes, der vluhte weder an houbet noch an zagele.
dô Secureiz was ligende gewesen ûf der heide,
sin rîcheit über wigende was herzen tracht unde zungen rede, die beide,
gesteine, golt daz er vor mit dem schilte
zegabe wolte mezzen, der minne wert zedienste durch sin milte,
an ander rîcheit sunder, swaz der dâ wart verlazen,
daz wer zesagen wunder . nû seht, wer sich der rîcheit solde mazen:
swaz ie der man mit girde wolt berueren,
des vant er hundert stunde mer dann er sin iemer mohte gefueren.
den kristen er dô sagete genade vil der êren,
die er von in bejagete: < unde west ich, welchen ende ich mohte keren,
daz ich iu werden dienst mocht gefuegen,
des mochte noch ensolte mich von rehte niemer vol genuegen.
ich solt iu sin der gebende, daz wer ein vlorniu milte.
sit selb in gabe lebende! gebt unde nemt, über al sit di gezilte
vor ûz mit wal under allem disem guote:
swes iu dar nach gebrîchet, daz vueg ich, ob ich mac, nach iwerm muote.
ich wil den touf wol êren, di wil ich bin der lebende.
di kristenheit zemeren bin ich iemer mer die stiure gebende
durch Gamuret unde Tschinotulânder
unde Ekunat, den werden, darnach mit rîcher triwe durch die ander,
wan ir mir habt erzeiget iur triw sô vollicliche.
mîn selde wer geveiget, ob ich iu cheiner dinge wer abwiche,
âne daz, daz ich mîn gote verbaere
unde kint unde atmerinne: sus cheiner gab ist mir gen iuch zeswaere!>
er vragt, ob talfin wolde iht der lânde rîche?
der er im nemen solde nach sînem muot über al vil werdicliche,
darnach al die gesellen nach ir muote.
swaz ir wille waere, daz wolt er gerne vuegen in zeguote.
 <ob ir nach toufes orden der selben lânde sit pflegende,
swie hoch ir den welt horden, dem hilf ich an di hohe wunder legende .>
hie mite wart sin triwe die voll erfunden,
des im die zuht gelerten gnade nach der wirde sagen kunden.
Ackerin dô gerte, daz man alle die getouften
der êren sunder werte, daz si mit ougen sunder pfant dô kouften
allez, des ieglichem dâ gezaeme,
vor allen Sarrazinen daz er daz nach herzen girde naeme.
aber zem talfine sprach er, wes er begerte,
ûf die triwe sine, daz er die selde sin dâ mit gemerte,
ob er im die rehten warheit sagete,
unde ob im di Vriende, Tasme oder Babilon icht baz behagete:
 <dir sol daz weger vuegen,> sus hal des werden stimme,
 <durch daz vil ringer truegen Tasme die soum, doch rîcher an der gimme
dann Babilon, dâ von dus mit dir vueren
solt>? des muost im danken des herze niht wan tugende kunde rueren.
der bit was nû niht mere, si wâren wider varnde,
die noch von wunden sere liten nôt, die was man aber sparende
mit der reise, daz si niht engahten,
dann si diu state lerte, biz daz si sie zen herbergen brahten.
mit vröuden michel truren brahtens an der verte.
vil künec unde amasuren manegelt Ackerin, dâ von er zerte
vröuden vil unde hal daz vor dem christen,
der doch di klage groze, dô er zu Baldac kom, niht wolde vristen.
ob si nû wol enpfahen diu atmerinne kunde?
daz durft ir niht versmahen, unde daz ir aller herze vröud enpfunde,
den ir amise komen wider lebende.
nû was der michels mere, die mit suefzen wâren jamer gebende.
er brahte niht den dritten der hohen unde der nideren.
der aneboz in smitten mac der hamer stoeze niht verwideren.
sus mohtens in dem sturme niht entwichen
der slege noch der tjoste, man sach ouch vluhtic nieman naher strîchen.
swer hie kom lebend widere ûz der über krefte,
di geloubten iemer sidere an Gamureten baz mit heilikschefte,
dann an Kaun oder an Terviganden
noch an Machmetes helfe, swie wol si die von jugend ie bekanden.
hie wellen niht beliben die jamer gebenden stungen.
die sach man aber triben zuo dem sarke ûz Graswalt den jungen.
die andern liezen in des niht vereinet:
mit herzen vluz durch ougen, mit triwe was ir sele vor got gereinet.
sus was er aber hebende die klage bî dem sarke:
 <got hêrre, wis nû gebende der sele trost, des lîp hie was der starke!
swa der prîs di schande solt verjagende
sin an allen orten, daz ist von dir diu werlt die lenge sagende.
swa man vor valsch erretten solde die hohen triwe
den kundestu wol ertretten, sô daz er nider lac mit schamender riwe.
durch dich sô muost unrecht dem recht entwichen:
durch vriunde noch durch miete kundestu von werdicheit niht slichen.
du wurb ie nach der volge lop der werden hohen,
unde truege der smeh erbolge noch groezer dann den krebz ezzen rohen.
swachiu vuor was dir ie widerstendik,
leben werdicliche, dâ gen sô was dîn herz ie wol genendik.
vil tugende was behuset bî dir in hohem sinne.
in herzen nie verkluset wart sô groze manheit durch die minne
unde ritterlicher orden nach den êren:
den vriunden koberunge, den vinden vluht dîn hant wol kunde meren.
dîn tôt drierhande manegel gesterket hât mit vluste.
ez wart nie ritters angel geworfen mer von herzen under bruste,
des korder sô vil wirde kund ûz ziehen
an sich erwelter tugende: vor missewende sach man dich den schiehen.
diu zuht, daz ist ein tugende, diu velt in daz gemuete
den kinden in der jugende, dar nach diu werde minn mit hochgemuete.
manheit di minn des ersten dar ist zundic:
milte unde ander wirde wart an dir von kind nie missefundic.
gen trakheit gar der traege, die werdicheit zewerben,
gen snelheit aber der lege, diu mannes prîs an wirde mac verderben,
den ruof git dir vil sprache sunderlingen.
in heidenschaft, bî toufe muoz dîn lop in elliu oren klingen!
du zage an aller vorchte gen sturmlicher vreise,
der unpris ie verworhte, sô daz von im dâ snite ein niwe leise,
dar ûf man spurnde rîter mohte vinden.
die warn unpris dâ lesende, sô kundestu den prîs zu prise ie binden.
kein ritterlichiu wirde nie wart an dir betoubet.
du bist, der nie verirde: sehzik kron, ob di ûf einem houbet
solden sin, die mohten niht gerîchet
mit keiner gimme stiure gesin, daz si dir mohten hân gelichet.
du wer der unbeclagete vor êren hoch gerichte.
nie siden groz betagete an dir dehein ir vlustebaere geschihte,
noch ir gesinde wart nie von dir daz swache,
alsô daz dich benande den schuldehaften ieman zungemache.
elliu wibes ougen dîn sterben suln beriezen.
offenlich unde tougen muoz in vil der werdicheit zefliezen,
ir seld, ir wunn, ir hohez lop mit êren.
von dîner wird an wiben muoz elliu wirde wahsen unde meren.
di wirde werder wibe hastu alsus enpoeret:
durch wîp von ritters libe wart nie gedrank sô hurticlich zestoeret,
als dîn hant mit lânzen unde mit swerte.
daz iemer wîp suln prisen, ob sunder dienst ieman ir minne gerte.
unwirde was dir wilde, di wirde wer du zamende.
vor aller manne bilde hetstu si wert behuset . gar unschamende
was ie dîn vel in einer varwe staete:
der bleich unde roete sunder, dîn antlutz nie bekant schaemlicher taete.
daz ich die kraft ie lebende behielt, des hât mich wunder,
dô du mir rat wer gebende, daz ich der herzoginne wol diente sunder
unde daz dâ von mîn vröude wahsen kunde.
die was ir minne mir gebende, swie sin doch mîn lîp nie teil enpfunde.
sit daz dîn edel houbet mit todes gebendem smerzen
der glevin wart beroubet, dô wart si mir gestecket zuo dem herzen.
diu lat nû von der rache ein teil ir sniden,
doch kund bî tusent jaren mich jamer dîner wirde niht vermiden!
mîn herze dîner wunden enpfindet unerfuelet
iemer von den stunden, daz si wart mit balsem geparuelet.
dô wart ouch si gebalsmet mir in herzen,
ez si daz mir diu rache unde ouch Sigunen minne buez den smerzen.
du wer gewaltic tragende drier kunige krone.
dast al diu werlt unsagende, daz iemer mer ûf kuniclichem trone
dîn geliche wart oder ie gewihet
werd kristen oder heiden: mit lob dîn wirde nieman halbe lihet.
unde soldestu nach wirde der lânde hân gewalden,
sô muesten dir mit girde alle kunige hende hân gevalden.
wie stet mir dann, ob ich alsô besinne,
daz mich der wird ergetze diu edel magt Sigune mit ir minne?
si mac mich dîn ergetzen, unde doch ergetzen niemer,
wan der mich wolde setzen, gewaltic aller kron zu pflegen iemer,
daz du noch leben soldest werdicliche,
al der êren sunder wolt ich leben unde der kunicrîche!
dâ von mac mich ir minne ergetzen niht des teiles.
si git mir aber gewinne, die alle horde wider wegent des heiles.
hie mit ergetzet mich ir minne, di werde,
daz aller kunige rîche ich neme niht dafur ûf al der erde!
swar ich der lânde rite, sô bin ich dîn vereinet.
daz noch vil lânge zite der wibe herz durch recht mit mir beweinet,
den du mit dienst sô werdiclichen schenken
kundes durch ir êre des ritters prîs muoz iemer mer gedenken.
dîn blic ein vröuden uebe geliche gap dem meien.
vur winder nebel truebe der meie wigt, sus wac vur alle leien
dîn werdicheit . wer sol nû vröud enzunden
als du den werden wiben? daz hât verwandelt sich in jamers kunden!
wer sol nû wibes êre ûf in die hoehe rucken?
wer git in vröude mere? wer sleht ir truren alsô klein zustucken?
wer sol ir vröuden wirde wider quicken?
daz muoz von dîner vruht geschehen . der muez vrouw Selikeit ir gabe schicken!
die slihte sîner twerhe, sin werdicheit sich zouget,
sit er mit vremdem verhe niemer mê von wibes brust gesouget
wart, wan daz von dîner minne erbluete
unde von Herzelauden, die dâ pfligt sô reinlicher guete.
ob sich durch vremde spunne ein edel vruht verkeret
nach unadels kunne, sô ist dîn edel vruht hie mit wol geret.
die muoz zwivaltic adel vil der tugende
von werdicheit ûf erben: alsô troest ich mich dîner klaren jugende.
ich weiz noch mer der vruhte, swie si niht toufes walte,
erzogen in solcher zuhte . durch dine vil hohe wirde manicvalte
buten dir diu wîp ie sunder êre,
daz si dîn vruht niht krenken wolten durch der tugende widerkere.
diu sueze Belakane Veirefiz mit vlize
zoch, diu wandels âne . man sagte mir, si kusten an daz wize
dir mer zelieb dann ir selber varwe.
wirt dîn di minne ergetzet, daz geschiht von disen zwein in liehter sarwe .>
diu klage werte lânger dann ich ez hie bin sagende,
vil harter unde vil stranger was er iedoch alein die klag niht tragende:
Kaylet unde Ekunat geliche.
von angeborner sippe was ir drier klag wol ebenrîche.
diu Gamuret gebernde was unde Kayleten,
unde di den talfin wernde geburte was, die drie zebruoder heten
Ekunat, den wilden von den bluomen.
durch daz die werden drie ein ander hiezen < kint mîner muomen .>
swie daz Ekunate diu klag was naher sippe,
groezer klage hate der talfin . daz geschuof diu jamers gippe,
die Gamuret im gap mit tod an sehende.
des nam sin herze pflichte, im selber wol ûf halben teil geschehende.
sus wâren sîner swester kint von edeler vruhte,
des wilden ûz Berbester . der drier klag bestuonder kum an zuhte,
dô er gesach den helm mit der wunden,
dar nach, daz sin antlutze der toetlichen varwe het enpfunden.
des balsem kraft im wichen niht liez die liehten varwe,
des in der baruc rîchen kunde wol mit vlize sô begarwe,
daz man dâ sinen willen mohte kiesen:
von smack bî disem toten sô dorfte nieman sine chraft verliesen.
er mocht ê kraft gewinnen, ob er unkreftic were,
ob er sich kund versinnen der werden werdicheit sô seldenbere.
die wurtze von balsem sint sô werde sebende,
doch warten si des kleine: diu klage was in nôt unbilde gebende.
 <der vürste Michahele sol dir mit selden mugende
legen zu dîner sele>, jach Ekunat, < vil manege rîche tugende,
der du bescheidenliche wer ie pflegende.
der muez er dir gedenken, alsô daz er zegot dich si der wegende!
sit er nû pfligt der wagen vil maneger sel zuheile,
sô weg ouch dir zemagen die dâ bî gotes zeswen stent dem teile.
den muezestu vil nahen werden gesetzet
mit selden ewiclichen . ich bin der dîn dâ niemer wirt ergetzet!
die schar von allen koeren der heiligen unde der engel,
die wirt vor got enpoeren sô verre, daz sin erbermde si dir vengel
noch baz dann ich der bet hie si begernde:
der staeten triw an ende unde ewic lieht, des si dich got der wernde!>
ez mohte wol belângen die dâ bî wâren wesende.
der rîche vogt von Spangen was vor jamer kume der genesende.
ir sunder klag dâ nieman kan erzellen,
dies alle drie dô klagten . er wart ouch vil geklagt von den gesellen.
diu klag dô Leheline sin klagen half erwecken
umb die swester sine, daz die verlurn an kinden solhe recken,
die sich erzeiget heten in ir jugende,
daz in diu werlt groz prisen jach zemanheit unde zu hoher tugende.
nû kom dem baruc maere ein rîter balde sagende,
wer bî dem sarke waere der getouften Gamureten klagende.
er kom mit trost, unde was ir klag sin riwe.
daz er niht kom bî zite, daz was im leit . er wielt sô vil der triwe!
Kaylet der werde sprach, daz er nû wolde
zer toufbaeren erde Gamureten vueren, gar von golde
neme er niht dâ wider berge swaere,
daz man nach kristen orden der sele dâ heime wurde icht helfebaere.
der baruc jach: < des wâren, ich bin iu in niht gebende!>
er sprach: < welt ir mîn varen sô daz ich vur baz si niht mer der lebende,
sô nemt mir Gamuret unde vuert in hinnen.
gewalt den atmerates unde baruc ampt, daz mocht ir baz gewinnen!
swaz ir im helfe bietet, als iwer geloub ist jehende,
diu sele sich des nietet, ob ir den lîp sit niemer mer gesehende,
unde ordent im ein leben hie von kristen,
die im dort selde koufen: vor den sô wil ich mîner habe niht vristen.
dâ bî ist iu wol kunde unde habt ez oft erfunden,
daz die meres unde niht toter luete vuerent zallen stunden.
ir mocht mit im die lebnden wol verliesen!>
dô kunden die getouften vil wisen rat nach disen maeren kiesen.
durch triwe sin, die rîchen, ir triwe sich vereinde,
daz si niht wolten wichen, swaz sin wille mit Gamureten meinde,
unde dannoch, swaz er mit den vieren taete,
di künec, vürsten hiezen, daz er der ouch gewalt zu pflegen haete.
die schuof er kuniclichen ze gamuret besarken
mit kost, der uberrîchen, gar ûz der zal bî pfunden unde bî marken.
in kristenlicher ê vil messe reine
unde vigilie, die lângen, buten in pischofe, priester dâ niht seine.
der koste gar unture was den baruc nemende:
von marmel vor ein mure bevienc den sark, der inner halp, in zemende,
was mit gold vergettert niht zecleine,
unde dâ die nagel stuonden, dar ûf sô wart verwieret rich gesteine.
zewerdicheit den toten, zetriwen sîner zuhte,
die durch in warn verschroten, ziert er disen garten edeler vruhte,
sô daz die wurtz unde boume vruht wern bernde
unde daz dar under bluomen wâren smac ûz paradise wernde.
ê daz diu bevilde der werden wart verendet,
vil herz in menschen bilde zebeider sit an vröuden wart gepfendet,
ich meine, mit den kristen al die heiden.
baruc unde atmerinne kunden sich mit starkem jamer kleiden.
nû wart der kristen sarke vier unde dazuo drie.
der baruc lobt in starke, er wurd in rîcher koste niht der vrie,
ob si dar munche santen oder pfaffen,
daz er den willic were, swelcher leie si dâ wolten schaffen.
ob daz nû geschehe, des weiz ich niht ein ende.
di aventiur mit gehe tuot uns der selben red ein underbende.
die getouften urloup nemend wâren,
des gab in al zekleine der paruk jach: < wie welt ir mîn sô varen?
wie wer mir daz gezemende, daz ich iuch von mir lieze,
sô vruo daz urloup nemende? sô hiez ich wol der êren wider drieze
unde der hohen triu ein durkel kaste,
ob ir niht solt erbeiten mit ruowe nach unsenft ein lutzel raste!
ich wil iuch sô niht wagen hin ûf daz mere bitter.
ez kan durch recht betragen marner, die hohen, nidern unde die mitter,
daz si den se nû vurbaz niht ensuochent,
ê daz der winder endet unde bluomen durch daz gras gedrenges ruochent .>
si muosten wol enpfinden die warheit dirre maere.
si spurtenz an den winden: die wâren kalt, die boume wurden laere
des loubs, die heide val durch kalde rifen.
urloup von dann ze nemene des liezens in vor noeten dô entslifen.
der baruc hiez besliezen den sark durch klage miden.
des kunde gar verdriezen ir vier, den ez ir herze kund versniden,
den talfin, Ekunat unde Kayleten,
Lehelin der vierde, die mit triwen jamers vil dâ heten.
die ander hoch gesinde heten unde vil mage,
der jamer ouch vil swinde wart, daz si der vröude lutzel lage
leiten sô mit stricken noch mit netzen,
swie vil der paruc wolte ir truren dâ mit vröuden undersetzen.
si muosten vröudenrîche den winter dâ vertriben,
unde klagten tougenliche, die der klag niht wolden vri beliben.
der baruc Lehelinen bat hie under,
daz er dem talfine niemer mer kein hazzen trueg besunder.
ob er darumb iht wolde, des wer er in gewernde,
berge hoch von golde unde swes sin bruoder Orilus wer gernde
lânde wit ir wunsche gar zeheile,
unde daz der magt Sigunen gar âne kampf belib diu strang zeteile.
daz het im der von Spange mit worten underscheiden.
gevriet was diu strange, sô daz si kristen, juden unde heiden
sunder kampfe hie mohten niht vergelten:
dâ von sô wart diu suone gestaetet gen dem Grahardois vil selten.
ez wolt hie Ackerine zewunsche hân gemachet,
umb dise klagende pine, dô im der talfin jach, ez wer verswachet
all sin prîs unde êren hoch gewinne.
daz bracken seil unhabende wolt er beliben âne Sigunen minne.
daz was dem atmerate gelich gein siges vluste.
im wer liht niht sô drate geloufen leit mit sorgen under bruste,
als im hie gap des jungen, werden kriegen
nach disem seil unwendik: kunftig nôt im seit an selden triegen.
Ackerin hie wunschte, daz si den winder lângen
enpfunden sîner gunste unde nach dem willen sin alsô gevangen
waeren, daz er sich gen in geliebte.
kein underscheit mit valsche, des nindert siden groz gen im verdiebte.
wie wart in daz erzeiget von im unde dem gesinde?
mit gunste gar geneiget ir herze wart . nie vater sînem kinde
mocht ez ie mit wirde baz erbieten:
 <luft des werden meien sult ir beiten>, über al si in daz rieten.
sus bat man si der bite mit suezen handelungen,
untz si der rehten zite erbiten gar, mit ubel niht ertwungen,
unz al hin, daz tage liehte luhten
unde lufte wider morgen die bluomen in dem gras mit tou erfuhten.
diu habe zu Persidine vil lânge was berustet.
vil schon von Ackerine wart diu selbe koste rich verkustet
unde die marner, die si dar zuo brahten,
sô daz si armuete unde aller leie gebresten gar versmahten.
urloubs zer atmerinne die hoehsten alle begerten.
dar nach mit rîchem sinne die andern si des ouch mit zuhten werten,
unde der baruc selbe was ir geleite
mit kunigen unde mit vürsten: dô muost si wol genuegen der arbeite.
alrest was er lebende mit klage jaemerliche,
dô er im urloup gebende wart, der maneger edlen wirde rîche
was mit lob vor allen vürsten here.
si heten beide vorhte, daz si ein ander gesehen niemer mere.
er was in aber sagende, ob si der lând icht wolten?
er wer noch unverzagende, swa si kristentuomes pflegen solden
unde alles, des er in ein teil verjehe,
daz vundens gar gedriet, swenn ir hulde geruocht, daz ez geschehe.
der talfin sprach dô: < hêrre, ich gedenk an Gamureten.
des man ich iuch vil verre, wan ich unde er ie triwe gen iu heten,
unde daz ir pflegt sô rîcher triw mit zuhte.
sô sit genedik, hêrre, in Zazamanc der Gamuretes vruhte
unde Razalic, dem werden, der sin dô pfligt mit triwen.
ûf heidenischer erden lebt sin genoz von alten noch von niwen,
des herze hab der ding sô vil beslozzen,
die menlicher wirde helfent gen der hoehe vil unverdrozzen .>-
 <ob mich des nieman mande bî triwen alsô rîche,
sô wizze, daz ich erkande iedoch die werden vruht vil werdicliche.
swaz im unde ouch mîn selbes kinden wirret,
daz wigt mir wol geliche: nieman lebt, der mich des willen irret .>
Tschinotulânder, den sach man tiefe nigen.
ich wene, hie mit die ander kunden ouch ir danken niht verswigen.
gen Baldac reit dô Ackerin der werde,
über gen Sibilje die getouften kerten nach begerde
Kayletes triwe, daz im sô wol genidert
mit rache was di riwe, die von Ypomidone was gevidert
in ir herze hoch mit vluge sô wite;
unde wolt ouch, daz Richaude gesehe, wie si quaemen ûz dem strite.
einen koken ringe, sleht mit aller verte,
der solde sunderlinge den salomander vueren durch die herte,
daz man sin niht als vor dâ muest engelten.
man schuof im knappen drate, die guoter snelheit ie verdroz vil selten.
Grahardois der milte lie die sorge sunder,
daz man zuo dem schilte leite mer icht weder ob noch under,
wan des die marner mohten niht geraten,
geunerten schaffere, die dâ guoter wisheit niht enhaten.
daz edel harnasch tiure von Tigris des goldes,
daz hoher selden stiure gap sô dem ez rehter liebe holdes
sunder kouf gegeben wart durch minne
unde ouch der bete sunder, sus gabz im Ackerin durch die gewinne.
der kraft des dyamandes was daz golt gerîchet.
swem der ouch sunder pfandes âne bet unde âne kouf zuo slichet,
der gert an rîcher hab niht wunsches mere.
sô was ditz golt ûf nemende an kraft, an seld, an wird, an guot, an êre.
unde swerz ouch niht in huote mit vlize was der habende
vurbaz vor allem guote, von dem ist ez durch ungelucke drabende.
niemer gar driu jar kan erz behalten:
als ez geluck was gebende, alsô kan ez dann ungeluckes walten.
des wolt in sin der warnde Ackerin von triwen.
er selbe was unsparnde die reise wider her . dô wart vil riwen,
daz mit dem schilt der harnasch wart verschicket.
ob sîniu kint, diu klaren, im waeren tôt, er wer niht wirs erschricket.
swie manz geschriben vunde an der vil rîchen sarwe,
gehelfen daz niht kunde Ackerin . der het vergezzen garwe,
daz er im al di kraft niht undersagte
durch vliz der werden huote, unde im daz golt durch selde wol behagte.
daz was ot nû verfueret mit dem salomander.
des jamers vil gerueret dem paruk wart durch Tschinotulânder.
der liez'z' an got unde het dar ûf niht ahte,
dô er im riet mit triwen, er solde sich nû hueten maneger slahte.
gen einer tageweide nam er die wider kere,
im wart von herzen leide . ob si ein ander sehen sit icht mere?
daz sagt diu aventiur, ob ez geschehnde
si . nû hât siz vunden: si wâren ein ander niemer mer an sehnde.
ir vart, di was vil rîche der wirde sam der êren,
wan si vil werdicliche in heidenschefte ritters prîs gemeren
kunden an der rîcheit mit dem guote:
diu zwei ie vröude brahten, dâ von diu herze in hohe swebent an muote.
swaz in der über kere geschach von salomander
mit ungenaden lere, daz gelac ûf Tschinotulânder,
dô er verlos daz harnasch mit dem kocken,
daz sich alsô verfuorte iemer âne kunftik wider zocken.
daz muost ot sin unwendik, owe der leiden maere!
ob er an selden pfendik wart, daz muoz sin iemer klagebaere
vil wibe herze mit riwe kan ertrinken,
ob nû sin prîs, der hoehste, an werdicheit muoz wider nider sinken.
er mac noch prîs erzeigen, der wirdic ist zelobene:
ê dann sich daz neigen erbiete von der grozen hoehe obene,
sô hât etslicher valles wol enpfunden.
ez vellet noch sin sinken ir vil, der prîs noch swebt vil hoch erfunden.
niht mer gen lângen ziten, dô si die erd ergriffen,
wolt er des koken biten . gen Dolet si dô riten von den schiffen.
die marner hieschen dô ir soldimende:
die wart in alsô rîche, daz sich nach hord ir keiner niht mer sende.
wem solden si des danken, sit si dâ wal zenemende,
di hohen unde die kranken, heten? swes den man ie was gezemende
ûf dem wal, des noch diu lânt vil rîche
sint, dar man ez brahte, von den, die ez erstriten ritterliche.
man ert in allen rîchen den werden maneger hande,
daz er sô lobelichen vride het geschaffet manegem lânde
vor den Gaylotten heiden, kristentuome.
nie keiser, voget von Rome, wart enpfangen mit sô werdem ruome.
si zogten gen im schone, die vremden unde die kunden,
mit ir processione, die pfaffen unde die leien, swa si erfunden
sine kunft, mit lob unde ouch mit sange:
mit vride werdicliche enpfienc man in unde mit der glocken klânge,
dar nach vil rich presente, groz an allen kosten.
mit dienst an in gewente sich elliu diet, daz im gar ungebrosten
was unde den, die sine schar dâ merten.
die stete sam die kloster klein unde groz alsus den werden erten.
ze dolet sus enpfangen er wart unde der vil wise,
dem vürsten vil in Spangen nigen muosten gen dem zepter rise,
swenn si der hoehe niht geraten wolden
unde si'z' vil werdicliche von dem kunige schon enpfahen solden.
ich wene wol Richaude, ein kint des werden alten,
den sô von erst beschaude der engel hiez des werden grales walten,
dô wart ir vröude grozer an den stunden
dann ir vater Titurel, dô er zem gral wart von dem engel vunden.
ir kussen wart vil sueze, daz si dô bot dem kluogen.
wen si nû dar nach grueze? den dâ keiner manheit wolt genuogen,
daz im dô half zu manegem ungemache,
daz er verdienen wolte Sigunen under schiltlichem dache;
unde dar nach Ekunaten, unde dar nach den gehiuren,
den si zekunige haten in Kukumberlânt, dar nach den tiuren,
der in Irlânt truoc die rîchen krone,
unde darnach Vridebranden, wol gen werdicheit gemezzen schone.
ûz Vrancrich der werde von rehte wart enpfangen.
Huttiger begerde unde Lehelin, daz man si zuo den lângen
an dem gruoze lieze wol beliben.
si heten vil geworben, daz si gegruezet wurden wert von wiben.
Richaude die andern alle kuste, kunige unde vürsten.
ir scham, der tugende palle, warp senften schric . si was in den getursten,
ich mein Richauden, di wol in den jaren
was, daz si mit armen alumbe gegen vriunden kund gebaren.
die boten sam die winde von lânde vlugen zu lânde.
den vrouwen, dem gesinde si brahten maer, die man vil gern erkande,
daz si koemen alle ( wan die viere),
die kunige unde vürsten hiezen, unde rîter wol driu hundert wert vil ziere.
die botenbrot vil rîche der boten vil enpfiengen.
künec unde vürsten gliche vur den Grahardois mit zuhten giengen,
ob si mit hulden urloup nemen solden
ir sicherheit die vrien? er jach, ob si noch kleine mit im dolden:
 <durch mich unde durch Artusen, dem lobt ich daz vil staete,
daz ich zeweidehusen koeme, wenn ich kumft genomen hete
wider von der heidenschefte lebende,
unde daz ich vor des waere iwer deheinem urloup von mir gebende.
doch ledic, sunder twinge sit alle schone varnde,
swie halt ich gedinge mit Artuse, der ie was der sparnde
elliu dinc, daz missewende heizet .>
si warn alle jehende, zeweidehusen wurd von in erbeizet.
Artuse dô diu mere wurden wol gesendet.
des wart der weidebaere ûf der heid an truren gar gepfendet.
ir aller wibe hiez er priefe schriben,
di dâ bî lebene wâren, die liezen dô der reise niht beliben.
nû hete zuo den ziten den anger vor geschozzen
der meie nahen unde witen . des was an hohen vröuden unverdrozzen
elliu diet . die voglin mit den tieren,
die sprungen unde sungen, daz galt der walt mit wider discantieren.
der meie unde dise mere Artuse wâren gebende
vil vröuden meiebaere . sîner boten wart sich vil nû hebende
witen in diu rich . unde doch gefuoge
was er kurtzwil hebende, als in ûz Veimurga gelert diu kluoge.
sie wurden hoch gegruezet . des wer nû vil ze sagene,
wie dâ wart gesuezet der anevanc . daz zimt nû wol ze dagene,
sit wirt unde wirtin pflagen solcher êren:
die westen wol die maere, wie man gesten wirde solde meren.
si klagten die belibene vil hohe mit den triwen.
an vröuden die vertribene wurden si besezzen mit den riwen,
die ir ze magen jahen unde zu hêrren.
die wâren si die klagenden, doch jahen in geluckes wol die merren,
der schade wer geteilet gen alsô grozer vluete.
daz ir niht mer gemeilet was, des lobten si die gotes guete.
Richaude wart hie mit ir alten tugende
zer selben hoch gezite gepriset vur etliche mit ir jugende.
ob nû dâ heim Klauditte unde Sigun beliben?
des ersten ê zer mitte wolten si di reise vollen triben.
mit der wâren zal si des verjahen,
daz si die hohen werden in jaren drien nie niht mer gesahen.
ez wart von toufes nazzen geriten nie sô verre.
durch stritlichez hazzen roemisch voget noch kein der kristen hêrre
mocht is zehend teil niht hân erzeiget
âne des hoehsten helfe, des kraft ie kristen vinde hât geneiget.
die zwo gespilen giengen, Klauditt unde ouch Sigune,
dâ si ir vruend enpfiengen . der sterne louf wart nie sô maneger lune,
dâ mit si luften kunden varwe bieten:
ir vel noch maneger varwe kunde sich vor vröuden hie wol nieten.
ir urloup vor mit letze, ich waene, ihr habt gehoeret,
wie daz mit jamer setze ir vröude gar ûz herzen het gestoeret,
sô wart nû tusentvalt ir vröude merre,
dô sie mit armen viengen ir vriunde an sich nahen von solcher verre.
ob ir anevanc suezer was dann urloup gebende?
ja vil, unde minne gruezer, wan ir vröude was michel hoher swebende
gen muote rich, sô vil die spruche rîcher
sich stalten gen der sueze: ez was wol beide recht unde ouch billicher.
dô Sigun belângen der lângen reise kunde,
daz von ir niht enpfangen wart der Grahardois mit suezem munde,
unde wold in sewe ir sendez herz ertrinken,
si dahte maneger wise, wie si der sene von herzen mocht gewinken.
si vuor gen Solitane ze Herzeloud, ir muomen.
di was noch vröuden âne . si enachte weder tanzes noch der bluomen,
wan den von Anschowen anzeschowen.
der was nû sô gewahsen, daz er bogel unde poltzel kunde howen.
dâ mit kund er ramen der vogel in dem walde.
diu vruht des edlen samen wuchs unde was gewahsen alsô balde,
daz Herzelouden sorge wart vil strenge,
daz bonfiz, tschier beafiz wahsen wold die hoeh an risen lenge.
Sigun ir niht verdagte über al die hochgezite
 (von Ackerin si sagte, wie er Gamureten rechen wolde mit strite),
Ackerin unde Tschinotulânder
unde die rich presente, die schiedung gar, daz eine unde daz ander,
unde von dem bracken seile alle die geschichte
durch sippe triwen teile, daz si dâ mit zu hoher selden pflichte.
Herzeloud hie mit Sigunen mande,
ob Tschinotulânder queme, daz er dar die reise icht wande,
unde ouch selb verbaere, daz si dar wider icht queme
vur sorge solcher maere, daz ir kint der vröuden iht gezeme,
die werder luete anblic sô hoch erquicket.
si wolt in sus behueten, daz si belib der nôt vil unerschricket:
 <ja tuot er mir sus leide bî kranker luet an sehende
ûf der vogelweide . die belibet er selten sunder spehende.
des kan nû niht mîn liebez kint verdriezen.
vur mueterlichez trueten wil er zallen ziten vogel schiezen.
nû sag der werden jugende, daz ich in gerne sehe,
durch Gamuretes tugende bit in, daz er sich iht her wider naehe.
er moehte baz gefuegen niht mîn sterben.
vil herzen liebiu reine, du solt die bet an in mit vlize werben!
du solt im segen senden von mir in triwen reine.
wertlicher vröuden pfenden wil ich liden hie in dirre eine .>
hie mit schieden sich die reinen, suezen,
die jamers nôt sô klagten, daz si ein ander niht mer solden gruezen.
Sigun im daz hie sagende nû was in ganzer triwe.
Gamureten klagende huop er an alvolliclich dô niwe.
des gab Sigune pfliht mit trehen den grozen:
die wat ir beider ougen man sprengen sach, niht durch die leng ûf schozen.
in vröud, in milte lebende was der Britoneise.
ê dann sich wurde hebende diu hohgezit, durch manege lânde reise
vraget er vil, die künegin dannoch mere,
daz in tete beide kunde von Spangen lânt der künec . alclagende sere,
mit triwen unverhowen ergienc vrag von Kayleten:
 <wie stet ez umb die vrouwen, die wir zer hochgezit dô vloren heten,
mîn vrouwe von Norwege unde ir kinder?>
Artus was dô jehende: < wir hoeren von in weder mer noch minder,
danne dô wir von hinnen mit unvreuden schieden.
mit zouberlichen sinnen hât si Klinscor beklust . mit klage lieden
si wir hie unde ouch si dort die klagende:
aber in welchem lânde si nû sint, daz ist uns nieman sagende.
ir leben ist gar in êren, daz ist mir kunt gemachet,
wan daz in truren meren kan ellende, dâ von ir herz erkrachet.
unde ir ist vil, die nert ouch der gedinge,
si sulle ein rîter loesen, ob dem der sik alsolch gelucke bringe .>-
 <er wirt uns doch wol kunde, des si wir an der warte.
tracken viures zunde mohte niht gebrennen alsô harte,
ez wurde iedoch versuochet wol mit strite.
wir alle daz leben vliesen muesten, oder si koemen an die wite.
nû mueze got si troesten unde ouch uns mit in alle,
daz si die wol erloesten sin unde wir mit in in vröuden schalle,>
sus jach der Spaniol mit ganzen triwen,
 <got sol uns vröude vuegen, wir hân gelebt zelâng ein teil mit riwen!>
der talfin sunderliche gab Artuse rich presente,
dar nach sie al geliche, unde ouch der küneginne . ê daz verente,
von in allen, die dâ komen wâren
ûz der heidenschefte, si jahen, daz vil lichte in zehen jaren
Artuse alle sin rîche sô vil niht rîcheit gulten.
si taten ez billiche . wir heten recht, daz wir sie noch beschulten,
ob si die zuht gen im vermiten heten:
bî habe der ubergrozen wer ir milt erworgt an argen graeten.
ez heten helfande, kembelin, olbenden
bracht von lânt zu lânde, sô daz mit zal dâ nieman kund verenden
manic wunder . man was der rîcheit jehende,
daz von gold unde steinen bî der nacht nie schin wart alsô brehende.
waz man Sigunen brehte unde ir gespilen Klauditten?
wie des ie kunst erdehte von herzen oder von hant in keiner smitten:
krone, tassel, ander rich gespenge,
gurtel, bouge, naepfe . diu rîcheit ungepruefet ist di lenge.
man dorft ouch niht vergezzen der rîcheit von ir laste.
wen, daz was ungemezzen, swenn daz gestein ie gen dem golde glaste!
unde dem al solch presente wart erfunden,
diu gap im vröuden stiure mer dann daz singen, daz diu voglin kunden.
al der rîcheit guften wart hie nû gar betoubet,
dô man nû gen den luften gespannen sach Tasme, daz vor geurloubet
was von dem Waleise gen Artuse:
aller aventiure ein über krone kom im hie zehuse.
hie wart ein michel kapfen, dô man die stat enborte,
vil maneger ûz den stapfen vurbaz trat, dann dar der vuoz gehorte,
daz über pfael unde kile struchen lerte.
lop von maneger zungen diu werlt an den ûz Graswalt nû kerte.
dô gar diu stat bereitet wart mit den rîchen dachen
unde in die hoehe geleitet, daz tete der herzen vil in vröude krachen:
palas, turne, mur mit allen zinnen,
darumb diu netz von golde . solch rîcheit brahte manegen dâ von sinnen.
zehen kunicrîche mohten niht erkosten
di stat sô werdicliche . all ir habe muest in sin gebrosten.
der rîcheit was sô vil dar an gekeret,
sô swer diu netze wâren unde diu rîchen dach sô wol geheret.
dô was diu hochgezite von rittern unde von vrouwen
tegelich ze widerstrite . si vreuten sich, daz si dâ solden schowen
hin unde her über al die stat dort inne:
vierzehen tag envollen was anders niht ir vröuden hoch gewinne.
nieman wart gesundert, er seh ie baz gemeret
ein wunder über wundert vur daz ander, alsô hoch geheret,
daz aller kristen wisheit was zu wilde
zepruefen unde zerkennen: si jahen, ez wer nach paradis gebilde.
ez wâren die kemenaten mit betten rich berihtet,
die uberspenge haten von siden unde von baldekin geslihtet.
daz selbe wâren die palas über breitet
mit tischen, mit gestuele, sam roemisch keiser ein sedel dâ wer bereitet.
ein zierde wart gewunnet, die was man verre sehende:
swenn diu dach besunnet wâren, sô wart ez sô helle brehende
von golde; bî der nacht sô luhten steine
noch liehter dann die sterne . von schoube lieht bedorften si dâ kleine.
noch alumbe die virre diu nacht wart nie sô tunkel.
ez gienc dâ nieman irre liehtes, dâ was sô vil der karifunkel
unde ander edel steine, die von arte
sint alsô geformet, daz si bî nacht ouch luehtent liecht vil zarte.
Artus die hochgezite niht het wan durch die maere,
ob im von lânden wite ieman keme, der im sagende waere
von der klagebaeren schar der vrouwen,
unde durch die werden komenden . ir was dâ vil, den vröude was verhowen,
die manegels noch der minne von Klinscor jehende wâren.
dâ heten ouch jamers gewinne die von der über verte vruend enbaren,
als Lehelin unde Orilus, der geerte,
daz in der voget von Kanadic vor Nantis kampfes umb di strangen werte,
als dô was erteilet ûf Vloritschanz dem plâne.
im was der arm geheilet . er mocht in jaren drin wol werden âne
swes in der Grahardois vor het geletzet.
sich huop ein klage von in zwein, diu noch vil der herzen leidik setzet:
 <owe von Orfilune Erolas der klare,
wie hazzet mich Vortune alsô zornichlichen mit ir vare!
ich het noch klage vil der ersten dole
an Iblet dem suezen, den man die lenge klagt in Tesarjole.
ir beider tôt ich klagende noch bin vil gar die lenge.
mê dann ich si der sagende mit worten, sô ez git mir jamer strenge.
ich muoz ouch selbe warten dâ mînes teiles,
waz mir der bracke jagende brehte mit der kunft sins argen seiles.
daz seil Unselde heizet mîn halben iemer mere.
sit seil unselde erbeizet schuof zu mir, sô si daz seil mit sere.
zuo dem seil, unheil, du wis gebunden,
iedoch wil ich mit heile durch daz seil zem kampfe sin erfunden,
mer durch kampfes maere danne durch daz seil Unselde,
sô daz man slege swaere kiesen muez ûf liehter schilt gemelde
unde lut erklingen swert ûf helmen tiure.
ez wirt sô niht gescheiden man sol dâ vunken vliegen sehn mit viure!>
Artus, der wol bescheiden, vil gerne werben wolde
gen disen helden beiden, daz man den kampf durch in dâ lazen solde,
mit der küneginn unde all den werden.
daz wâren vlorne maere, ez wart versagt, daz si von in begerden.
der Waleis wart enpfangen von vürsten ûz vumf lânden,
von den im widergangen wâren maere, dar an sie wol erkanden,
wie der kampf mit rehte was dâ wendic,
dô man hie vride breche Orilus bezalt an triwen pfendik
gen Tschinotulânder . der was von im gesuochet.
des vander niht die ander . vürsten wurden vil von im gunruochet.
ir zwene valt er tôt ze kingrivale.
burg unde lânt ertwungen weren von im, wan daz di lieht gemale
Artuse prieve sande unde mant in aller triwen,
daz er ir nôt erwande, die wile si waere pflegend sô vil riwen.
als Ekunat die maere het erfunden,
er jach, dem ûz Lalânder wer er von rehte kampfes wol enbunden.
Artusen si gedenken der maere hiezen beide.
 <dehein vürste sol sich krenken>, sumliche jahen, < kampfes widerscheide
mohte niht gefuegen solche schulde>,
dô jach der ûz Lalânder, daz er ein reht darumbe gerne dulde.
des wold in niht verzihen ein voget der Britunen.
vorsprechen baten in lihen Klauditten vriunt unde ouch der magt Sigunen.
di werden lânt daz reht niht irregenge,
die triwe unde êre minnent, die valschen wisent ez wol an die lenge.
sus wart daz reht erfunden von den, die ez erkanden.
dâ mit der kampf erwunden was durch reht, des wolden die gepfanden
an êren sin dis werden hoch, die vrechen,
Orilus unde Lehelin, der muot was sunder kampf ir haz nû rechen.
diu verlust ir werden mage wâren si sô wegende,
daz al diu werlt mit wage in die künec niht wer wider legende.
des wolten si gewaltes haben pflihte
unde iemer riwe tragende, daz si ie erbuten dehein gerihte.
 <sol wirde suochen iemen?> sprach Artus der gewaere.
urloubes sie zu nieman gerten, wan si duht, daz Artus waere
mit dem ûz Graswalt unde ûz Kanadicke.
dem grimraezen lewen wâren dô gelich ir ougen blicke.
Orilus niht ruochte der hohgezit mit verte,
wan daz er vruende suochte . der vant er niht . des wart sin muot der herte.
vroun Jescuten was man doch dâ sehende.
Artus unde Ginover wâren gen ir tougenlichen jehende,
ob si Tasme die rîchen vur eigen haben wolde
mit alle sô werdiclichen, unde daz Sigun die strangen haben solde.
si jach alsus, ob ir noch zwelfe weren,
die duehten si zeringe, unde ob si beidenthalb den kampf verberen.
nû het Sigun gedingen, sich wold ir saelde vuegen:
Jescuten muot sol ringen Tasme diu stat, an halbem teil genuegen
si mac mit êren, daz ander wirt Klauditten.
dô wolt sich ir dewederiu umb die stat alsus niht lân erbitten.
ditze wart geworben unde wart ouch wider schaffet.
ir vröude nach verdorben Sigunen was, ir ougen wol gesaffet,
daz si niht mocht ergetzen all diu êre,
di ir dâ kund erbieten der, dem si doch sit dâ wart ein sere.
den talfin Artus vragete, ob erz noch baz versuochte.
den vürsten des betragete, unde ob er imz vil gerne geben ruochte,
er wolt ez niht wan ot mit ritterschefte
lobelich erwerben: < ez muoz der eine ie sigen an der krefte.
ich nem niht alle krone, daz ich die strangen wolde
sunder kraches done . den man von herten tjosten hoeren solde
unde ouch sehn von liehten scharfen ecken,
di man von heldes handen pfligt ûf helm unde ûf di schilde lecken!
in dunkt, er hab ze klagene; ich bin der klagebaere,
dâ iemer von zesagene biz an der werlde zil an ende waere
durch werdicheit des kuniges von Anschowen,
Galoes, Gandines kint, den Orilus mit tjoste hât verhowen.
siden breit, niht lenger, was er mir an der sippe.
waz danne, was mir strenger Gamuretes tôt mit jamers gippe?
daz vuogte mir sin tôt der an gesichte.
swie groz im wiget diu rache, si touc vur Galoes noch mir zenihte.
den ûz Tesarjole Ibleten ich im valte.
sin ander verlust mîn dole was unde ist mîn klag, diu hoch bezalte:
daz Erolas in mînem dienst ersterben
muoste von den Kriechen, daz sol unde muoz mir jamer groz nû werben.
wolt ich sunder êre hân vremder rach gevaret,
sô mocht Lehelin niht mere gen mir sô hezziclichen hân gebaret.
ob ich in het in sturme niht beschermet,
unde wer er selb ein tracke, als den er vuert, er wer zem tode getermet.
ich nem vur manic rîche, daz ich den neven sine
erlost sam ritterliche hete unde er in hazze gen mir schine.
vur sterben sin wolt ich sin hazzen liden
unde dar zu al der werden, die mir zedienste kunden niht vermiden!>
diu rede was Ekunates unde Kayleten mundes.
si dri wol eines rates, ir vliesen unde ir rach gar eines vundes
Gamuretes unde Galoes, ir beider.
sol werder kunige sterben vuegen leit, sô geschach der werlde nie leider.
von manegem werden munde wart hie vil werdez troesten,
als man dâ suezest kunde . si zalten dise zwen zu den erloesten
ûz allem leid in rîcher vröuden teile.
wer wart noch ie genoezet an sô maneger wirde sunder meile?
sus vreuten si die jungen mit triwe rîchen worten,
als ie von reinen zungen niht anders gienc dan reine zallen orten.
des heten ouch die werden hie genozzen,
die sich dâ vröude noten, die doch von herzen gienc vil gar verdrozzen.
daz vuogt in leit der kunfte unde wessen des vil kleine.
si pflagen sigenunfte unde heten aller vröuden verlust deheine.
an prîs, an êren alsô hoch gewinne,
an strit, an guot, an wirde unde ouch an ûz erwelter hoher minne.
urloubes nieman wernde was der wol versunnen,
wan erste wunnebernde der meie was, er wolt daz er entrunnen
wer aller sorg, ob sich die hie kund kergen
durch den meien unde Tasme, diu glesten gap den luften unde den bergen,
unde durch presente rîche, als im die künec unde vürsten
brahten krefticliche, durch daz er nie der miltikeit ir dursten
von der jugende her geleschen wolde:
er het alrerst zu gebene, als noch diu milte wider legen solde,
daz man die rîcheit sehe unde dar nach wol enpfunde.
zer hochgezit vil gehe was der künec, der ie niht anders kunde
dann mit vröuden milticlichen gebende,
unde kund in schone gruezen, swer des vroelich bî im was der lebende.
ir vröude was dô michel des meien gar durch mezzen.
wart ieman des in rîchel, sô sit geleit, des sull wir hie vergezzen.
wir haben dannoch mê dann vil zeclagene.
daz mueze got noch lengen, sig unde seld ist noch ein teil zesagene!
dô was buhurdieren vil rich in rehter maze,
gen tanze wol vlorieren . englischer wat ûz paradis mit waze
woltens sich vil gerne dâ gelichen.
darunder klungen doene, daz wol diu herze an vröuden kunde rîchen.
in Tasme si wâren, daz wol an vröuden stiure
gap allen, die dâ wâren, von der ougenweide sô gehiure,
daz si vergazen bracken unde seiles.
daz wert iedoch niht lânge, ez kom ein bot, der braht in vil unheiles:
 <ein her vor Kamfoleise leit,> sô was er sagende,
 <daz nie groezer reise in al dem rîche nieman sach betagende,
sit daz Herzeloude wart erworben.
Turkeltals der vürste, menlicher wer ist er von in erstorben .>
nû vragte, wer ez were, sun der Gurzegrines.
dô sprach der valsches lere: < Orilus unde Lehelin . vil pines
kunnen si dô luete unde lânde bieten
mit roub unde ouch mit brande, mit tode muezen si sich arbeit nieten .>
man horte von Kayleten vruentliche stimme hellen:
 <ey, daz wir bî uns heten luete in liehter sarwe gar die snellen!
si muesten ez vor Kamfoleise rumen
oder tôt dâ ligende, alle, die sich der vluhte kunden sumen .>
der Britoneiser hêrre hiez in sorge lazen:
 <si wellent mich ze verre über sehen, vil unde âne mazen.
daz get mir an der wird ein teil zenahen.
kan ich in hazzen bieten, daz sol in doch niht gar von mir versmahen.
si ligent an der schulde, sô sten ich an dem rehten .>
er widerbot in hulde, sô daz si muosten vliehen oder vehten.
 <sol ich deheiner triwe gen in geniezen,
mîn zuht ist unverkrenket, swenn ouch mich der triwen kan verdriezen .>
die werden wâren jehende, ob ez im niht versmahen
kund, er wer si sehende in sînem dienste verren unde nahen.
des seit er in zedanke vil unde mere:
alle die zer hohgezite wâren hie, die hulfen im der êre.
Morholt, der jach zemagen der vürsten ûz Lalânder,
Artusen kund er vragen, ob er geruocht, er vür alsam die ander,
unde ob er sin durch rechte lieb enbaere,
daz er im zallen ziten hoher dienste gar gebunden waere.
die andern wâren alle hie mit dem kunige varnde
den veigen gar zevalle, die der Grahardois dô was unsparnde
unde Ekunat, der helde wol gebluemet.
koment si in icht nahen, die zwene werdent sunder dâ geruemet.
als nû Sigune horte, daz er dâ was gevellet,
der êren hoves porte innerhalp den werden was gesellet
mit staeticheit, als er dô wol bescheinde
mit sinne rîchem troste, wen, si daz kinn mit handen under leinde.
wie wart hie undersetzet ir kinne mit den handen?
an vröuden unergetzet begunde siz den ougen lieht enblânden.
daz lie der Grahardois ze herzen slichen
ein teil in solcher naehe, daz ez vergolten wart mit vürsten rîchen,
die er darumbe valte sint vor Kamfoleise
unde vurbaz prîs bezalte, swie er doch was ûf abnemender reise
von der grozen virre sîner hoehe.
sin wider ker an wirde, diu ist noch aller vürsten über zoehe.
nû hal des kuniges krie von sînem ruefe helle,
daz al diu massenie sich an dem dritten morgen huebe snelle,
wol beriht, alsam die strites ruochent
die virre in andriu rîche unde die mit sturme turn unde burge suochent.
Tasme, die rîcheit edele, hiez man dô lazen nidere.
dô wart vil groz gewedele, biz ieglich stucke sîner stat hin widere
dâ beide namen sturzen unde valten.
Artus, der triwen rîche, mit besiht die rîcheit hiez behalten,
dâr zuo ir aller bringen, dazs über mer dâ brahten,
die vrouwen sunderlingen . vur daz allez si behalten dahten
Richaud, Klauditten unde di magt Sigunen
 (diu was magt unde het doch man: sus pfligt diu minne wunderhafter lunen!),
dâr zuo die andern vrouwen, der hêrren hie dô vuoren
unde wolten helme howen . des si dem kunige niht mit eiden swuoren,
iedoch sô was er ledig aller vorhte
wankes an ir triwe, wan steten dienst sin tugende nie verworhte.
Ginover wielt der vrouwen, dâr zuo des rîchen guotes.
zevelde mocht man schowen vil rîter wert gar ellenthaftes muotes.
iedoch si vunden strit, dar si dô wolden,
sô daz vil hurticlichen ir ritterschaft die lenge wart vergolden.
durch waz diu samenunge sô gahens wart erziuget?
ob Orilus ertwunge die rotte groz, dâ mit er hie urliuget?
nein, ez wart durch grozen haz erzeiget,
die Tschinotulânder ze vloritschantz an prise het geneiget,
 (âne die im noch leisten ir helfe sunder twingen,
an werdicheit die meisten, aller sicherheit gar sunderlingen,
als er ze dolet het si ledic lazen,)
daz nû sin hohe wirde kund in lob noch hoeher vil gesazen.
ez heten von Navarre die vürsten vlorn ir hêrren.
die wolden sunder harre mit ir hazze wesen bî den erren.
des kunde Geolarz si under wisen,
der was ir hêrren bruoder: des wolt er werben rache hie durch prisen.
in hulfen Punturteise mit Brandelideline
mit einer starken reise, der ouch dâ rechen wold die mage sine,
die Tschinotulânder het geletzet,
Aspinel der vürste, unde Kaylet ir einer het entsetzet:
daz was der mit dem tuoche die burc dâ het gemuret.
gen haz in grozem ruoche was dâ kunige vil, die niht beturet.
si wolten den ûz Graswalt vertriben.
waz hulf sin groze wirde, solt er nû niht an werdicheit beliben?
ob ieman wirde lebenes die lenge helfen solde,
sô pfleg sin wirde gebenes gen im, daz er noch lânge leben dolde,
biz der werlde leben stet gemezzen.
junc brunnen, balsem vluzze mocht er mit werdicheit wol hân besezzen.
Erec unde Edolântzen unde Aspinel, den rezen,
unde Joret, den bekrantzen mit waldes rîcheit paradis gemezen
vil nahen an der edelen boume vruhte.
Oriluse die viere helfe jahen Artuse zewiderbruhte,
ein vürste unde kunige drie, die des erwinden solden,
daz si dehein malie erzeigten dem, der wol gen in vergolden
het ir helf . etslichen her von kinde
erzogen het der werde von Britanje zeliebem ingesinde.
dô was ot ez von hazzen den helden sô gefueget.
an ritterschaft die lazzen wurden niht den vollen drumb gerueget
sô von sippe, sus von manegen dingen:
swer bî tafelrunde was, der kunde wol nach ritterschefte ringen.
in wellent hie vil hazzen der houbet kronebaere.
zenemen vur daz lazzen im, wen, gen solchen noeten bezzer were.
swie lâng ez doch diu aventiure vliehe,
sô muoz sin wirde sigen, daz wen ich niht die lenge sich ûf ziehe.
der von Arragune durch Kaylet in hazte,
unde der von Ascalune durch Hardiez, den Daries dô lazte
ûf Plenantz in terre der wilden Kriechen:
ê daz er tôt gevalle, er machet ê vil toten unde siechen.
Abort von Gerunden hete vil der mage,
die in dâ rechen kunden beide offenlichen unde mit lage.
ob die nû niht ensin vor Kamfoleise
unde dise hazzaer alle, sô sint si ûf der vart der selben reise.
der künec von Ascone unde der vürste rîche,
herzoge ûz Ledibrone, die vuoren all zu dienste ritterliche
Lehelin unde Orilus, den recken.
unde den von Patrigalden sach man sich vur Kanfoleis nû lecken.
unde der von Iserterre, Klamide der starke,
der zogt aldar die verre . daz selbe tete der künec von Reibabarke
Harlot . der selbe was ir muoter bruoder,
der vürsten von Lalânder . den wart geworfen hoher vröuden luoder.
dô dise rotte breiten werlichen gen in zogeten,
ir vröuden vetach weiten, ich wen, die hoehe gen den luften vlogeten,
ê daz man ouch den adelar sach vliegen
in einem samit roten . der selbe kan mit sigenunft niht triegen.
wan er ie was gesigende herlich ob allen vogelen
unde si vor im geligende . alsô gelac ir hoher vröuden gogelen
von dem aren, den Artus dâ bringet,
der mit sîner milte vil manege hohe werdikeit erringet.
dar nach sô kom der anker umb einen mitten morgen.
wart ieman dâ von kranker? darumb sô wolt ich harte wenic sorgen,
unde ob der struz iht isens dâ verslindet,
den Kaylet von Spange in einem samit zeiner panier bindet.
er vuort in ûf dem helme sunder nest vil vrechen.
ez wart nie stoubes melme ûf erden mit gevreut noch bluomen brechen:
der struz enkunde niht von tjoste vallen.
waz Ekunat hie vuorte? den bracken mit dem seile gar mit allen.
des bracken namen groze mit schrift zelesene verre:
 <vil tief in selden schoze habent ist der kneht unde ouch der hêrre,
der wol verte huet an allen orten .>
des horte man den vollen lesen an der strang des edlen porten.
mich dueht, der hunt iht zaeme an kunige wapen kleiden,
wan daz der nam genaeme was, der kunde missewende leiden,
daz er aller verte hiez wol hueten,
unde edelkeit der strangen, daz die kein rîcheit nie mocht über gueten,
unde durch daz lop vil sueze, des er dâ het enpfunden
der hohen edlen grueze, der im sô minnecliche was gebunden
diu edel küneginn ûz Kanadicke,
Ekunat zeliebe: darumb er vuort den hunt mit dem stricke.
waz die ander vuorten, daz laze wir die nennen,
die nach ir vanen ruorten . wer solt ouch niht sin wapen wol erkennen,
daz in in sturme sol zefruenden wisen?
nû hueten vor dem struze die vinde sich, sint er kan slinden isen!
wie vil der tagereise geriten von Artusen
hin vur ze kanfoleise wart, sint daz er vuor von Weidehusen,
des enweiz ich niht . ez wart sô lenge,
daz ê bekobert wurden mit rotten groz die von Lalânder strenge
ouch hie den tracken vuorten mit viures gebender vlamme.
nû gen ein ander ruorten zwene her . ir orsen niht der kramme
het die buege noch diu lit bekrenket.
diu tjoste wart gemezzen, sô daz dem luft mit druntzen wart geschenket.
ir beider helme rîche gelochert wart mit isen
der gleve hurticliche, daz man über halp dâ sach wol risen
ob der peckelhuben die zimiere:
hin vuorten si die zarge, der ein, der ander vlos gar die barbiere.
wider zuo ein ander riten die genenden.
sin houbet vol enbander, der ein, dem muost der ander vride senden,
sint daz er vor den ougen was der bloze.
mit lutzel red von ander si kerten wol, der werdicheit genoze.
von warte man in brahte nû beiden her ein mere,
daz in doch niht versmahte, dô si nû horten, wie diu krie waere,
daz die mit dem aren schriten < Nantis>,
 <
Anschowe> bî dem anker . dô was über al dâ nieman, er bekantis.
si wolten in der herte der dritten niht geraten.
si schriten < huet der verte> . in sturme si den ruof genomen haten,
die den bracken vuorten mit dem seile.
daz sin unselde walte! wes pflag er uns der verte niht mit heile,
alda er was der varnde ûf den von Graswalden?
dâ von er vröude sparnde was unde Sigun unde iemer die gezalden
gen sorgen, kumber unde gen arebeiten.
der selbe leitbracke vil werder diet in jamer kunde leiten.
die vierden mit dem struze, < Dolet> die selben schriten,
iedoch si ligent uze an dem sig, ist daz si wellen striten
der dritten, die zehelf in hie sint ligende,
unde ob si risen waeren, daz dritte teil in allen wer an gesigende.
her Key ouch niht vervalte an mannes ordenunge,
des mal er manlich malte unde braht ouch mal . wer giht, daz nie gelunge
dem senetschalt? swer alle zît ist spilnde,
der muoz etwenne vliesen unde ist gewinnes halp etwenne zilnde.
daz mîn her Keye strafen die valschen boesen kunde,
die selben in ouch trafen, sô daz sin prîs verliesen zaller stunde
wart geruegt unde sin gewin vil selten:
her Key, der prîs bejagende, der selben zuht an prise muost engelten.
er kund ouch strafen dicke die werden unde di rechten
durch schelcher maere picke, er wolte die krumbe scheiden von der slehten:
ez zemen wol die krumben bî den krumben,
die werden bî den werden, bî wisen wis, die toren bî den tumben.
er was ouch ruomes pflegende, her Key, daz wirde letzet.
swer ie sich selbe ûf wegende an prise was, der wart hin ab gesetzet.
sin selbes prîs, den sol ein man verswigen.
wil er sich selben hoehen mit lob, er muoz an wirde nider sigen.
bejage, swaz er welle an prîs, an grozer wirde,
ist ruemen sin geselle sich selb, er ist an prise der verirde.
er sol sich ander luete lazen prisen
unde sol die wirde halten, die an der werdicheit in hoehe wisen.
er sol ouch nieman swachen, ob si halt swache werben,
mit red noch spot niht machen ûf nieman, wan sô mac vil wol verderben,
swaz er an werdicheit ist der bejagende.
daz wirt getreten under, man ist daz boeser leider gerne sagende.
Key Artuse benande die künec unde al die vürsten,
der wapen er bekande . er sprach: < si ligent wol in den getursten,
daz wir mit strite widersatz dâ vinden.
uns zimt den orsen gurten unde daz wir die helme zehoubet binden.
darumbe nieman schricke, wir sin der vluste sunder.
ob halt noch zwir sô dicke ir helfe leg, ez muesten geben zunder
ir helme viur mit hoehe gen den luften .>-
 <
Key wil aber vliesen>, jach maneger dô, < ich hoerz an sînem guften!>
Artus jach an den ziten gein Keyen dirre maere:
 <wer kunde mit iu striten? ich wold, daz iu der helm bezzer waere
unde daz houbet gantz, gar unverhowen!>-
 <herr, ez wart vergolten, si muezen in der selben varwe schowen
mit roete wol genetzet von houbt ûz einer wunden.
mîn hant in hât geletzet, des hât er selb unde ouch der helm enpfunden.
er bringet beide wunden unde scharten
den hêrren sin zekiesen, wie wol er si vor schaden kan verwarten
unde ist im selben schadende . solt er des niht geniezen
an prise vil ûf ladende, sô mocht uns werder manheit wol verdriezen,
daz wir liden arbeit under wafen:
die zagen, traegen, lazzen kundenz wol verligen unde verslafen!>
des was im nieman gebnde antwurte, wan sie wessen,
er wer in zorne lebnde . noch scherfer danne kren oder kressen
hal sin stimme, swenn er prîs gewinnen
kunde oder vliesen . serpente was er wol an herten sinnen.
die dort vor Kamfoleise movierten sich gen strite,
ouch trowten si der reise mit krefte niht sô herte an aller site,
als dô diu vesperie was geschehende
durch Herzelouden minne: dâ wart man nû vil groz unminne sehende
mit einer buhurdiere mit alle, niht rott gesundert,
doch rîter wert unde viere, die riten mit Artus wol drizic hundert.
ir was doch wider dise gar zecleine:
ie einer vant wol vumfe, die Artus dâ vuort über al gemeine.
etslicher keiner gunste was Keyn durch sin troesten.
in salomanders brunste wunschten sim dô sin den unerloesten,
die doch vil guoter ritterschaft dâ pflagen.
manic ellenthafter sorgte, der ez doch vil manlich torst gewagen.
was Segremors in sorgen? nein, noch mîn her Keye.
ir strit nie wart verborgen in schimpfe noch in ernste, swelcher leye
des ie der man gen beiden was begernde.
ietweder wolt ê sterben, dann si des ersten nides niht wern wernde.
zeglicher muot geveiget was dô zebeiden siten.
sô ritterlich geneiget kein sper ûf schilt wart nie mit tjoste riten
gemezzen dar mit hurte gen nageln vieren.
die sper mit krache helle sach man zerbrochen klein ûf wedelieren.
wer die beide waeren, die dise tjoste brahten,
die nieman kund ervaeren, daz si deheiner zagheit ie gedahten?
Kyngrun senetschalt was ie der eine,
des von Iserterre, unde Segremors, der manheit was niht seine.
si wâren baz der gehe gesippe wan der sume.
der wirt ouch vil zeraehe an prîs, unde heizent dicke satel rume,
die sich unversinnet sus vergahent:
zegaehe noch zetraege, daz sint die wol gen werdem prise nahent.
wie Segremors niht < rume> dâ hiez < den satel> verre,
daz wart erwant vil kume . sin veter Didones nach im der erre
was, den duht, in wolt diu tjost verdrucken.
er sprancte gen im balde, er kund in gahens in den satel rucken.
sie wâren an ir koufe der hantgift wol zeheile.
vil ors gen tjoste loufe ersprenget wart zebeider sit vil geile,
vur daz die zwen alhie den kouf entsluogen.
ze Berne ûf kampel markte sô rîchen kouf die staznaer nie getruogen!
hie wurden kunige veile ir lebnes lîp mit alle
an ringem geltes teile . ob ein ors bestruchet wart gen valle?
sus wurden Geolarz die sine hie âne.
wart er in baz vergolten? nein, daz weiz ich war wol sunder wane.
der buhurt sô mit krache sich huop von helden vieren.
nieman mit gemache dô mochte leben, rîter parriwieren.
ûz der stat von Kanfoleis si zogeten,
dô si den anker sahen ob dem, der si mit helfe wolt bevogeten,
mit aller ir conmune, lântzen, hatschen, kuelen,
gabilot, burdune, dâ mit si gaben wunden unde puelen,
des die mit dem tracken wol enpfinden
mohten, ob si wolten sich vur sterben lebens underwinden.
an der andern siten, dâ niht die vinde lagen,
manlichen sach man striten die, di wol ze vuezen torsten wagen
lîp unde leben, die wâren zogend alumbe.
die < Kanfoleis> dâ schriten, der krie was der selben keiner stumbe.
es dorft in niht versmahen, die im dâ helfe bieten
wolten durch enpfahen . er wande, er solde sich des anders nieten.
des selben wâren sie die zwifels eine,
sie solden gein im riten in ander waete dan in stahel zeine.
wes si sich underwunden ûz Kanfoleis, die starken?
dô sluogen si die kunden, der vremden huotten si vor todes arken.
die si dâ vor heten umbe sezzen,
die burgaer in daz gulten: si kunden inz envollen wider mezzen.
die kleider si dô schrieten den orsen sam den lueten.
des muosten sie sich nieten, die doch iser heten vor den hueten.
daz vuogt ir wer, diu was sô manegerhande:
gen toetlicher vare wart in der nachgeburen vil zepfande
mit den scharfen orten, die si dar kunden vellen.
zelone vor den porten wolten sin die soldimente zellen,
die si mit pfleg dô heten wol verschuldet.
zehuote vor den porten het ir dienst vil klein alda gehuldet
an Turkeltals dem vürsten unde Hardisol, die beide
ie wurben mit getursten . âne Gamuret im nie sô leide
geschach in Waleis unde in Nurigaltschen.
die selben ouch mit krefte dô rumten lânt unde stat ze Kingrivaltschen.
die vürsten von Anschowen im wâren noch die verren,
unde die Sigun zevrouwen heten unde den Grahardois zeherren
von Graswalt, unde die von Katelângen,
der muost er sich gar anen, diu virre im het ir helf gar undervangen.
nû schriten die Anschowen ir krie wol, die alten.
die witen lucken howen si kunden, daz man helme sach gespalten
ûf ir sla, dar zuo die niwen schilde.
des truoc in vor die lere der sich dâ mit dem anker hohe zilde,
unde die gesellen sine, die noch die wapen tregten
unde helm von Ackerine, dar under manegen Babilon si legten,
dâ si der urteil muezen gar erbiten.
in dem selben done siht man die ûz erwelten hie nû striten.
swie doch Artus ersprenget vor den selben hete,
durchel wart gedrenget von dem anker unde von Kaylete
vor dem Britun biz ûf die von Lalânder.
vil hurticlicher volge im dô jahen die gesellen ander.
die von Anschowe gahen kunden wol durch herte.
hazzen unde smahen die vinde muosten dulden ûf der verte,
als si vil dicke werdiclichen wiste
Gandin unde Galoes, die man an ritterschefte hohe priste.
Tschinotulânder beduhte vremder maere
unde sin gesellen ander, wie dirre strit ein spil mit tocken waere
wider dem ze Kaldei mit den Kriechen.
des vrumten si der toten vil noch michels mê der wunden siechen.
unde wâren doch die genenden in toufbaeren lânden.
si mohten aber wenden ir puneiz durch mit ellenthaften handen.
si wâren solcher uberfluot die vrien,
niht sam die Babilone, die kunden sie mit tropel über snien.
iener was vil groezer denn dis unde michels merre,
an kreften ungenoezer . des was in hie nû aller kumber verre.
wan swer ûz grozen noeten wirt enbunden,
dem ist in kleiner noete reht als ob erz al hab über wunden.
ob ich dar über lengete alhie die strites mere,
unde ob mir des verhengete diu aventiur, ez wer unhovebaere,
ob ich die meisen wurfe nach dem grifen:
durch gewin an grozen êren mir mohte wird unde êre wol entslifen.
werben aller vürsten an prise niht genoezet
gen dem, der mit getursten sinen prîs hie an die hoehe stoezet.
ey ungelucke! ich mein dich, salomander!
wan dîn verlust aleine, sin prîs wer nû gewahsen über die ander.
der hete sich die hoehe sô verre hin ûf gewunden,
daz man der nider zoehe noch enhet niht vinger breit enpfunden.
wer anderhalp niht selden golt geweltzet
von triwen Ackerines, sô wer sin kraft, sin prîs niht sô verheltzet.
her Hartman von Owe, nû sprecht, daz iu gevalle
Enite iur werden vrouwe, der dienaer muoz hie slichen sam si alle,
unde Edolântze, den ein Provencale
prueft vur die werden alle, die twanc der Grahardois der vluht zemale.
von der tavelrunde diu werde massanie
vil ritterlichen kunde werben . < Nantis>, alsô hal ir krie
den lângen tak, sus wert iedoch ir striten.
gen in die von Lalânder dâ vuorn unde Iserterre an der siten.
ob nû mîn her Keye sin gueden hie verswige?
niht, vil maneger leie was nû sin schal, diu rotte noch diu gige
nie sô manegen spot enpfienc von munde
alsam die ûf der vluhte: deheiner meit dann toten unde wunde.
ich mein die mit dem trachen, die vürsten ûz Lalânder.
sunder slaf erwachen muosten si von Tschinotulânder
unde von allen, die mit im dâ wâren.
maneges si vergazen, des si verklagten niht in manegen jaren:
kunige, vürsten rîche, barune, dâ zuo rîter,
der hohen etesliche, unde âne zal die nidern unde die mitter
wurden dâ gevalt vor Kamfoleise.
wol gen dem dritten teile hetens manegel ûf der vluhte reise.
wie vil nû der genenden dâ wer, der vluht die traegen,
die sich ungerne ellenden von hoher werdicheit hin zuo den legen?
der was genuoc, unde wurden sus nû jehende:
 <wir solden zuo den heiden, sô wurde wir an ritterschaft gesehende.
wir muezen an ritterschefte bî disen sin die blinden
der kunst unde ouch der krefte . eintweder sint verwehselt wir zekinden,
oder si habent lewen herz verslunden
dort jenhalp in den heiden! wir heten etslich vor wol uberwunden,
die nû hie sô varnde sint mit hurte krache
unde die hie vor wol sparnde wâren uns vor allem ungemache .>
Lehelin gefraget wart der maere,
ob ez in heidenschefte disen helden sus ergangen waere.
nû was er in dô sagende: < wir wurden sô gepinet,
swer dâ leben tragende wolde sin, der muoste sich hân gesinet
gantzer kraft unde kunst der wol gelerten:
swer sich eins erwerte, sô wâren drizik, die gen im dô kerten.
der orse guot geverte git der manheit stiure,
ez si in noeten herte oder durch diu wîp in aventiure.
unser zwelfe wâren sus gesellet
unde wurben sô nach prise, der niemer wirt in heidenschaft gevellet.
er muoz die hoehe swebende mit endelosen ziten
in heidenschaft sin lebende . geschriben unde geprueft ist unser striten,
in unser êre gemachet bilde von golde.
die sint etslich an betende, si mezzent uns gen wirderîchem solde .>
nû lazens bî den werden, swie si doch pflaegen vluhte.
vor Kamfoleis di erden si rumten doch der wer mit kleiner zuhte,
wan ie ir prîs der valken vluoc verobte,
dô was der junge talfin über all mit sinen gesellen der gelobte.
er warp dô mit den toten, den hohen unde den nideren,
sô daz vil unverschroten sin êre was . Artus dâ niht verwideren
wolt, er muest geruowen nach der mueden.
nû komen aber maere, ich wen, si vil der herz mit jamer lueden.
Lucius von Rome wolt Artusen suochen.
sin rede hal unbekome, Artus der solt niht kuniges namen ruochen
alsô die rehtelosen von geburte:
sînem bruoder wolt er all sine rîche lihen mit antwurte.
der werde wart erfunden der zuht vil unerveret:
 <der man half ie dem kunden, dem er dô gan . ist hiur alsô bejaeret
im daz, sô geb er mir des selben rechtes.
ich bin noch baz ein hêrre, dann daz ich wer ein kneht sines knehtes!
Arnive, mîn muoter,> sô sprach der êren kaste,
 <
Utpandragun vil guoter, lebten ie mit êren sunder laste,
swaz ê behalten solt, mit rehtem kriege.
ez si daz mich zunrechte di loica an rehticheit betriege.
ez ist ein alte schulde>, sô sprach der von Britane,
 <sit daz der Romaer hulde wart der edel Constantinus âne
von Maxencio, dem selden schiehen.
des sach man vil der werden gen Britanje her von Rome ziehen.
er waent, im sul gelingen als Octaviane,
der Britanje ertwingen kund, alda er wart der vürsten âne,
die Constantinus het von Rom verfueret.
nû kum er her mit kreften, ez wirt mit swerten hie gen im gerueret!>
sus hal von Segremorse des vröudegen stimme:
 <ûf manegem snellen orse sol ir aneganc hie werden grimme
mit tjosten hel, daz in diu lid erkrachen
muezen in der wise, als ob si sin gezunt ûz durren spachen!>
Britanje was wol gemenget mit Rom der edlen slahte.
dâ von sit dicke ersprenget vil urliuges wart in solcher ahte,
daz beidenthalp vil tôt gelac der veigen.
wie Artus wart ûf nemende, dâ von sô wolt in Lucius hie neigen.
er vuort die Lampardie unde die von Derlabune
unde die von Tuscanie unde dar zuo di her von Galabrune,
die von Ceciljen unde die von Nutschiere.
ir < deusal> gar vergolten wart in niht mit < dewart malmisiere>.
mich wil diu aventiure urliuges niht erlazen.
sô gib ich ir zestiure, daz ich mich der umbe rede wol mazen
kan, die man in strite kondiwieret:
vergizze ich ir zimiere, daz wirret niht, si wâren rich gezieret.
zehant von talfine Artus urloubes gerte.
 <vil dienstlicher pine bin ich iu bereit mit sper, mit swerte>,
alsô was der ûz Graswalde jehende.
 <ich bin des unverirret, man wirt mich wol in iwerm dienste sehende!>
daz wider riet mit triwen der sun Utpandragunes:
 <ez mac dich wol geriwen, si anent dich hie vürsten, dort parunes
unde bringent dir daz lânt vil gar zewueste.
ob du halt hie belibest, von in du grozen kumber dulden mueste.
ie groezer unde ie merre wirt ir haz gesterket.
ir alter haz, der erre wirt nû mit disem niwen unbeserket,
von ir herzen iemer ungewichen.
du muost dich hie der werden mit helden wern, der zagheit unerblichen.
die triwe dîn erkenne ich, lieber neve, lânge.
dîn munt mir was benenne, dô dich Gamuret ûz Katelânge
mit triwen bat die herzogin beruochen,
Herzelouden unde ir vruht, unde hiez dich rat unde helfe an mich suochen,
unde ouch an Kayleten, der tuot ez gar von schulden.
sit wir von Gamureten verlust mit tode iemer muezen dulden,
sô hât uns got mit dir vil hoch geeret,
daz in sô kurtzen jaren dîn werdicheit sich hât sô wol gemeret.
Ekunat beliben sol mit al den vürsten.
den sol er priefe schriben, daz si von Kanadicke mit getursten
komen unde die sine von Berbester.
die sullen wol erzeigen, ob dîn muoter was ir hêrren swester.
daz selbe der von Spange mit allen sinen recken.
die kunnen ûf der plânge schar gen schar ûf ellen hohe wecken.
swie kume ich doch ir helfe bin enpernde,
vil suezer neve mine, sô bin ich dich alsolches rates wernde.
sô bistu selbe dritte der lânde hie gesindet.
die stritent gen der mitte durch prîs, biz daz mans anderhalb ûz vindet.
si strebent von der wite gen der enge.
von Waleis, von Anschowe, von Nurgals die turent wol die lenge.
dich sol des nieman wenden, du heiz dir bringen balde,
daz si dir helfe senden über al dîn lânt, ich mein ze graswalde,
sô daz si allen varen oder stiuren.
dâ mit sô wirt gesterket dîn helfe, daz dich muoz an prise tiuren.
dâr zuo du noch die groesten helfe hast mit krefte,
dâ von die wol erloesten werdent dise lânt von ritterschefte,
die dir noch sicherheit dâ sint die jehende .>-
 <si sint von mir die vrien, daz wart ze Dolet sa von mir geschehende.
niht wan ir zuht, diu rîche, bracht si durch iwer wirde,
dô ich in beteliche machte kunt, ez wer wol iwer girde,
daz wir uech mit vröuden sehen solden .>
der künec jach mit zuhten: < daz solt mit dienste werden hoch vergolten .>
Tschinotulânder sprach muotes unberoubet:
 <der ein unde ouch der ander, wir suln iu alle helfen uberhoubet.
in sol begegent werden ûf der reisen,
daz disiu lânt iht kunde werden Lampardien noch Pulleisen.
mîn herr, ein vogt der Vrantzen durch reht der volg ist jehende
mit staetikeit der gantzen, wan er von erst dâ wurde schaden sehende.
darnach vil maneger der sin wenic trowet.
wir sin iu des gebunden, daz man uns all in iwerm dienste schowet .>
vogt der Britoneise, der triwen unverborgen,
sprach: < mir get dîn reise nahen in daz herze mit den sorgen,
wie du selbe luet unde lânt behaltest,
ob du starker helfe hie heime niht mit heres kreften waldest.
si habent doch daz beste verwuest nû al geliche
vil gar unz an die veste .>- < die sint besetzet>, jach der muotesrîche,
 <ir sit dâ mit der helfe niht gesumet.
der veste bin ich sicher, die sint vor allen sturmen ungerumet .>
doch was vil sorgen irre in im alsus verworren.
diu minne gap di wirre . des muost sin sueze jugent an vröuden dorren.
er weste wol, daz er die lânt verliesen
mueste von der helfe, die er dem Britoneise wolte kiesen.
des was er sich begebende durch niht wan in der wise,
daz er Sigunen lebende wolte sin zedienste gar nach prise,
ir minn erwerben under schilt bedachet:
 <ob ich nû solde miden die ritterschaft, ich wer gen ir geswachet .>
si trosten sich gedingen, als ie die unverzagten
unde jahen, daz si ringen dâ wolten mit der wer, daz ez beclagten
noch aber baz die vürsten ûz Lalânder.
des jahen die Waleise unde die ûz Nurgals unde gar die ander.
es wer ouch noch geschehende mit witzen den gesinden,
daz si dem hêrren jehende waeren krumbes, der doch niht wolt erwinden,
unde daz er inz gen zageheit iht merke.
urloup was er dô nemende mit troste vil . doch het sin jamer sterke,
dô er alsô gedahte, wie Gamuret im gebende
was rat, der witze brahte, daz er den lânden wer mit helfe lebende,
unde in nû twanc diu minn al anders werben:
vor allem sînem leide was im nû aber ditz ein niwez verderben.
diu minne iedoch gesigende was hie mit hoch gemuete,
der triwen unverzigende, wan er pflac mit manheit rehter guete.
im wart Sigunen minne sô gepflihtet
mit liebe zuo dem herzen: des wart sin leit gen vröuden hie gerihtet
mit triwe rîchen sorgen, mit herzen swer bedecket,
sô tougenlich verborgen, als ob ein vröuden troum in het erwecket,
unde lac im doch in herzen sunder wende.
tôt den Gamuretes gab ez im vur, als dô er nam den ende.
diu wort des talfines die kunige mit den vürsten
ermanten muotes sines . dem edeln Britoneise mit getursten
si gedahten nû alsô des wâren:
 <lat man in nû vol riten, sô beginnet er aber sines schaden varen .>
si lobten helfe starke mit all ir samenunge.
ieglicher sîner marke gebot unde sînem rich . der alt, der junge
wolten dem von Rome die vart erwenden,
sô daz ir eteslicher sînem vriunt dâ heim sich mocht ellenden.
dâ mit heim zelânde si wurden alle varnde.
ein tak, in der benande, lac ze vloritschantz, daz nieman sparnde
wer dar nach di kumft in manen drien,
wol bereit gen strite, als si der vluste wolten sin die vrien,
all die dâ zegagene künec unde vürsten wâren,
an prise die unverslagene, an den Artus gedient in sinen jaren
het alsô, daz er in triwe jehende
was mit gantzer staete, daz wolder nû mit helfe sin der sehende.
Lot von Norwaege was niht zer hohgezite,
durch daz der vröuden traege dem jamer liez bî herzen michel wite
durch Savien, Ytonjen unde Kundrien.
des truoc mit im die pflihte Artus unde die zwen klaren jungen vrien.
die horten liebe maere, daz si den muot erswingen
dô solden unde die swaere von dem herzen gerne wolten bringen.
des muosten liht die Lampardois engelten,
ob Klinscor von Napels daz verdient, daz mannes er kan schelten.
dô Waleis wart gerumet von disen hohen werden,
dô wart iedoch gesumet, daz si dâ einer wider reise begerden.
ich mein, die ûz Lalânder kunden miden
diu lânt vil gar mit hazze . durch liste wolten si die smehe liden.
die wile ze vloritschantze daz her sich samelierte,
dô wert ir vride gantze âne bet . si vorhten, daz sich vierte
ir verlust, diu in hie vor dâ was gedriet.
darumbe si der rache wolten harte wenik sin gefriet.
als disiu zît vol endet wart unde al bereitet,
gen vinden wol genendet schar gen schar vil ritterlich geleitet,
ab Vloritschantz gen Arle si dô zogten
gen Lucio lampruere, der solt si vor gewalte gar bevogten.
der wil gewalt erzeigen gar aller schulden âne.
swer daz reht wil neigen, der vindet schuld von einem lihten wane.
Artusen wil ich iemer gern entschulden,
er treit der êren krone: swer des niht giht, der strich ûz mînen hulden!
daz Lucius der keiser gen Artuse waere,
der rehticheit gar heiser, gar âne schulde, daz waeren vremde maere.
im was diu rehtikeit sô liep gesellet,
unde wer ez niht von sachen, er hete sô grozer hohfart niht gestellet.
des mocht er niht geniezen gen Lucio dem tiuren,
ob in des muoz verdriezen? dâr zuo helfen aller werden stiuren
mit dem wunsch, als ich dâ ger mit girde.
ob er nû schuldich waere, man solt in lân geniezen maneger wirde.
owe der hochgezite, durch die dâ wart vermaeret
Utpandragun sô wite, dâ von der edle, werde wart beswaeret,
der dannoch was vil lânc der ungeborne!
Arnive, diu klare, was Utpandragun diu ûz erkorne
in ir beider jugende . daz mohte niht erwenden
richheit noch vil tugende . swaz di beidenthalp der boten senden
kunden, ê daz ie ze kornvale
Urlois die magt erwurbe, ich trowes niht, ez machte vil der quale.
Utpandragun niht trowete, daz ieman der geturste
wer, daz ers beschowete wider sinen willen, künec noch vürste,
biz Urlois ze kornval erworben
hete beide mait unde lânt, des was Utpandragun vil nach erstorben.
nû warp der sinne rîche als noch die werden wisen
unde tete dem niht geliche, ( mit solchen witzen solt man sich noch prisen!)
als ob im Arnive zenihte waere,
doch wer diu werlt sin eigen, er wer darumbe niht sô klagebaere.
unde darnach wol die lenge, daz nieman was in wane,
daz in der minne strenge tete gen Arniven aller vröuden âne,
dô hiez er eine hochgezit gebieten:
künec unde dâr zuo vürsten solden sich mit im dâ vröuden nieten,
unde alle mit ir vrouwen . der was man vil dâ sehende.
ouch muoste man dâ schowen dem man ze kornvale was des jehende,
er waere vürste luete unde ouch des lândes.
der kom mit sîner vrouwen, bî der sin herze was gesetzet pfandes.
diu liebe dicke pfendet die hohen sam die kleinen.
Utpandragun hie wendet vröud ein wîp . di vröude kund erscheinen
Arnive, diu saz im dâ ze angesihte.
daz Urlois wol erscheinde, daz er ir truoc der liebe die ganzen pflihte.
gen Arnive der klaren kund er sô lose blicken.
sie enwesten, wie gebaren, wan daz ir beider scham dâ muost erschricken,
der sich die wisen noch vil wol versinnent,
die werdicheit unde êre unde ander tugent vur golt unde silber minnent.
Urlois erbeite kume, biz man die tische hebende
was . er schuof dâ rume allen, den gedrank er dô was gebende.
daz het der wirt vur ein unwirde groze
unde truoc im solches hazzen, unz er ez sider rach mit wider stoze.
hie vor was Kornvale ein herzentuom zen ziten,
ê marx al sunder twale sich des underwant . mit grozen striten
verdient er, daz man in zekunige schone
wihte ûf kuniges stuole mit kron unde ouch mit zepterrîchem trone.
herzog Urlois ein vürste, der elter, Marxes bruoder,
urliugte mit geturste unde vlos den lîp ze Kornval . manic vuoder
wart der zeher dô durch in geweinet,
als ein vil wert gesinde, daz umb ir hêrren rîche triwe erscheinet.
man zech Utpandragunen, Aureljus, sinen bruoder.
mit vürsten unde barunen zugens gen Urlois di strites ruoder,
unde muost ouch durch Arnive den lîp verliesen,
darumb daz offenliche Utpandragun ir minne mocht gekiesen,
unde het si vor beslafen ûf Tintaniole.
solt ich dann vri vor strafen sin, sint alsô werde kunige dole
von luge lident unde niht von ware?
durch dise selben maere erzeigete Artuse Lucius die vare.
ach daz sô werdem libe solch êre wart entzucket!
Arnive zewibe het Urlois . ob dâ nû wer entnucket
Utpandragun bî ir mit slafes minne,
di wile Urlois lebte, Artus wer ir beider vruht gewinne,
in der zît enpfangen . dô was der keiser sagende:
 <diu er ist im zergangen, daz er zu reht die krone si der tragende.
sô mak Utpandragun niht mer vor alter,
Aureljus, sin bruoder, ist lânge tôt, der lânt zunrehte walter .>
mit worten wol versunnen, sus was der keiser jehende,
unde was ouch vor begunnen von andern keisern, die ez wâren spehende
aldar mit klag durch niht wan durch die maere,
zenide manegen êren, die er dô truok vor in sô kronebaere.
Utpandragun ez lânge het Marxen vor gerihtet.
vientlicher zange wâren si vor maneger zît verslihtet.
wie nû die sache wart alsus erniwet,
Utpandragun beroubet wart Arnive, des wart sin lîp geriwet.
daz wurden wite maere ( sô redt man ie daz boeste),
daz si entrunnen waere durch pfaffen lieb . des was si die erloeste;
gar an ir dank si Klinscor het verfueret,
dâ von diu alten maere wurden vor dem keiser sô gerueret.
waz half in al sin êre? er muost iedoch hie liden
sîner wirde wider kere . durch allez reht sô muost er die nû miden,
die im dâ nemen wolden, daz er geerbet
het sô werdiclichen, vor aller missewend vil unverderbet.
den vogt der Britoneise, den horte man nû sprechen:
 <hey, mueste dise reise mit tod ez an dem schuldehaften rechen,
unde daz die andern solden lîp behalten,
sô wolt ich mit unrehte niht leben!> sus kund er der tugende walten.
diu rede vil manegen swaere wart, die zwifel truogen,
ob er ein ê kint waere . die sine doch vil lutzel dâ gewuogen,
sint in der tac gen strite wer gemezzen.
swer ellen trueg in herzen, der mocht des in dem sturme niht vergezzen.
Wigamurs, der snelle, den vorsprunk het ergahet.
mit einer tjoste helle kom er einem degen wert genahet,
der von dem rîche lehen nam mit zepter,
ûf einem berg durch warte gen Wigamurs nû lenger niht enhepter.
von walap in rabine wart beidenthalp gewendet.
die orse liten pine, ê die tjost sô ritterlich verendet
wart mit heldes handen, die sie mazen,
sô hân ich daz vur wunder, dô beide ors ûf haehsen nider sazen,
daz si sich beide enthebten sunder val mit sitze.
daz niht lenger lebten diu ors, des was mit sorg ietweders witze,
unde sazen doch in satel unerbeizet.
durch gesigen der harre si kerten wider, des het si prîs gereizet.
wie si diu sper vertaeten, des kan ich uech bewisen:
ich wen, si gar zeschraeten, in sprizen sahen sis von luften risen.
si wâren stark, des ouch diu ors enpfunden,
diu hie zer erden knieten, biz diu nôt mit kraft wart uberwunden.
der êren die behabten beide an dirre tjoste
hie gahens wider drabten, durkel wit der schilde . solcher koste
wart hie Wigamurs vil hoch gepriset.
 <her Key, ir habtz verslafen>, jahens all, < ir sit ûz ruom gewiset!>-
 <dâ man die werden hoehet>, sus wart dô michel schallen,
 <ir sit der wirde enzoehet!>- < ey, ich solz in wol vergelten allen,
die mîner merke melde kan geruegen!
si sint mîn spotten tragende, ez muest zelast den helfant wol genuogen!>-
 <hêrre, nû machet varnde daz her mit guoten witzen.
der keiser ist niht sparnde die sin, alsô daz irs wol mocht entsitzen,
ob ir vuert als vil ûz erwelter degene,
die durch wirde unwirde hazzent, der si heizent die verlegene.
der keiser vert mit ehten vil werder schar gefloret.
die kund ich wol ervehten, ist mir mîn kunst, mîn witze niht vertoret.
wir vinden gegen strit, des uns genueget.
ir krie hal « Nutschiere », die dâ gen strites heben sint gefueget .>
dô sprach der wol bescheiden Artus: < man darf niht sorgen.
von Nutschier ûf die heiden an der ersten schufte kan ez worgen.
dâ gen sô schick ich Vridebrant den Schotten
unde den ûz Engelrîche: die kunden sich gen heidenschaft ie rotten .>-
 <des keisers schar, diu ander,> Wigamurs was jehende,
 <ob der alsam ein zander siht man einen liehten vanen brehende,
ûz einem samit rot ein gelwes kunder,
tier unde vogel beide, gehalbet vogel ûf unde tier hin under.
der krie hal « Messine » . daz lit ans meres grieze
unde dolt manege pine von heidenschaft, daz si mit wider drieze
vil ritterlich sô dicke hant vergolten,
sô daz ir prîs die hoehe swebt enpor, der êren unbescholten.
ir houbetman ein vürste von art ist hoch gepriset,
der si mit geturste grozer manheit wol nach êren wiset,
Vortimar genennet von Berole,
er kan durch vriunde liebe in sturme wol bî vinden werben dole .>-
 <sô wil ich gen im senden den werden ûz Vrankrîche,
gen manheit den genenden . ich dinge des, swer sich an in dâ strîche,
daz er sich mit ubel an in leinet:
die Vrantzois in sturme habent wibes ougen vil erweinet.
im volgent vürsten werde, duc unde vil barune.
rich ist ir begerde: sternwarten noch plâneten lune,
die biten si durch sigenumft niht schowen.
swie sich die stunde lunet, si kunnen sich mit swerten wol ûz howen.
daz selbe der von Spange, si varent in einer slihte.
der vuert wol ûf der plânge die dritten schar, swer sich halt gen im rihte .>
alsus was sich der Britoneis hie scharnde.
nû sach man die Nutschiere werlichen gen den Engeleisen varnde.
die dâ wol gewurben, die wurden wol gepriset.
welich dâ verdurben? man seite mir, dâ wurden wol gespiset
die vogel mit der heidenischen diete.
des wart den Engeleisen unde den Schotten wibe lon zemiete.
schadenhalp geligende wurden die Messine.
die Vrantzois gesigende warn, iedoch si muosten dolen pine.
widersatz, den wâren jen dô gebende,
dâ von die Vranzoise mit klage durch verliesen wurden lebende.
über al ir striten, der schar unde al ir hêrren,
wil ich an disen ziten mit der aventiur die rede verren.
doch sumerlângen tac ir striten werte:
vil sper dâ lac zebrochen, dar nach versuochten siz dô mit dem swerte.
der Grahardois mit ellen vuor bî dem Britune.
sunder sîner gesellen valt er toten vil, des in Sigune
twank unde durch Artuses bet, diu beide.
sin gesellen wâren mit heres kraft in sunderm wapen kleide.
diu aventiur wil gahen von einem an daz ander.
wer mocht ez allez vervahen? ir hêrre, daz was Tschinotulânder,
wie der an prîs ûf nam unde muoste sigen.
durch die aventiure muoz ich von den gesten vil verswigen.
doch sulle wir den gesten Artusen niht genozen.
der was ie bî den besten, an aller werdicheit vil unverstozen.
vrouw Aventiur, lat in bî uns beliben
alhie in iwern hulden! sagt uns, ob in der keiser mug vertriben!
ein ander ungelucke wart aber im zehanden.
der vröuden vederflucke begunde vaste risen in sinen lânden
an der hoehsten drin mit lebnes vluste.
mit ougen wart erzeiget von wiben, waz si klagten under bruste.
Iter wart hie gesterket an sînem krieg, dem alten.
von im vil unverterket wart diu missewende, der muoste walten
Artus von dem keiserlichen vogete.
als er gehort die maere, von Artusen helfe er dô zogete
unde wolt sich underwinden der krone mit dem rîche,
sit man in zuo den kinden zalte, die niht erbent ordenliche,
wan in der wis, als er ein pasthart waere.
sô wer von Kumberlânden kumbers vri vor im der kronebaere.
von angeborner arte kund er sich doch mazen.
sin tugent hoch, diu zarte, hiez in daz vermiden unde lazen,
daz er dem keiser doch niht helfen wolte,
swie daz er gesigte, daz er di lânt mit zepter enpfahen solde.
der helf er niht verzagte Artuse, wan in der wise,
daz er alsô betagte vor dem keiser, niht von solchem prise,
der gen dem rîche kan sin reht verliesen.
Iter alsô gesitzen wolt, als die dâ triwe kunnen kiesen.
der Grahardois vereinet wart sus der kumpanie,
iedoch vil unverkleinet was noch sin groze manhait, wandels vrie,
diu sînem herzen was versigelt nahen.
bî im zenehste riten kund Artus in sturme niht versmahen.
der adelar verschroten hin nider von der mitte.
dar under vielen toten . ez wart sô lut dehein hamer in der smitte
erklenget als ûf helmen hie Valzone,
verdecket under schilte . ichn weiz, Sigun, wie des dîn minne lone.
adelar, den gantzen, mit keiserlicher krone,
von golde schilt den glântzen, der sol in umbe zirkelt haben schone.
in rabenvarwe siht man in nû dringen
gen dem Britoneise, der nuer den halben vuort ûf den gedingen,
daz er der milte kunde vormieren all ir wirde
vor mit snabel munde, aber mit der kla der kreul girde
was Artusen herzen ie gewidert.
der adelar ze milte stuont ûf dem schilt unde in dem van gevidert.
si komen gar zenahen ein ander mit den ecken.
die vueres vunken sahen ob in hoch, die heten si vur recken.
doch het sich der Grahardois gevirret
von Artus in gedrenge, des er vil nach an prise wart verirret.
den keiser unde Artusen, die beide sach man striten,
des einem mohte grusen, der niht die leng in sturme tar geriten.
Lucius, der wart hie tôt gevellet
von dem Britoneise . dô wart der vluhte lenger niht entwellet.
den vürsten ûz Berole sach man die hende bieten.
vur toetliche dole wolt sich Vortimar nû vrides nieten
unde sicherheit . ez duht in bezzer verre.
kunige unde vürsten beliben tôt unde gevangen teil daz merre.
den ûz Berole vueren hiez man den lamprueren,
der tugende wol an rueren kunde baz dann uppic ebentiuren.
der sicherheit durch daz wart er enbunden,
daz er den keiser brehte dar im zerehte wer sin reste vunden.
si heizent ez Palerne . swaz kunige unde keiser sterbent
jensit der mont Lamberne, unde alle, die dishalp mit tod verderbent,
den sol man reste suochen bî dem Rine.
Spire ist ez genennet, swie doch Karl in Ache hab die sine.
Artus sin reht behabte mit ellenthaften handen.
Ither, der ungelabte erbeshalp, noch was bî sinen lânden.
dâ von si beidenthalp nû krieges wâren
vil starker an der herte: daz kunde Kumberlânt nû kumbers varen.
Artus vil gedanken alda den werden kunde,
den starken unde den kranken, von der helf er sigenunft enpfunde
alsô wert . vor allen sinen genozen
dem von Graswalde bot er sunder êren vil der grozen.
ê dann si sich zeliezen, dô komen leide maere.
der muoste gar verdriezen manegen, der nû wol von rehte waere
lâng gewest dâ heim bî sîner amien.
etslicher was dô jehende: < wir werden strites niemer mer die vrien!>
Tschinotulânder, dem vürsten, man nû sagete,
die zwene von Lalânder gerihsent heten sô, daz man ez klagete:
die von Nurgals unde die von Waleise,
er horte vil der stimme: < wir sullen niemer komen ûz der vreise!>
des vie der vürste merke unde jach, daz ez geschehe
mit worten kraft der sterke, daz man in sîner helfe nieman sehe
in jaren drin, ob er halt niemer mere
vürsten amptes solde gewalten noch der ritterlichen êre:
 <alein ich wil versuochen geluckes underwinden.
des muoz vrouw Selde ruochen . si muezen mich der vluhte sunder vinden,
si haben her daz groze oder kleine.
gewinnen oder vliesen, der zweier muoz ich einz dâ haben eine!>
des kund in niht erwenden Artus noch ander keiner.
der Britoneis ez enden über al began . des pflac dâ maneger unde einer,
daz si wider heim zelânde vuoren.
swenn aber er des begerte, si hulfen im, vil manege des dô swuoren.
zekaridol sich schieden den ê niht scheiden vuogte.
dâ saz mit klage lieden Sigun, daz in noch niht der nôt genuogte,
die er dâ het erliten durch ir minne.
daz gienc ir alsô nahen, daz si vil kum behielt alda di sinne.
nû sach man Kayleten alhie mit Ekunaten
gebaren, sam die heten triwe gantz mit staete wol beraten,
daz er sô vil der noete was der tragende
bî kreftlicher helfe, unde er sich was dâ von sô gar entsagende.
man sagt ez uberhoubet unde was gar ûz dem wane,
daz diu lânt beroubet weren aller wer, unde daz si âne
wer die veste heten niht ertwungen,
als ez dô wol erscheinet wart: si vluren di alten zuo den jungen.
der schantz zu beiden siten getopelt was die lenge:
beide zevelde striten unde ouch von herten sturmen alsô strenge,
unz daz ir beide lânt ze hêrren jahen
von starker über vluete unde si zehelf in nieman komen sahen.
Akerin sô vil der triwen pflac, swie er was ein heiden.
er wielt vil maneger riwen durch den talfin, sint er was gescheiden
mit ungelucke von dem golde heiles:
vor ungeluckes valle wolt er in behueten solches teiles.
geschriben er im sande, daz er het in huote
vil baz dann aller lânde hort, wan ez im queme baz zeguote,
daz naehste golt, daz im sin boten truegen:
alsam di sarwe rîche solde ez im selde unde wirde vuegen.
 <ich hiez ein teil behalten durch edelkeit des goldes,
sit ez kan tugende walten unde ich herze nieman trag sô holdes,
sunder kint unde âne wîp aleine.
ob ich ez den selben gebe, ez hulf si doch an solcher selde seine,
sit manz der sippe sunder muoz geben unde des koufes.
daz golt hât manegiu wunder, wan ez der sterne kreft ir wider loufes
habent mit den wurtzen sô gesterket.
vil lieber vriunt der mine, nû hab daz golt vlizklich in huot beserket!
in swelcher ley gewurhte ez dir mîn bote bringe
 (unde ich dîn alsô vurhte), sô sol dir doch daz golt niht wesen ringe.
ez si in stucken zwein oder gedriet,
sô hab daz golt in huote, du kanst an selden werden niht gefriet.
ez kan mir sô niht werden als dir gelicher ahte.
halben teil der erden dâ nem ich ez vur . nû ist ez solcher slahte,
ob du mirz halbes woldest wider senden
ze wirde mînem heile, ez kund mir ungelucke niht erwenden.
sin kraft ist ouch verheltzet sunder des achates.
ist der niht drin geveltzet, sô ist sin selde wert vil krankes rates,
dann als ez ûf der wage mak vergelten.
daz selb ist dem achate, ist er an daz golt, er vrumt vil selten.
behalt ez unverwendet, die steine mit dem golde!
von dir vil ungesendet sol ez beliben, swar du tragest holde.
wiltu ez aber anderweid verliesen,
ich unde dîn ander vrunde muezen ungeluck dann an dir kiesen .>
er hiez im wider schriben, er wolt ez gern behalten
gar âne widertriben all sîner rete, sit daz er kunde walten
alsô vil der triwen unverwenket:
 <darumbe sol mîn triwe gen im beliben iemer unverkrenket .>
den boten er dô sande vil werdiclichen widere.
nieman daz erkande umb disiu maer . ie baz unde baz her nidere
began sin hohe werdicheit nû sigen,
doch unverzagt des muotes, unde sinen widerstriten hoher stigen.
er was urloup hie nemende . Sigunen gar mit triwen
bevalch er, doz nû zemende was, di küneginne . ob sie mit riwen
sich sô gar niht schieden unde mit leiden?
owe, vrouw Aventiure, wie welt ir uech alsus mit jamer kleiden!
vil klagelieder singen welt ir ze hoher vluste.
in slaf unsanfte ringen welt ir vil scharf, in troum von jamers luste.
wart iwer herschaft vröude ie gehoehet,
die muoz sô tiefe vallen, daz si sich niemer wider ûf gezoehet.
nû wein, Sigune, weine! er wil von dir hie riten.
mac unde man aleine, die er het in manegen lânden witen,
der sin noch driu zeherren hoch begerten,
dar an ir triwe vil staete was, dazs in der dienste di volle werten.
noch zweier het er manegel . ich wen, im daz nû waere
ein scharfer jamers angel unde machte in noch baz unvreudebaere,
dann Gamuret was toter vor im ligende.
dannoch seil des bracken, ob disen allen was ez im an gesigende.
Sigune hie vor leide lac witz unde wort unwise.
geverwet nach der heide wart er aber, alsam dô er nach prise
von Sigune vuor, diu in dô vlorte.
diu ligt nû hie vor leide, daz si vil lutzel sach noch wenic horte.
zewapen er den anker alhie niht vueren wolde.
er duhte sich wirde kranker, daz er der zweier lânde manegel dolde.
iedoch sô het er des noch wol gedingen,
daz er vil ritterlichen diu lânt mit strite wolde widerbringen.
von Karidol er drabete des muotes unvereinet.
wa er hin willen habete? niht wan dar des herzen willen meinet.
in einem walde breit an einem geruete,
dâ riten recken zwene: in duht, daz er geseh nie groezer luete.
die wâren risen maeze, doch niht gar an der lenge.
ich waene, si liht entsaeze Artus mit al der tavelrunde strenge.
den Grahardois si beide wol bekanden,
swies in doch nie gesahen, mit nide si hurticlichen ûf in randen.
si riten koste rîche mit aller ir zimiere,
alsam der lobeliche Secureiz, der edel unde der viere.
aller koste si im geliche varnde
wâren alsô schone . der talfin was ouch hie niht tjoste sparnde.
dô kund in nie genuegen zewundern der geschihte:
 <wie kan sich daz gefuegen, daz von paradis hie zwen die rihte
ûf mich gestozen sint sô reht durch rechen?
ez ist von gotes zorne, alrerst muoz sich mîn unseld hoeher zechen.
im ist sô niht, dem maere, des zwivels bin ich sunder.
Jesus der wunderaere hât durch die kristen vil getân der wunder.
des sint die heiden wol von im erlazen.
er het liht brueder zwene, die wellen mich alsô durch in besazen .>
ob ich nû sunder nande al ir zimierde rîche?
swer die nû gern erkande, der suoche vor mit alle gar kuntliche,
wie man Secureiz gen Ackerine
pruofte koste rîche: dem wâren dise gar in gelichem schine.
deweder stille habete, ir ponder kom geliche,
des ersten sô man drabete . < Jupiter> sus hal ir krie vil rîche,
die ûf den Grahardois dâ tjoste mezzen
sô ritterlichen kunden, daz er beleip vil kum vor in besezzen.
ze dolet was Durantze anderweide gehertet,
dâ von ez aber ganze beleip alsô, daz helm unde schilt verschertet
dem einen wart . die zwen ir sper zebrachen.
dâ wurden swert erzucket, ich sag iu liht her nach wol, waz si rachen.
si wolten rich gewinne dô beidenthalp erwerben
ze lobe der hohen minne . daz wirt gescheiden liht nû sunder sterben.
dem dô schilt unde helme was verhowen,
der wolt iedoch niht borgen, er wolte maenlich dienen sîner vrouwen.
Valzone wart ouch nackent der scheidenhalp beschowet.
ir wizzet wol, wie si hackent, swa der woldan kirchen porten howet;
dem gelich die zwene hie gebarten,
als ob si valken waeren unde mit timpen tampen vogel varten.
was er sich hie des wernde, daz kumt im gar zelebene.
den einen was er hernde, des andern was er sich mit wer begebene,
der dâ stuont gar vri vor helm unde schilte.
er daht: < bin ich gesigende an im, des wer mîn lop niht hoch gezilte .>
dô der wol versunnen an im daz erkande,
zehant was im entrunnen al der haz, den er gen im dô wande,
unde er begund in zuhten hoher halden
unde liez an im erkennen, ob er zuht unde wirde kunde walten.
durch striten noch durch scheiden sach man den helt erbeizen.
er liez die zwene kleiden daz gras mit schildes scherben . wol gereizen
kund al solchen strit diu werde minne.
wer die zwene wâren, die vrage lat, biz daz der ein gewinne.
mit hurte wart gestozen von beider sporn triben
manege boz die grozen . ob diu ors bî lebene dâ beliben?
daz muosten guote brustenier dâ wenden:
der edeln, hohen minne wolden si dô werde dienste senden.
 <
Paradis> der eine sin herezeichen schrite.
ûz Graswald der reine gedahte: < hêrre got, ich waen hie strite
wider dich lihte nach Sigunen minne,
unde du hast her gesendet ûz paradis ze mînem ungewinne
Enoch unde Elie . die wellen daz nû rechen,
ob ich der massenie von Munsalvasch ir ordenung wil brechen,
daz ich der vruht niht wirdich bin zemuoten,
wan sich der gral gelichet dem paradis mit sîner wunschelruoten.
ob ich die rehten maere von got alhie bechande,
ungerne ich danne waere sin wider strit . an sige der gepfande
muest ich doch beliben sunder danken.
bin ich got siges jehende, darumbe zelt mich nieman zu den kranken .>
mit dirre penitenze was er vil nach erblichen
an sîner wirde glenze, doch was im werdicheit dô niht entwichen,
derz im het vervangen in rechter wise.
wan er gesworen hete, ez weren gotes boten ûz paradise,
unde sich vil gar begebende hie wolte sin an strite.
dô was der ander strebende alsô nach sige, daz er im nie die bite
verlazen wolt . dô wolt ouch er niht sterben
sô gar der wer beroubet . der Grahardois wolt nû mit wer verderben:
 <sit got der herzen kunde hât mit den gedanken,
sô strit ich âne sunde .> ie mitten wart er los von disen wanken,
als er gehort von sînem widerstrite,
daz er niht schrei die lenge < Paradis>, ein anders er nû schrite:
 <
Tasme> unde < Vriende> unde < Tabrunit> . mit alle
der zageheit ellende wart er nû . sin sterke gar mit schalle
in muote hoch, den nieman kund erlângen.
er wolte werben miden nach Sigun, dâ von wer ez ergangen.
dâ von im helfe nachte an kraft unde an geturste.
daz er niht der versmahte von got nû wer, des troste sich der vürste:
 <got, der sol daz weger mir bescheiden.
sin kint unde sin genanne bin ich, kristen, sô ist jener ein heiden.
diu selben lânt gerîchet sint über alle rîche.
dâ von er si gelichet dem paradis . ez ist aber ungeliche.
waz krie nimt er im vom paradise?
ich wil krien « Graswalt », Anschowe laz ich wol in solcher wise,
sit ich vergaz der triwen an der vil edelen vruhte.
daz sol mich iemer riwen, dô mir der werde riet von hoher zuhte,
Artus, daz ich belib der lând in huote,
die mir dâ het bevolhen Gamuret unde Herzeloud, diu guote .>
die krie lut erklengen der Grahardois begunde.
dâ mit die stunde lengen er sînem widerstrite vil wol kunde.
er sluoc im vil der sleg, daz in beduhte,
der helme wer gefiuret innerhalp, unde wie der verre luhte.
daz galt er im mit krefte unde unverzagtem ellen.
mit strites meisterschefte kunden si diu swert ûf helme vellen.
die hort man in dem walde verre klingen.
der aventiure suochte, wol raste lânk der doz den kunde bringen.
geflort den hohen tiuren, in duhte wol des rehten,
wie er in aventiuren horte mer wan drizic rîter vehten,
alsô komen im die sleg zehoeren
mit zagheit ungeletzet . ouch kan der walt mit wider doze toeren.
swaz in walden krachet, geslagen oder geschriet,
der wider galme machet, daz ir ie einz mit done wirt gedriet.
unde swa sich dann der slac mit menige wirret,
als dise rîter ez wurren, der swerte klânc wart in dem wald gevirret.
darnach ein degen viere sich gerne wolde rihten.
der vogel discantiere liez in in wald niht ackerlenge slihten.
sô hin, sô her, gedrenge dorne dicke,
hie ronen, stein geschuere: disiu nôt wist in von rehter schicke.
nû laze wir in riten die steine sam die stocke
nach disen, die hie striten . die heten weder schilt noch wapenrocke.
die schilte lagen ûf dem kle mit schirben,
man sach die wapenrocke ob in an den esten hohe zirben.
der eine lânge stunde schrite < Paradise>,
darnach er aber kunde < Tasme, Tasme> krien in hoher wise.
die rief ouch Secureiz, der hoch geruemet,
des lop in werder wirde wart ob allen heiden hoch gebluemet.
wan er sin wapen vuorte, er krey ouch sine krie.
 <
Grasewalt> hie ruorte mit ruofe der dâ hiez der valsches vrie
unde den diu aventiure hêrre nennet,
Tschinotulânder . die zwene uns sint vil gar noch unbekennet.
daz selb ist ouch der dritte, der dise zwen dô suochet.
von Isse unz an Parlitte wart nie siges mit solcher gir geruochet,
unde gerten ouch mit sig ein ander vellen.
was dise gir gemeine? ja, si wâren des vil gar gesellen.
wan si dô beide gerten siges unde ouch gevelles.
mit breiten, scharfen swerten pflagen si niht vinger breit entwelles.
nû scheidez got zeguot dem wol bekanden:
ich gan im selden mere dann dem, der was, ichn weiz, von welchen lânden.
beide ors verzageten, daz si niht vurbaz wolten,
von stoezen, die si trageten, daz si alle die sleg der sporen dolten
unde ir umb ein linden loup niht ahten.
wan si vertriben wâren, daz si niht wan alein des todes mahten.
Trakun, des name verwandelt wart in lazheit ligende.
sus het der strit gehandelt diu ors zebeider sit . swer nû gesigende
werden sol, daz muoz geschen ze vuezen:
diu swert deweders brechen mohten noch diu sarwat durch ir gruezen.
alrerst wart erklenget der helme don vil wite,
der swank maenlich gelenget, diu swert geworfen hoch an disem strite
unde widerbraht mit kraft . si mohten ziehen
zevollem slag die wafen: nach sig wart hie geworben sunder vliehen.
der irre in disem walde des tages vuor die lenge,
der mohte nû vil balde keren an die wit ûz dem gedrenge.
sich het der helme klânc alsô gemeret,
wol raste lânc ze merken . die rîter stuonden dannoch unverseret
beidenthalp vor wunden, iedoch versuochet harte.
nû het der ein enpfunden ( von grozer lieb er des an im gewarte),
swenn er schrite < Kaukasas, Vriende>,
daz gab im hoch gemuete unde warf daz swert ie hoher einer hende,
unde lie nû < Paradise>, vil gar in disem sinne.
von Graswalt der wise verstuont sich wol, ez were von der minne,
die er vil liht gen Secundillen truege,
oder gen Arabadillen, ob die niht klageleit ze tode ersluege.
durch daz begund er denken in herzen sunder krie
an daz vil sueze erblenken, als in dô sehen lie diu wandels vrie,
unde daz diu vaele von Teserat bedachte.
daz gab im helfe groze an disem herten strite maneger slahte.
dô began dem ellens rîchen sin herz an manheit grozen,
gen einem schrite wichen muost nû der gast, des wolder zuo den blozen
sich an aller werdicheit gesellen.
er was sich ergebende, den Grahardois bat er sich tôt nû vellen.
entstricket wart sin houbet von helm unde haerseniere.
 <helt vil unberoubet aller wirde, wirp mîn ende schiere!
dich unde allez dîn kunne ez hohe priset
von kristen unde von heiden, daz du mich von dem leben hast gewiset .>
dô jach der êren groze: < du bist vor mir der vrie,
die wile du der bloze bist . vurwar, ich liez ê hie mîn drie
vellen tôt, dann ich dich alsô valte,
daz ich an ritters prise unde werdicheit wer iemer der gezalte.
wiltu gerne sterben alhie von mînen handen,
daz muostu anders werben, dann dâ von ich wurd der hoehe zepfanden
an dem prise vurstenlicher taete:
wiltu sic erwerben oder den tôt, sô wis der wer noch staete!
durch waz bistu verkeret an dînem hohen muote?
wer hât dich sô geleret? hân ich icht getân, daz du zu unguote
mir verkeren maht, des la nû melde
unde laz ze merke hoeren . ich wandel dirz, ob ez halt leben gelde.
ob ich nû ritters rechte gebrochen hân sin orden,
daz du mir krump vur slehte gebieten kanst, ich sull dich alsô morden
âne prîs oder in der scherjen pflihte.
der lehen bin ich sunder, daz ich entlibe nieman vor gerihte!
ich var nach aventiure unde diene hoher minne
sô rein unde sô gehiure, daz bî roemischer kron ein keiserinne
nie gesaz, diu ir ze gelichen tochte
an art, an schoen, an tugende . ichn weiz, waz dir an mir gebrechen mohte.
du vurhtest liht, ich sie dir gar der ungenozen?
Artus, der wandels vrie, der machet solcher sorge dich den blozen.
ob dir aventiur von mir versmahet,
daz tuot mich sorgen rîche, sô daz mir vröude niemer mer genahet .>-
 <wiltu nû vröude machen dir selber hoch gebluemet,
der wol dîn herz gelachen mac, sô gich, über alle man geruemet:
wer du in strite bî Ackerin dem heiden?
unde ob dîn hant der werden ieman dâ von leben hab gescheiden?>-
 <swaz ich dir dâ von sagete, daz wer ein spil den kinden.
daz ich mich selben tragete an prise hoch, der mohte wol verswinden.
Artus hie dishalp treit die hoehsten krone,
der seit ein wort niht krumbes, darumb sô nem er niht die werlt zelone.
wiltu von mir mit listen des strites haben wandel,
daz kan dich niht gefristen durch swachen mich an prise missehandel.
ich erfuer er mit dir elliu rîche,
daz ich mîn reht behabete, ob dich des dunkt, daz ich dir niht geliche.
des si mîn lîp, mîn êre dir hoch zepfand gesetzet!>-
 <was sol diu rede mere?> sô jach der gast, < du bist vil ungeletzet
von mir wol aller werdicheit an prise.
ich bin der habelose, an werdicheit geslipfet ûf dem ise.
ich wil iu, herr, enbinden, durch waz ich mich hiez toeten:
dô ir mich uberwinden kundet sus mit stritlichen noeten
mit einem schrit, den ich iu muost entwichen,
des bin ich zuo den armen gesetzet an der wirde von den rîchen .>
nû wurden ir hie viere, der ê dô wâren drie:
mit rîcheit voller ziere kom Ekunat, der werde wandels vrie,
unde was den tak geriten nach dem done
vil irre virre waldes . die geste kund er wol enpfahen schone.
in wundert wol der maere, dô er diu ors vant ligende,
wie disen dingen waere, wer gesigend wer oder ungesigende,
dô die zwen der houbt enbloezet wâren.
der talfin was hie jehende: < du darft nû niht wan vridelich gebaren .>
unde was von erst im sagende, wie er si hete vunden,
vil rîcheit hohe tragende . daz mocht er noch wol sehen an den stunden
an dem, der noch vor strite was der vrie,
wan daz er was geletzet von Durantz, daz lak noch gantz dâ bie.
von Graswalt der junge sprach: < nû sol mich, hêrre,
bewisen iwer zunge, durch waz ir uech von êren zelt sô verre.
ob ir sit hoher einen vuoz gestanden,
sô waene halt, ieman lebete, der âne strite sicher wer vor schanden.
welt ir noch striten mere, sô wapent iwer houbet.
ich gewinne prîs unde êre oder ich wird an werdicheit beroubet,
daz ir den prîs mit iu nû hinnen vueret .>-
 <der rede ist sô niht, hêrre!> sprach aber den der schade het gerueret.
 <ir habt mich uberwunden, des bin ich iu der jehende.
zedienst ich iu gebunden bin, unde lat daz noch an mir geschehende
sin, daz ich mîn leben iht behalte.
daz ich mich selber toete, verbiutet unser ê mit ir gewalte.
ich weste mich lieber toten, dann ich alsô bin lebende,
an werdicheit verschroten, nach minne unde nach wirde jamer gebende.
der zweier kan ich werden niht ergetzet,
dann mit dem tode aleine . ein ander sach mich ouch ein teil entsetzet .>
der talfin im nû sagende was alsolchiu maere:
 <sint ir alsus verzagende sit, sô wil ich iuch stritlicher swaere
lazen vri . swer alsô gerne sturbe
unde sich von êren zalte, wer wer ouch der, der lop an im erwurbe?
ich enban sô werdem libe der ellens wer gerîchet.
ich waen, er ie von wibe gesouget wart, der sich gen iu gelichet
an ritters tat . dâ von ist ez mir swaere,
daz ir iuch tuot verzagende mit alsô starkem ellen wirdebaere .>-
 <hêrre, wer iu kunde alhie gar underscheiden,
wiez mir drumbe stunde, sô trueget ir mir niht haz von disen leiden.
ez wurden lânge maere, ob ich ez sagete
unde weckte mir vil sorgen, dâ von ich ez iemer gerne wol verdagete .>
dô jach der toufes lebende mit êren rîcher wirde:
 <ir sit mir sik doch gebende unde sicherheit zu dienst . sô ist mîn girde,
daz ir mich solcher dienste sit gewernde,
zewizzen iur geverte, unde sit ir danne, swes ir welt, der gernde:
durch waz ir « Paradise » ze herezeichen schriet,
unde dô in ander wise was iwer ruof mit namen, waen, gedriet,
unde wie ez umb uech beide si gestellet,
ir unde der zuhterîche, der sich dô hât mit iu dâ her gesellet .>-
 <herr, zekunigen rîche si wir beide benennet.
vil lânde werdicliche muezzen uns zedienste sin erkennet.
Paradis heizt unser lânt daz hoeste:
zehen kunige rîche mohten niht vergelten lânt daz boeste.
der bin ich zweinzic hêrre ostert gen der sunnen,
âne mazen verre, wan daz wir die grifen leren kunnen,
daz si uns wol muezen vueren schone
sam den wisen Alexander, künec Pfilippes sun de macedone.
dâr zuo Greciane, daz wite nider Kriechen,
unde Capadociane, die der edel markis kunde siechen
ûz Palastin an sigehaftem strite.
den ouch über sigete ein Dacianus sit vil lânger zite.
diu lânt, diu braht zetoufe Geori unde sin bruoder.
der vorderung ab loufe wurden wir . noch mê diu strites ruoder
heten wir vil schiere dâ gerueret,
dann disiu verlust an prise, die uns dîn werdicheit sô gar zefueret.
wir sin geburt der Kriechen, von art der hohen witze.
dô Alexander siechen began unde het ertwungen jenz unde ditze,
Darium unde ander künec rîche,
dâ zuo die werlt anz ende, biz daz er sach artanticum kuntliche,
in dem daz virmamente sin aehse umbe ridet-
weder gen oriente noch occidente, diu beiden ort vermidet
artanticus . untz gegen meridiane
stet er der erden under . ( disiu rede get niht ûz troumes wane .)
swer gar der erden ende sô tiefe sich geneiget,
der vindet sunder wende, daz er artanticum wol vinger zeiget.
anders kan in niemer oug ervinden-
dô wolt ouch Alexander, ê dann ern sach, urliuges niht erwinden.
die erden an dem orte wolt er ein ende schowen.
die Kriechen kunst ie vorte heten gar mit witzen underhowen.
daz hât Alexander wol erzeiget:
mit witzen sunder sterke het er die werlt schier gar an sich geneiget.
dô sin gewalt erfunden wart an der erden orte,
darnach ans meres grunden mit listen er vil wunders sach unde horte.
er sach gen einem velse vische vliehen
dâ, ein schar vil kleine, der sach er jagende manege schar nach ziehen.
die vluhtigen umbe kerten an einem schroven des velsen.
der wer si vaste gerten unde stachen dise her wider gen den helsen.
des half in der vels, der was ir letze,
daz dise schar sô kleine maneger grozen schar gap widersetze.
dô schieden dan die ander, ir halp vil ungespiset.
der listig Alexander wart mit disem liste hie bewiset,
daz er machte die burge unde die veste,
dâ vor sinen ziten ûf kein urliuge nieman umbe weste.
unde ander liste mere, der ich niht kan gezellen,
die vant alda der here . er kunde sich der losheit niht gesellen,
er vuor bî al den witzen gar mit slichte
al sîner hab gemeine: des vant er sin ûf alle ort die rihte.
mit listen wolt er kiesen, waz in den luften waere.
dar an kund er niht vliesen . von dem galadrot sô sagt er maere,
wie der in den luften hoch alswebende
bruetet sine junge, biz daz si mit im vliegent schone lebende.
den venix, bellicame unde salomander in viure,
all ir natuer mit rame vant er gar mit solcher wisheit stiure.
sô sin wir noch nach im in Paradise,
unde ist doch niht daz rechte, daz Adam verworhte mit unprise.
swer die grifen ziehen wol kan zerechter zunfte,
vur jagen unde vur vliehen, ûf gen der hoehe unde schone mit widerkunfte,
zwischen zwen wir setzen wite kasten,
die vuerent unser viere mit ros mit al ein wochen sunder rasten
unde âne sitz des lândes, ob man si rehte wiset
unde si eins helfandes zeinem male werdent wol gespiset.
den sol man in zemunde mit scheften bieten.
ûf wag, noch ûf gevilde darf sich darinne nieman sorge nieten.
der helfant sol der jare mit alter haben drizic.
sô mac der grif zeware ûf der vart an kraft niht werden slizic.
mit disen listen habe wir gerîchet
in India die rîche, daz ez sich wol dem paradis gelichet.
India diu dritte, ein ende gar der welde:
deheiner rîcheit bitte ist dâ niht, ez lit zehohem gelde.
swaz diu erde suezicheit ist bernde
unde swaz die lufte ruerent, des sint diu lânt gar ubervluzzic wernde
von vogeln unde von tieren, die edeln, niht die boesen.
ein rîcheit kumt mit vieren von gestein, gold, wurtze, daz wir loesen
wol diu pfant . ob si versetzet waeren
umb halben teil der erden, daz gulte wir von gold mit bergen swaeren.
die selben rîcheit tiure, die hab wir aleine
von der grifen stiure, dâ mit wir vueren golt unde edel gesteine
ûz Tabrunit, ûz Tasme unde Vriende.
darumb ich doch die krie alhie niht krei, niwan nach vröuden sende.
dâ ist dehein gebreste, dann als ich iu bescheine.
goldes uberleste ligent dâ berge hoch unde edel steine.
daz ahtent si dâ kleine vur geraete,
sam iuch die distel, dorne unde ouch die stein hie irrent an der saete,
sam stocke, steine, wacken iu tuont alhie zelânde
den pfluegen unde den hacken schaden groz . unde swer inz dâ verswande,
dem wer genigen tief unz an die vueze,
sus hab wir dâ verdienet vil rîchen hort unde ouch ir werden grueze.
eigenlichen rîche ist India, diu staete.
des hab wir vrumichliche von horde dar geschaffet solch geraete.
durch daz sô get diu krie von Paradise
durch werdicheit der lânde . mîn ander krie ungern ich dir bewise:
manic uberlestic vuoder was minn ûf uns hie ladende,
ûf mich unde mînen bruoder, daz ist ouch manegem manne vil hohe schadende.
ez git ouch manegem vröuden vil unde êren
dâ heim in unsern lânden, die uns zu dienste kunden wirde meren.
innerhalp den lânden kan uns gelucke riden
daz rat zebeiden handen, uzerhalp wir ungelucke liden.
daz hant uns astronomici erfunden.
sô jaget uns diu minne, daz wir nie vremde lânt vermiden kunden.
der edeln minne bluome wont in den selben lânden.
ir werden minne zeruome sin wir in ir krie die wol bekanden.
Secureiz ir vater was geheizen.
den twank Arabadille, der minne in kunde zuo dem tode reizen.
wol weste der bedahte, daz er die tohter sine
niemer hoher brahte dann zu mir oder dem bruoder mine,
unde was vor rehter lieb ir niht enperende.
durch keiner slahte wirde wolt er si keinem ze staete sin der wernde.
dô sit Arabadille Secureiz sach toten,
dô riet ir herzen wille, ( wan anders wer ir leben gar verschroten)
dô si uns lebende weste solcher krefte,
daz uns die grifen vuerten, dâ wir gerechen si mit ritterschefte.
unde braeht ich ir sin houbet mit anker unde mit krone,
der in dâ het beroubet des lebens ûf Plenantze, ich solde schone
Secundillen haben zeiner vrouwen,
sô wolt Arabadille den bruoder mîn zeherren iemer schowen.
alsus wart uns bewiset sin wapenkleit begarwe
unde wie er was gepriset . durch daz, ob wir im beide in wapen sarwe
mohten an gesigen samt, niht sunder,
daz wer gen sîner krefte, ob wir gesigeten, dannoch michel wunder.
dâ gen ich mich versprechen zeverre leider kunde.
ich wold ez alsô zechen . swer ûf erde lebt zedirre stunde,
dem wolt ich niemer vuoz ûf hoher halten,
oder ich solt deheiner wirde von minne noch von krone walten.
sus bin ich lebend erstorben, ûz vröuden gar gewiset.
unde wer ich doch verdorben von dem, der mir sô hohe wart gepriset,
sô wer mîn leit niht halben teil der pine.
swie gar ich bin verweiset, ez muest erhoehet sin di vröude mine.
oder wer ich von des grales ritterschaft geletzet,
die mir sunder twales an werdicheit vur ougen sint gesetzet
von der sternewarten, die mir jahen,
wolte wir niht miden die vremden lânt, wir mohten uns vergahen
der lânde gar zevluste . von dem gral ein hêrre
dar koeme zu vröuden luste, unde im wer elliu missewende verre.
priester Johan, sô wirt er genennet.
hêrre, ich bin hie gernde, daz mir iwer name werd erkennet .>-
 <ir sult mir er ze kunde tuon iwer namen beide .>-
 <daz bin ich gerne tuonde,> sus wart jehende der dâ lebt in leide,
 <darumb daz ir mich dar an iht letzet:
iwer nam der werde mir kunde, sô wird ich eteslicher leid ergetzet.
herr, ich heiz Alexander, mîn bruoder hie Pfilippe.
aller namen ander hete wir ungerne durch die sippe,
die uns von Alexander hât ûf geerbet,
des vater hiez Pfilippe von Macedone, der was vil unverderbet .>
mit manheit sprach der ander: < ich wart alsus getoufet
Tschinotulânder unde het vil ofte gerne prîs erkoufet
an ritterschaft, unde hân ouch des noch willen.
verwitwet unde verweiset hân ich ir kint unde si, Arabadillen,
unde bin ze graswalde den lueten kunt zevogete .>
der ander jach dô balde: < wa ist dann der anker, der dô vlogete
dort hoch unde wiz ûf helme ob der krone?
des hân ich hie niht vunden unde wart mir bewiset doch vil schone.
 «
Antschowe » hal sin krie, der Secureizen valte.
pfelle von Arabie ( in hohe rîcher koste man in zalte),
den solde man unde ors zekleiden vueren.
ob ich den selben vunde, mîn bruoder muest noch hazzen gen im rueren .>
Ekunat was jehende: < ir redet gelich den touben.
wir sin alrerst iuch sehende, unde hoert doch gerne, daz wir iu gelouben.
ir wolt uns an dem valsche gern ervaeren!
nû sit ir selbe jehende, wamit wir di warheit suln bewaeren .>
man hort den kronebaeren von Kaukasas hie jehende,
mit warheit den gewaeren: < ich was'z' von erste hoerent unde sehende:
er ist der schuldig aller der geschihte,
unde ist doch schulden âne, wan daz diu vrouwe mîn vor leides pflichte
des wil gelouben kleine, wan sie der jamer tzwinget.
daz nie sô luter reine wart sô hoch geselleschaft gedinget
an der sicherheit mit gantzen triwen!
Arabadillen noch ir kint dorfte nie sin tôt sô ser geriwen
als den werden jungen, den vürsten hie zegagene.
sunder valsch ertwungen lac der hêrre mîn von im erslagene.
ich beleip von nihte alda der lebende,
wan daz ich mich der huote sins toten libes was dâ niht begebende.
der baruk werdicliche bevalch mir dô den werden.
gebalsmet wart er rîche . ez mohte niht ûf heidenischer erden
noch in der kristenheit den lîp gefristen,
swer Secureizen hete den lîp benomen mit deheinen argen listen.
ir hoeret all mîn stimme unde sit mich doch niht sehende.
swem ich hazzen grimme tragen wolte, der wer mir schiere jehende
mit tode mat gar sicher aller diete.
daz kumt von einem steine, der tuot den ougen sehen widerbiete .>
er gienc zedisem schone, der gesicht erkennet,
geziert mit sîner krone ûf einem helme lieht . er wart genennet
mit anevang in werdiclichem gruoze.
der helme von dem houbet enstricket wart . er jach: < hie wirt unmuoze
mit strite gar gescheiden . ez sol mich riwen lânge,
daz ich von iu beiden ie vertruoc kein striten alsô strange!
Secureizen tôt hât disen jungen
an sîner kraft geletzet, er het iur anders lânge vumf ertwungen.
mine vrouwen beide hant mich sô her gesendet,
iedoch in wapenkleide, ( si sint ot aller vröuden gar gepfendet)
daz ich der warheit gar ein ende sehe
iwer beider striten unde waz man êren disem kristen jehe.
ich hân ez wol erfunden: nach ritterlichem rechte
hât er uech uberwunden . er het sunder krumb mit aller slechte
den houbtes bloz mit vollen von erst ervellet.
sô habt ir hiute lânge die sigenunft von iu zu im gesellet.
ich vuor vil tougenlichen dâ her ûf iwerm grifen.
der kost die ebenrîchen wâren wir . wie stilt diu sunne den rifen,
alsus bin ich, swenn ich wil, der stelnde.
iedoch niht ab den êren, wan daz wern die gote niht lânger helnde.
ich wil gar unverholne mit samt iu varen widere.
swaz mir darumb zedolne geschicht, ich wagez mit iu ûf daz gevidere.
ich wil der aventiur noch mer ersuochen.
ich hân die kunst gelernet, wie man di grifen sol unde mac beruochen.
wer ich ûf orsen varnde gewesen her die virre,
daz wer ich hie niht sparnde vor dem ûz Graswalt, daz doch ein irre
uns ûf der verte mit dem laste waere.
Pfilippe, dîn ors belibe! dis grifen tragent dester minner swaere .>
Pfilipp was dô jehende zem edeln hohen jungen:
 <ist ez alsô geschehende, daz ir mich habt mit ritterschaft ertwungen,
sô bin ich iu die sicherheit hie gebende.
swenn ich daz verspreche, warzuo wer ich danne guot der lebende?>
er jach si ledic beiden, Pfilipp unde Alexander.
 <ir sult iuch doch niht scheiden . die grifen lat geruowen!> sprach der ander,
Ekunat, unde ladet si zehuse,
swa ez in wol gevalle: ze Kanadicke oder ze artuse.
 <ja, si wir doch zelânge beliben hie der zite
in disem vogel sange . tag wol aehte durch riten vil der wite
haben wir den anker vil gesuochet.
dann diu kron aleine, wir heten strites nie gen iu geruochet .>-
 <daz wâren si mir sagende>, jach der ûz Kanadicke.
 <den aventiur behagende was, die buten mir der liehten blicke
von wapencleiden, die man niht erkande,
daz man der koste rîche hât gewundert vil in kristen lânde .>-
 <die gaben uns die klaren>, sus warn die heiden jehende,
 <dô wir des willen wâren, daz wir die kristen waeren hie gesehende .>
dô sprach ûz Kaukasas der werde rîche:
 <zwelfe der selben kleide het Secureiz aleine kosteliche.
gantzer rocke viere vür ich durch aventiure,
niht durch die geziere . ich wold ot sehen, wer durch wîp gehiure
sô kosteliche vremde rîche suochet,
unde wie getaner wise er mit dienste wibe lon geruochet .>
den walt mit krache hellen si horten lut erdiezen
von jagender hunde pellen . der warte wolt ir keinen dâ verdriezen.
vil snell ein hirz dô kom mit sprungen witen,
dem volgt ein leite bracke unde darnach groz gehunde in kleinen ziten.
darnach vil weidenliche die pirsemeister randen.
der zowen hal sô rîche in hellem don, die zwene wol erkanden
der horne doz unde horten an ir wuofen,
daz sie von Britanje des kuniges willen dâ mit jeide schuofen.
Andolt, der meister jagenes, hie blies mit einem zinde.
den baten si dô sagenes, iedoch was er der vart niht wol ûf binde.
wider sehens jach er dô mit ile:
 <welt ir zuo dem kunige Artuse, der lit dâ vor in einer mile .>
die zwene die drie dô baten, daz si des niht enliezen.
ich waen, siz gerne taten, sit nieman lobes kunde von im erdriezen,
unde er nû bî in wer in dirre nehe,
Ekunat begerte, daz der künec Artus die grifen sehe.
 <daz kan sich dar niht vuegen, wan si niht gent zefuezen,
ê si zeflug sich buegen, ( daz mocht in zehen raste niht gebuezen)
sô daz ir vluc ze vliegen wer gerihtet.
der wint von ir gevidere in einer mile die luet an kraft vernihtet.
in einer mile hoehe, ê si die hoch erswingen,
ir vaetach nider zoehe kan mit kraft den dunst zer erden bringen.
swen er die riht erreicht, der mak bestruchen,
unde ist er ungetempert mit guoter luft, tier, vogel muoz sich tuchen .>-
 <sô blibt alhie vil suezen>, Ekunat was gernde.
er wolt in truren buezen unde wer si gern der gegen verte wernde.
er warp, daz Artus aldar gen in zogete
unde lac bî in durch maere, der si dâ jahen von Graswalt dem vogete,
unde dannoch michels mere . Kaye was dô jehende:
 <aller ding verkere hebt sich an, daz ist man hie wol sehende:
die nû gotes huld ûf erde vliesen,
die mugen ûf den gyeren, swelchen wek si wellen, gen himel kiesen .>
der Grahardois verholne reit ûz dirre pflihte,
mit kumber nôt zedolne . nû hoeret, wie si jensit hin die rihte
in Tribalibot zer erden sazen:
si brahten leide maere, dô si mit rache siges hie vergazen:
Arabadille niht wernde was lenger bî dem lebene.
der tôt was ir begernde . dem het ouch si vil werdicheit zegebene:
klarheit, dâ bî hort der gantzen tugende,
edelkeit die grozen, dâr zuo rîcheit uberkraft unde jugende.
wart ie wîp zeklagene von werdicheit der grozen,
sô het ich nôt zesagene . daz wil diu aventiur hie understozen,
darumb daz klage niht wan jamer bringet
den vröuden rîchen meren, dâ von sich herz in hochgemuete swinget.
hie vor ist klag erklungen unde muoz ouch noch erklingen.
dâ von wil ich der jungen Secundillen ir jamer wol geringen
umb vater, muoter tôt, die grozen leide.
si daht: < waz sol mir sterben? ist bezzer, daz ich mich von jamer scheide!>
Arabadill erstorben doch wer des ersten blickes,
dô si mit tode verdorben vant Secureiz . owe des herzen schrikes!
vur todes hagel was si die zît vermuret
mit edelkeit der steine, dâ von ein herz in jamer niht entruret.
die steine wurden verre unde gar von ir gebrochen,
dô Secureiz, ir hêrre, beleip von disen rittern ungerochen.
Secundille was ie rich gesteinet,
die sie behielt vil staete; dâ von beleip si klag alsus vereinet.
bestaten wol nach êren sol man die triwe rîchen.
wer solde si daz leren? sô darf ich ez mit worten niht gelichen,
als Gamuret bestat der heiden hêrre.
von gold unde von gesteine was hie rîcheit tusentvaltic merre.
ez het vor manegen jaren Secusier gebowen
 (den kund ouch niht beswaren deheiner kost den goten unde den vrouwen)
ein garte rich, wol acker lânc gemezzen,
rotund alsam ein schibe, dar an deheiner zierde wart vergezzen.
werz im gewesen tiure, ez het in liht beturet.
der edel künec gehiure schuof, daz dirre garte wart umb muret
mit rîchen edeln steinen, als er wolde,
die wurden schon geveltzet in spangen groz, di wâren rot von golde.
morter ûz kalch gemachet heten si dâ kleine.
die steine under machet mit golde rich, gesmeltz verwieret reine,
daz was die steine dâ vur morter habende.
kalch unde sin geslechte was man dâ von der rîcheit naher schabende.
diu mure wart rîcheit waehe, der was ot dâ den vollen.
wie gerne ich gesehe ein werch mit alsô manegen rîchen knollen!
der garte mîn wirt niemer sô vergettert,
ob er halt jaergelichen mit blueden wurde dristunt über blettert.
wol klafter hoch gedriet, von golde dar ûf gespitzet,
in eicheln wis gevriet, vor dem gefugel beleip ez unbesmitzet.
nû merket, wie sin palas wer gezieret:
zenakel unde kemnate wirt mit lob hie niht gekondiwieret.
innerhalp der mure der garte was besetzet.
wer ich ein peltzgebure, sô wer ich an der kunst hie niht geletzet,
wie manegerley er edeles obzes baere:
kardamom, kubeben, margram, kuten, ich wen, daz boeste waere.
zeder unde cipresse, aloe unde mandel,
prisilje, ackridesse, mirr, wirouch dâ stuont, unde triasandel,
aspinde unde vite virge ûz paradise,
acte unde muscat, tateln, olei: den zelt man edelkeit zu prise.
etslich sint dâ benennet, die man ouch hie erkande.
sô hant si dort bekennet ir vil, die man gesach hie nie zelânde,
noch kein ir vruht . dâ wider nieman strite.
die boum gar undersetzet mit edlen wurtzen wâren an aller site.
swenne der meie brehte den boumen blued sô rîche
unde ûz den wurtzen drehte smac mit all ir blueden sunderliche,
den selben luft ich michel sanfter dolte,
dann ob ich in dem ougste dort in Agleie burger wesen solde.
enmitten in dem garten stuont ein rich gewelbe.
wil ich dem lânge zarten mit zier, daz lob ich zehenteil niht helbe!
mit suelen undersetzet maneger steine,
die wol ergraben wâren von rechter kunst mit edlem werke reine.
mit saphier über tunkelt daz gewelb gar ûz erkirnet,
dar inne verkarifunkelt, reht sam der tempel ist zem gral gestirnet,
bis dâ sich daz gewelwe nider setzet
ûf pfiler, die der varwe unde grozer rîcheit wâren ungeletzet.
dar under Secusiere lak in rîchem sarke,
der art krisolitiere . der edel stein an kraft ie was der starke.
dâ bî ein ander sark mit liehtem schine
het Ecussir behullet, Secusieres kint, in eim rubine.
smaragdius der dritte was ein sark dâ stende.
iegliches uberlitte was dar ob ûf kleinen schiben gende:
swenn man di lich gebalsmet gerne sehe,
mit balsem rich beliuhtet, daz ez mit senfter arebeit geschehe.
mit disem smarak gruene was Secureiz beserket.
Sircues der kuene was sin vater . swer die warheit merket:
die zwene vater unde ir sune beide
dâ lagen drier stucke unde was mit vieren doch ir under scheide.
ouch wart Arabadillen ein smarak hie bereitet
durch Secureizes willen, sit daz si mit tode wart verleitet.
sus kan diu liebe wunderlichen werben.
starp si von herzenliebe? nein, si muost von herzenleide sterben!
von Veldek meister unde hêrre, vil lutzel mich betragete,
wol drizic raste verre wolt ich riten, daz ich uech gevragete,
ob Arabadille starp von herzenleide
oder von herzenliebe . nû lebt ir niht . wer ist der michs bescheide?
ich muoz ot selben denken . ob ich dar an icht vaele,
daz sol mir nieman krenken, wan hohiu kunst, diu nimt sich vor mir haele
maneger witz, die buoch dâ kunnen leren.
der kunst hân ich deheine; unde hân ich kunst, die muoz mir sin gemeren.
dâ von sô ist ez wunder, ob ich zureht bescheide
die warheit ob unde under . ich sag, als ich versten an disem leide:
Arabadill, diu starp von herzenliebe,
diu sus geriet zem tode unde stal ir daz leben gelich dem diebe.
wer liebe mit ir krefte alsô niht dar versigelt,
sô mocht des todes hefte sich niht sô hoch ze herzen hân verrigelt:
swenn ie hoher liebe wirt entzucket,
ie tiefer von dem leide wirt daz herz wider under sich gedrucket.
swa liebe kunde muren in herzen vröuden burge,
diu wart verkert in truren . diu liebe stach ir angel, todes wurge,
Arabadillen in daz herz enmitten,
alsô daz lebenes twalen dâ lenger nieman vurbaz kund erbitten.
ich ger niht wan der maze mit lieb zereht gemezzen,
die mir daz leben laze, swenn ich hân die verlust an ir besezzen.
ich ger niht lieb mit sus getaner sueze:
daz honic wold ich miden, dar inn ich mich entstuont verbraemter vueze.
hie lat Arabadillen unde dâr zuo Secureizen.
wer kunde nû gestillen ir beider kint, sô daz diu klag erbeizen
von ir herzen mueste wol die virre?
kraft der edlen steine liez ir herz an vröuden gen niht irre.
wa sint nû die steine, die solcher krefte wielten
mit solcher tugende reine? ir lebt noch vil, die si doch gerne behielten!
alsô hoer ich manegen tumben vragen,
unde ob Evax noch lebte, ich waen, in muest der selben red betragen.
ie doch ist manegem kunde, daz vil der stein verliesent
ir kraft von menschen sunde, die si nach ir tugende niht erkiesent
zehalten unde zetragen mit der ahte,
sam sie dâ got hât gordent unde ieglich dinc nach wirde in sîner pfahte.
ir vröuden verlust, die grozen, was Secundill begernde
mit vröuden understozen . ouch wolten all ir kunige niht enpernde
sin über all diu lânt, daz si vergaeze
ir klag unde hêrren neme, der Secureiz an wird wer eben maeze.
niht anders mocht si bliben den lânden zeiner vrouwen,
unde wolten si vertriben von der werdicheit, an prîs verhowen.
si hiez besenden meister al die wisen
der kunst astronomie . die begunden ir dô zwene vaste prisen,
die nû dâ waeren lebende, geburt der ûz erwelten,
unde ritterschaft wol gebende: < unde zwen, die werdent noch die hoch gezelten.
die sint noch under jaren drin gefunfet:
maenlicher art der hoehsten werdent si der kueschen zunft gezunfet.
die zwen, der ein zem grale sol noch künec werden,
der ander sunder twale ist muoterhalp von heidenischer erden
unde vaterhalp ein kristen . dirre wunder
sint si alle viere der sippe gar verworren, keiner sunder .>
ir kunige unde ir vürsten, die dô lebende wâren,
der vaeter mit getursten in dienst der Babilone kunde varen
der tôt, dâ von si wâren vröuden eine,
die wolten junger hêrren haben rat; sie waeren selbe kleine.
swaz man tugende sagete von disen klaren jungen,
ir aller herze tragete si nach dem künec, der über alle zungen
gepriset wart dem gral zehohem vogete:
der maget Secundillen ir herz aldar mit ganzer liebe zogete.
wan daz die astronomien ein teil begundens verren:
 <wir kiesen, daz hie sien von disen zwein geslehten zwene hêrren
herwerts kumftik in diu osterrîche,
unde daz mit ir gewalte der kristentuom hie wirt gewalticliche.
der eine von dem grale, der ander von der arte,
der uns dâ sunder twale an Secureiz betruebet hât vil harte.
unde ê daz man deheinen kranken neme,
ez wer der gote wille, daz uns der selbe wol ze hêrren zeme .>
von Kaukasas der wise, der widersluoc die maere
unde jach: < er dient zeprise durch minn, der al diu werlt wol eigen were
an werdikeit, dâ von lat den gedingen
unde werfet iwer liezen aldar, dâ ez gelucke muge erringen!>
der von Graswalden wart sus von im gepriset,
daz alle die hochgezalden an prise wâren gen im abgewiset,
dô si von im gehorten disiu maere,
daz umb di verlust ir hêrren sin kraft vil mê dann halp erstorben waere.
sin herze was genendik, der manheit ungepfendet.
di reise was unwendik, er wart zem grale werdiclich gesendet
Anfortase mit einem rîchen kramen,
in vuorten hin die grifen, unde menschen zwei, der art was vremdes samen.
dô twank in ander minne, unde was doch niht entsagende.
Secundille mit sinne wart in alsô gar in herzen tragende
ûf lieben wan . ich waen, daz selb in valte,
daz er niht galt mit liebe aldar, dâ man im liebes vil bezalte
unde anderhalp sich wande mit ubermaze liebe,
dâ man sin niht erkande . diu minne machet manegen noch zediebe:
sueze wort enbot er Secundillen,
bî Cidegastes wibe lac sin herze gar mit ganzem willen.
daz treip er lânge stunde, biz einer tjoste riten
im braht dâ von ein wunde, die nieman heilen mocht in lângen ziten
noch kunde mit deheiner kunste heil gemachen.
dô huop sich ander werben gen dirre magt, des muosten sper nû krachen.
der was nû gemannet vil wol gen ritterschefte.
daz wirt noch baz gespannet in lânger zît, wie er mit sîner krefte
vumf unde zweinzic lânt, der ellens rîche,
mit strite muost ertwingen, der deheinz der andern sprach was geliche.
sag dirre aventiure wont niht in einer zungen;
si hât ir aller stiure . deheiniu hât sô hohen prîs errungen,
die alle zungen hab sô gar gerueret
sam Tschinotulânder, der zwelf zungen hêrren hete gefueret
hin über in die heiden, der kristen ûf Plenantze.
sô was von kunigen beiden zebeider sit dâ heidenschaft diu gantze.
daz selbe was ûf Vloritschantz kurteise:
kristen, al di werden, bî dem kunige wert der Britoneise.
von dem was hie geslichen der aventiure wisel,
durch daz im vröud erblichen was von hoher selden aberisel,
beid von Orilus unde Leheline.
ir gewalt der zweier lânde durch grebet im hie gar die vröude sine.
an manheit doch der gantzen beleip er ungebrochen.
sînem lob zekrantzen wolt er daz sunder helfe hân gerochen.
daz het sin groze wirde wol erfunden,
wer im der selden schibe gewaltzet niht noch jensit ûf gewunden.
Orilus der eine Waleis het besezzen.
Lehelin gemeine der het dâ ze nurgals niht vergezzen
vorderunge dienstes mit gewalte.
des was im nieman widere . den selben prîs ouch Orilus bezalte
ze waleis in dem lânde . er was sin alles hêrre.
ze vröuden er sich wande, wan er pflac der lânde nahen unde verre,
unde lac zevelde mit sîner trut amien.
in beiden vröude nachte, unde wurden ouch der vröuden gar die vrien
eins morgens, dô si lagen mit grozer vröude vuore:
 <ez wil ein rîter wagen mit tjoste rich . der rit uns durch die ruore .>
die maere sagt ein knappe wol behende.
 <daz ist der ûz Graswalde, sô wurd ich aller werdicheit ellende!>-
 <er ist alsô niht varnde>, sô was der knappe jehende.
 <sich ist diu rîcheit sparnde vor disem gar mit der zimier al brehende.
er hât sich entecket aller kleide
von Graswalt des gruenen: der ist gelich der meie varwen heide .>
verwapent wart dô schiere der den tracken vuorte,
mit rîcheit der zimiere . vil hohe vröud in hie gen manheit ruorte,
daz ez niht waere Tschinotulânder.
den west er in der wise, daz ern entsaz noch mer dan drizic ander.
Jescuten er nû kuste, ê er zem orse gienge.
den schilt vor sîner bruste solt er tragen, daz er daruf enpfienge
die tjost . sus bot in im diu klare.
nû wart er hie ersehende den, der im erzeigen wolte vare.
vor dem pavelune muosten si nû tjosten.
von Kriechen untz an Vedrune gesach nieman ein sper sô klein zebrosten
dann daz sper, daz Orilus dâ vuorte.
dâ mit er in den bluomen gesaz, als ob er satel nie geruorte.
nû wizzet ir wol, Durantze lie sich brechen selten.
daz beleip sô gantze . des muosten alle die mit vall entgelten,
di dô tjoste riten gen dem jungen
sam Orilus der vürste . snellichen kom er wider ûf gesprungen.
ein swert begund er ziehen mit manheit ûz der scheide.
der ander dô niht vliehen wolt; er stuont dâ nider ûf die heide,
sin ors bevalch er einem zwi mit stricke,
Valtzone wart enbloezet, dâ von Jescute nam vil herzen schricke.
der eine krei < Lalânder>, der ander < Graswalde>.
des ruofes wol enpfander an den slegen . iedoch der manheit balde
was Orilus mit starken slegen swaere.
tribent siz die lenge, sô wirt Jescute gar unvreudenbaere.
durch daz wil ich verswigen al ir striten sunder.
ez galt ir âne wigen niht vil mê danne sterben ob unde under.
leben, lîp was beidenthalp versetzet
ûf gelt des wâren todes . daz hete schulde wider schult gehetzet.
den künec von Anschowen, Galoes, man klagete
alhie mit swertes howen; dem von Graswald den selben ruof nû sagete
Turkeltals unde ander klageliche
unde von Anschowe der junge, daz der beroubet was dâ zweier rîche.
diu leit sich kunden krimpfen dâ gar mit jamer strenge.
des muosten helme dimpfen, der walt gap luten krach von swerte klenge.
sich duhte vlusterich der von Lalânder
an zweier swester kinden von kuniges vruht . noch mê zerache vander:
er selbe was geletzet an arm, unde an êren
sin bruoder wart entsetzet, der im mit sicherheit die reise meren
muost hin über in die heidenschefte
unde von Kanfoleise entwichen muost von sîner uberkrefte.
daz kund ouch im gemeren die kraft an allen siten.
dô was kein widerkeren . ich hân gezalt den haz ir beider striten;
des bracken seiles wirt dâ niht vergezzen:
der kriec der mait Sigunen unde vroun Jescuten wirt hie hoch gemezzen.
der Grahardois sich werte von Graswalt der krie.
 <huete wol der verte!> durch sic er nach dem bracken seil di schrie
im erkos unde vreute sich der maere,
daz er den kampf dô liden solt, des wart der junge vröudenbaere.
die krie gap nû swenke mit swanke her geswungen,
daz Orilus die krenke gewan, daz im an kraft nû misselungen
was unde sich zenihte mocht verwalten
von schalle, niht von wunden: ûf hoher stuont der zuht wol kunde halten.
Jescuten nach ein sterben vor leide wart erworben.
der wol nach êren werben kund, der spranc wider ûf gar unverdorben
unde wider an den Grahardois mit hazze.
von Karnant diu klare, erblichen gar, diu wart dâ niht diu lazze,
si umbeswief mit armen den vürsten ûz Lalânder.
vil stille ûf disen varmen er âne haz bestuont, die zuht bekander.
Orilus dô nie von im gescheiden
mit zuht die vrouwen kunde . dô wolt ouch ers mit arge dâ niht leiden.
gen allen werden wiben sô muez er sich enteren,
swer hie niht lat beliben sin hazzen: der wil ritters prîs niht meren
unde aller werden wibe gruoz verswachen.
nach rosen lieht geverwet sol in erluehten niemer mer kein lachen.
gen Tschinotulânder sprach dô vrouw Jescute
 <uech wil, waen, nieman ander scheiden weder still noch uberlute
dann der tôt von disem bracken seile!
wer ez der werlde waege mit rîcheit gar, ich liez ez ê zeteile
dem widerwarten werden, dann daz ich, hêrre, sehe
dich vallen zu der erden dann zeinem mal unde ligen alsô smehe.
Sigune muoz daz seil in allen gahen
iemer hân vur eigen . daz solt du, hêrre, hie von mir enpfahen .>
ûz Karnant der vruhte antwurten dô begunde
ûz hoch gelobter zuhte der Grahardois, als er solt unde kunde:
 <vrouw, ich wil ez ê ab im erstriten,
oder ich gelige toter, des wil aber ich durch iuch nû vurbaz biten .>
si bat in aber mere, daz er die strange vuorte.
daz wart von beiden sere ir gar verseit, wan si di manheit ruorte.
urloup was der Grahardois dô nemende.
des was diu reine traege im zedanken, wan ez ir niht was zemende.
ditz was ir vröuden irre, als ich hie vor was sagende.
daz wert niht lânge virre, biz daz ir truren vröude wart verjagende.
in kom hie selde grande mit gelucke,
ob si heten kunde gehabt, wie ez nû stuent umb disiu stucke.
ein weideman der pirse hie brahte rich presente,
unde niht gen einer kirse erkanten si noch er die penitente,
diu dran gen hohen selden was ein kerne
von grozer kraft der wurtze, darzu der edeln stein unde ouch der sterne:
ein vingerlin von golde, ob man die keiserinne
dâ mit gemehlen solde, man vunde an edelkeit niht der gewinne;
an der gesicht was ez niht hoher kuste.
owe, Gurzegrines kint, alrest dô huop sich dîner saelden vluste!
ein vurspan groz unde rîche, gesteinet unde gezieret,
der koste wol geliche: vroun Jescuten muot sich kondiwieret
mit vröuden hoch, dô siz begund enpfinden
in ir blozen hende; ir vröude wuchs, ir truren muoste swinden.
hie mit si wol erkande, ez wer von edeler kuste.
den rinc si von ir hande niht lie, noch diz vurspan von ir bruste
tak noch nacht, als sit dô wart bescheinet,
dô si der tumbe klare in dem pavilune vant vereinet.
der weideman hie sagende was iedoch von schulden:
 <si ez iu wol behagende, sô lat mich dester baz in iuren hulden>.
er jach: < vil gern, ich wil dich iemer rîchen,
daz ander dîn genozen dir an rîcheit mugen niht gelichen .>
daz ein si doch bekanden, der vürste unde vurstinne,
von den dyomanden: swem die werdent sunder koufes gewinne
unde sunder bet mit willen dar zegebene,
daz dem guot unde êre niemer wurde minner bî dem lebene.
vurbaz der kraft unwise gesteines unde goldes
wâren si nach prise . dâ von behielten siz vil gar unholdes.
sunder bet unde kouf wart ez ir eigen:
ir selde wart ûf nemende, dô wart ouch ander sit diu selde veigen.
doch was vor disen maeren Jescut in herzen schricke,
dô si den vurstebaeren, ir hêrren, sach in jemerlichem blicke
anders niht wan ligen vur den toten
 (des wart ir hoch gemuete an wunnebernder vröude gar verschroten)
unde der von Graswalde der strangen niht enwolde.
eine magt vil balde bat si verholne, daz si vueren solde
die strangen nach dem vürsten talfine.
si want dâ mit erwerben Oriluse den vride vor todes pine.
unde ob er ir niht wolte, daz si di reise mit slunen
vil gahens enden solde gen Artus zu der edlen mait Sigunen.
alsô wart ez von der magt geworben.
der talfin ir niht wolte, er was ot ie an manheit unverdorben.
vurstinne ûz Katelângen, wie stet ez dir an muote?
dir kumt hie diu strangen! vröud unde schrick, der pfligt diu reine guote.
si pflac doch zuht unde weste wie gebaren.
ir herze was ir sagende, daz si beklait her nach in manegen jaren.
diu magt al die geschihte zehove den werden sagete,
wie tjoste valles pflihte nam Orilus unde von dem swerte verzagete.
des wart Sigune an vröuden hoch enpoeret,
unde baz alda mit lesene diu strange von ir munde wart gehoeret.
der edlen von Karnande wart ir leit verniwet:
dô si die magt versande, dô bestund si daz dâ heizt geriwet.
alsus gerou si gar vor allen dingen,
daz si sin ie gedahte, unde hiez's' die magt vil balde wider bringen.
daz wurden vlorne maere, si kunde ot nieman vinden.
dô wart vil zornebaere der vürste, er jach mit worten niht den linden:
er wolt alrerst von im den lîp verliesen,
oder der von Graswalde muest ot umb die strang den tôt erkiesen.
hie mit ein ander riwe ir herzen kom genahet.
daz vuogt ir groze triwe . si vorht im nû daz leben hân vergahet.
 <owe des, diu sorge wart verkeret
ir wol gen hohem muote, unde wart der jamer unserhalp gemeret!>-
 <vrouw, ich solt iu hazzen iemer sin der tragende:
daz ir mich ie sô lazzen west an prise, daz bin ich iemer klagende.
waz dann, hât er mich anderweid gevellet?
weder im noch keinem manne wart mîn sicherheit noch nie gesellet.
des hân ich prîs behalten vor manegem rîter schone,
die ouch der lânde walten wol kunnen . der treit ouch eteslicher krone.
der sicherheit hân ich vil oft enpfangen.
noch sanfter wil ich sterben, dann ez iemer werd von mir begangen.
waz habt ir dann gerochen an mîner grozen wirde?
ir habt unwar gesprochen, daz ir niht elliu rich mit rehter girde
vur die strangen nemen woldet zeigen!
unser beider wirde muez sich noch von hohem prise neigen.
oder welt ir smaehen an mir in kranker wise,
daz si vor Artus jaehen, ich were vridebraeche, daz ich an prise
gen Ekunate wer niht kampf genoze?
unde hân ez doch bewaeret, daz ich der selben schulde bin der bloze!
daz wil ich iu bescheiden, unde ist doch mir unmaere:
gesprochen wart uns beiden ein kampf, wenn ich gesunt des armes were,
dar nach über wochen sehs gedriet.
mit disem wort aleine bin ich vor aller missetat gevriet.
dô kund ich rache biten daz jar wol ubermezzen.
der wart ze kampfes ziten vor dem kunige minhalp niht versezzen.
unde habt ir mich des selben sus enteret,
daz lat mich hoeren balde, oder iu wirt groziu unwird hie gemeret!>-
 <hêrre, sol ich in hulden dann jehen hie des wâren,
sô lat mich ûz den schulden, sit daz ich gehorte bî mînen jaren
nie kein wort von iu alsus verzagende,
dann daz ich von iu horte! des was ich allen vröuden widersagende,
unz daz daz golt sô reine mir vröude hât enzundet.
diu edelkeit der steine hât mir dise werdicheit gekundet,
der ich vil vröudelos dô was engestet.
von disem wort aleine was ich aller werdikeit entlestet .>-
 <daz wort lat uns doch hoeren>, seit Orilus der kuene.
 <ir mugt mirz, herr, enboeren zefuoge niht . ir jaht: wer ez der gruene
ûz Graswalt, sô wert ir der verlorne.
durch daz hân ich di strange von mir gesant vor leid unde ouch vor zorne .>-
 <vrouw, ir sit entschuldet, ir kunt nach êren sorgen.
ich wird gein iu gehuldet . tusent libe, den wolt ich wenic borgen,
ob ich die gimme solt verliesen alle,
ich weste mich lieber toten, dann ob ich stuend an werdikeit ze valle!>
den vürsten niht betragte bî allen disen maeren.
den weideman er vragte, von wann im disiu golt bekomen weren
 <herr, si truoc ein wallerkleids genozen,
der gienc vur eine hecke . dar über spranc ein hirz hât in erstozen.
er gienc die witen strazen von Dolet her vil ebene.
dô mocht ich des niht lazen, ich het im gern geholfen zu dem lebene.
ich vragt in, ob er wolde den zur kunde,
der menschen kunn erloste unde an dem kruez erstarp vur unser sunde.
ichn weiz, ob ern erkande, er bot mir niht zantwurte.
 «dem vürsten in dem lânde », daz was sin rede . ie mitten er im engurte
unde nam die buhse rich von helfenbeine.
dar inne was versigelt ditz werk von golde luter unde reine.
sin leben was zergangen, ê ich von im scheide.
nû habt ouch ir ez enpfangen, als ich im dâ lobte bî dem eide.
ich weiz niht hoeher vürsten in dem rîche,>
der weideman sô jehende was, < nû hât ez nieman sô billiche .>
der nû dâ wielt der krone zu Waleis in dem lânde,
der hiez in rich unde schone bestaten, ob man touf an im erkande.
wer des niht, daz man in doch der erde
werdiclichen solde bestaten aber wol nach sînem werde.
an den selben stunden die daz dâ solden werben,
den talfin ob im vunden, als der von klagndem leide wil verderben:
niht umb di verlust des seldenbaeren goldes
niht wan von der grozen triw, di im dô truoc der paruk holdes.
er was deheiner vrage nach dem golde pflegende.
niht wan ûf gotes wage wolt er sin gelucke sin der wegende.
des genoz er an bescheidenlichem ende:
izst ubervluz der selden, der bescheiden ende nimet sunder wende.
an dem gelouben staete unde an der wâren riwe
sunder zwivel raete unde daz diu ware minne pfligt der triwe
gen der gots erbermde mit gedingen,
diu selde ob aller selde kan die wâren seld an ende bringen.
bescheidenheit mit tugende liez in dâ niht wanken,
der pflak er ie von jugende . die selben verwent sich wol nach dem blânken.
gewizzen herze wirt der hell gevriet.
diu selde ouch mir gevalle, des helfe mir des nam sich hât gedriet!
sag ich von sînem ende, der noch dâ ritet lebende,
der maerehalp behende, unde was noch ritterschaft vil schone gebende?
owe des, wan het er in doch vunden,
den boten, bî dem lebene! daz het im jamers vil mit leid enbunden.
der talfin âne wandel nû jach: < er was ein vürste
begarwe in werdem handel . izn lebet heiden niender der geturste .>
hin reit der klagerîche sere klagende.
wie nû sin vart geriete, dâ bin ich in gen prise noch der sagende.
dem kunicrich Waleise kert er aber den rucke
gen maneger wilden vreise . weder straze, pfede noch der brucke
nam er kleine war . wan under stunden
doch mit verdahtem muote het er aventiure gerne vunden.
von lewen unde von tieren wart er vil dick bestanden,
den tugende kondiwieren kund an allen siten, mit den handen
winket er in zewalde durch die maere:
 <du hast niht vor der huete, du bist ouch sper unde swert der wapen lere.
wer solde mich des prisen, ob ich daz wilt nû sluege?
sit ich bin gar von isen, sô duht ez mich ein dinc gar ungefuege .>
hie mit kert er ûz der grozen wilde.
dar nach über eine wile vant er eine burc ûf dem gevilde.
des waldes zeiner siten ein schrove het erlenget.
des endes wold er riten, daz er der muede unde Trakun wurd entwenget.
ein horn von dem wahter wart erschellet.
dar nach sô was sin vrage, in welcher aht sin kunft dar wer gestellet.
er sprach: < niht wan zeguote . swer des von mir geruochet,
des ist mir wol zemuote . ich bin der von grozer muede suochet
herberge hie . unde sol mich daz icht kosten,
daz stet ans wirtes hulde . mir unde dem ors der kraft ist nach gebrosten
nû tagelânc den dritten slafes unde kost der vrie.
ir sult mit vlize bitten, daz ich hint alhie behuset sie .>
der wahtaer bot im rede gar unkunde.
ein rîter daz erhorte, der tete daz ich dem orden sin wol gunde:
sit ritterlicher orden der werdicheit ist gernde,
ich bin des unerworden, ich si in zallen ziten wirde wernde,
swenn er darnach mit werdicheit wol sinnet.
halt ritterlichem orden sin reht, sô wirstu hie unde dort geminnet!
wart er nû hie behalden? daz sol man gerne hoeren:
an dem von Graswalden der wirt im kunde allen kumber stoeren.
mit handelunge guot was er niht sparende,
biz daz er kom ze kreften unde daz ors gesunt wart schone varende.
an dem vierden morgen der vürste reit von dannen
nû hin gen manegen sorgen . vrouw Aventiur, ir welt nû vröude bannen
in den herzen, die doch vröude ûf erbet!
ich wil der tat geswigen: si mocht diu dro mit sorgen hân verderbet.
wie sullen siz erliden? sol er an prise vallen,
des werdicheit sich riden ie kunde hoch sô verre vor in allen,
die doch an manheit wâren hoch gepriset,
unde niht zem halben teile wirt noch wart nie vürsten lop gewiset?
daz in vrouw Kuneware mit lachen kunde miden,
des twanc si haz mit vare, daz ir werder bruoder muoste liden
von sîner tjoste val unde armes letzen.
si brach ir kurteise, des kund her Key si wol ze buoze setzen.
er het wol reht der merke, dô si was über sehende
an prîs alsolche sterke, der man disem vürsten was dâ jehende.
Key selb nie vürsten baz gepriste
sunder haz die lenge, diu witze mit der warheit in des wiste.
gen Nurgals dem lânde sô reit der wol gehiure,
ob in diu seld erkande, daz er Lehelin mit aventiure
vunde, daz er solcher pfande gerte,
die Nurgals gevriten . sunder tôt in nieman des gewerte.
Kaylet von Spange unde Ekunat den jungen
mit heres kraft nû lânge zevarn, ir triwe het si des betwungen,
dô sich der talfin aller helfe werte.
darumbe siz niht liezen, si twanc diu sippe alsam diu kint diu gerte.
den hete helf gesendet der künec von Britanje,
vil rîter unerwendet, die ez nû taten guot ûf dirre plânje:
vor Kingrivals dâ heten si besezzen
roys Lehelinen . der kund ouch ritterschaft dâ niht vergezzen.
si hetenz ouch vil weger mit menige die dort inne:
wart in gelucke traeger, sô lagen die hie ûz an dem gewinne?
nein, ez gieng in sorgen der verluste:
dô si zusamen brachen, vil durckel wart dô schilte vor der bruste.
si wurden gar durch vueret mit scharen dar gedrungen.
vil hurticlich gerueret wurden ors mit sporen dar getwungen.
der puneiz durch unde wider wart gedrucket,
diu tropel wit gestoeret . des manegem rîter leben wart gezucket.
Tschinotulânder, die liebsten vreunde sine,
ir triu vil gar bekander, daz si durch in hie liden solche pine.
 <ir aller helfe hân ich gar versprochen,
ich ker aber in zehelfe . dâ mit sit doch mîn eit vil ungebrochen .>
sô stark ward diu malie daz manege vluhtik wâren:
gen einem ie wol drie ûf der vluht begunden si sô varen
unde muosten sunder dank der vluht erwinden.
hie mit die krank gemueten sich zerehter manheit mohten binden.
ir schupfen unde ir grezen wart ein teil gestillet.
die uzern ouch die raezen wurden, dô si wurden wider zillet.
ir hurticlichez dringen wart vergolten,
swaz in dâ wart geborget: ir ritterschaft beleip des unbescholten.
des was er vor geleite, den nieman dô bekande.
zestoert si warn ê breite, die striten nû bî ein ander unzetrande.
di koberung in ubermuete vinden
kunde Lehelinen unde Orilus . die wandens alle binden,
unde wâren in daz vliehen umb anders niht dâ wernde,
si wandens umbe ziehen unde mit aller tschumpfentiur behernde.
dâ von sô bin ich wise vluht der lobende
vur striten âne witze, wan die sint wol halben wec die tobende.
vil oft in doch gelinget, die stritent âne sinne;
gelucke ez dâr zuo bringet . sô kriegent si her wider nach gewinne,
sô beginnet liht gelucke weltzen.
daz selbe vil der toren mit torheit gen der gaehe kan verheltzen.
der went, er hab gewunnen, sô vellet er zevluste,
striten wol versunnen selden vunden wirt in solcher kuste.
daz wart an Alexander wol erzeiget:
der streit mit rîcher witze, dâ von er wart nie sigelos geneiget.
der hie den puneiz leite mit sturme durch gedrenge,
ob er mit wisheite strite? nein, ez wart im sit vil strenge,
swie dick er werdiclich wart sigebaere;
daz vuogte kraft unde ellen, daz hulf, die wil der man unveige waere.
iedoch sô kan daz ellen, des man im solt erbunnen,
vil werden man ervellen stet an guoten witzen wol versunnen,
sô daz er kraft unde manheit muoz engelten,
wan er vil manegez waget, daz ein zage torste sehen selten.
die maer nû haben ende, unde sagen, wie si striten:
gen prise der genende gunde vor im nieman dâ zu riten.
ze beider sit sô nam si michel wunder,
von wannen der rîter were, der ûz den helmen sleht sô starkiu zunder.
in erkand ot nieman dann Orilus aleine.
der strikt gen im die riemen . dô huoben ouch die sin di vluht gemeine,
sunder dank sô wurdens hin gedrungen
in Kingrivals die veste . si heten dâ vil gern ir arm erswungen.
dô den walt sô wilde der talfin was her varnde,
dô was durch daz gevilde Orilus di reise her niht sparnde.
wan waeren si begegent ûf der verte,
si weren ungescheiden beliben dann ot mit dem tode herte.
er het des wenic ahte, ob Orilus hie waere
mit suoche maneger slahte, diu schar alhie von im vil durkelbaere
worden waere . er wart ûf Lehelinen:
mit einer starken wunden sach man in den unverzagten pinen.
durch den helm tiefe daz bluot di hoehe schraete
ob ieman klage riefe? ja, vil manegen duht, er koem zespaete
ûf die reise, dô man vliehen solde.
her Lehelin der kuene selb niht lenger dâ beliben wolde.
die vluht gen allen porten si heten, doch gedrenge
geriet . si, waen, bekorten stoze vil, dâ von diu knie die lenge
wurden groz . vil wol die selben lebten,
daz si niht ab den brucken ze beiden siten in dem graben swebten.
vruent der magt Sigunen, swie gar dem ernest waere,
bescheidenheit hie runen begund im zuo, daz er die burgere
ûz der stat vermeit, die er bekande.
durch Gamuret den werden sin zuht von art die triwe des ermande.
wie giht man Kayleten unde ouch Ekunaten,
dazs ir niht schone heten, dô si an prîs niht wurden hie beraten?
der Grahardois wolt in dô sin entwichen.
Ekunat dô jehende was: < alsô hie wirt niht hin geslichen!
du wurde mir bekennet huete lânge bî dem done,
dô alsô vil entrennet wart der liehten helm . ob ich Valtzone
jehe niht der wirde vur alle wafen,
sô wern die sinne mine an witzen vruot vil wunderlich entslafen .>
beliben was unwendik hie von dem wirde rîchen.
 <wir weren siges pfendik, dann du alein, gewesen vluhticlichen .>
alsô di zwen dem dritten wâren jehende.
sie jahn: < waz ist dîn wille? daz wirt von uns gen dir vil gar geschehende,
als verr uns leben reichent, die lânt unde ouch di mage.
mit kruetzen wart gezeichent von Artuse unde hete vil der vrage,>
jach Ekunat, < wa du werst verswunden,
dâ wir den grifen warten, di sich mit vlug ûf in di lufte wunden.
Artus der êren tragende, den hât man des bewiset:
dich ist der eide sagende ledic, vri ( unde niemer bist enpriset)
ein bischof, daz man sus gelobt in zorne.
von dîn eines handen sint diu lânt unde ouch du selb verlorne.
la dir helfe bieten unde ker mit uns zehuse!
du solt dich vröuden nieten bî dem eregernden kunige Artuse.
dir ist der wunsch gevallen zallem heile,
dir wirt Sigunen minne: diu list nû vrilich an dem bracken seile.
daz hât dîn hant errungen mit strite lobelichen
der edeln klaren jungen . wer ist, der dir ûf erde mug gelichen,
der iensit mers unde dissit mers si tragende
sô vil der hohen wirde? daz ist nieman vor unde nach uns sagende .>-
 <ob ich mich dar an kerte, sô wer mîn prîs verswunden:
dîn munt der witz gelerte, durch daz er mir von sippe ist lobes gebunden.
al die wile mir sint diu lânt zevluste,
sô kanstu mir, noch nieman, herzen leit geziehen ûz der bruste .>-
 <nû tuo niht wan daz eine, des wir dir iemer danken:
daz du der edelen reine di strangen sehest in ir henden blânken
unde ir munt, der liehte rosen velwet
mit sîner steten roete: dâ bî sint towig rosen bleich geselwet.
dar ûz diu wort gesuezet von dirre strange erclingent;
des maenlich herze ergruezet in vröuden, die sich gen der hoehe swingent.
unde wiltu niht der vröuden kunft enpfahen,
sô trueget mich daz mere, ob du Maheden herz geleg ie nahen.
diu was mîn werde swester, die gap man Gurzegrine.
ûz Graswalt unde Berbester bistu geborn, vil lieber neve der mine.
di wurden an ir prise nie geswachet.
du hast werdikeite bejagt, swaz halt dir disen kriek nû machet .>-
 <du zelst mich unverborgen der werden diet zemage.
deste baz sol ich besorgen der êren verlust, swenn ich dich selben vrage,
mit wie getaner triwe der ûz erkorne
mir hât daz kint enpfolhen: der triwen sunder bin ich der verlorne.
ich verlos diu lânt aleine an iwer aller willen.
dâ von sol ich nû kleine ieman kumberhaft dar an bezillen.
swenn ich ir einen mit sicherheit betwinge,
sô sint diu lânt erlediget . vil werder mak, nach disem krieg ich ringe.
dann erst ist mir gemeze ze konen diu magt Sigune.
wie zem uns, ob ich seze an solcher êren verlust bî selden lune,
diu mit selden hât zen engeln pflihte?
oheim liep der mine, nû la mich von der krumbe zewerder slihte!>-
 <bistu sô kleine wegende die triwe mit den êren,
der hoehste si dîn pflegende,> jach Ekunat unde seit diu wort durch leren
Kayleten, wan er was rîcher sinne,
sô was im dirre naeher . si uberretten in mit lieb unde minne,
daz er Sigunen sehende was nû bî Artuse
unde vor in allen jehende was al der geschihte dâ ze huse,
wie ez im nû lac an der geschihte.
unde swes die zwene jahen, daz wart alda gesagt vil gar die slihte:
man was im widerwegende umb solcher êren sorge
unde daz er doch nû lebende dar under waer des libes in der borge;
daz er sô maneger diet ûz witen lânden
aleine wolt gestriten, des duht zevil die sine jugent erkanden.
wie daz Sigune klagende ward von al ir krefte,
ein ander klag ich sagende muoz sin, daz ich bedorfte meisterschefte.
dâ von ich dise klage hie nû laze,
wan die was mit ir tragende rîter unde vrouwen âne maze.
iedoch er uberhorte di strangen von ir munde,
daz ez im vröud enborte, wan er groz truren het unlânge stunde.
 <ze rehte leit ist man alsô wol tragende
der manheit unverirret,> alsô was man von dem werden sagende.
ist truren von den leiden unde jamer iht gesundert?
daz wil ich hie bescheiden, ob ieman ist, den dirre sache wundert:
jamer, leit ist wol etwenne geliche,
etwenne ein herz ouch jamer hât unde doch inne gar ist vröudenrîche.
jamer sunder tragende was talfin unde Sigune
ir beider minne bejagende . doch swie ir herze wâren in vröuden lune,
ir jamer was geleit in ander stucke:
umb Gamureten unde sin wîp, ir beider verlust in nam ein ungelucke.
nach dem si jamer truogen getempert wol mit leiden
unde ez doch undersluogen, daz si nieman sach von witzen scheiden:
jamer unde leit sol witz unde manheit ueben,
sô sint die dâ trurent aller guoten dinge gar die trueben
unde siedent in ungemuete dem zwifel nach gesellet;
zekeiner slahte guete ist ir gemuete selten wol gestellet.
jamer, leit wis herzenhaft sô tragende,
dem hoehsten wol getrowe, daz jamer dich in zwifel iht si jagende!
mit jamer leit gemischet, die truogen dise beide.
ob daz mit vröud erlischet, daz wirt gesagt: si truogen ouch gescheide
jamers guft gemischet vröudenrîche:
zejamer kan sich pflihten vröud unde leit, die wegent ungeliche.
si was der von Graswalde ordenlichen habende.
gen truren der gezalde, allez truren was er von im schabende.
nach rehter ordenung er was gemezzen.
vollekomner tugende was an im niht siden groz vergezzen.
Sigune vor jamer groze sprach mit leide herte:
 <
Eniten zu widerstoze wil ich wesen, hêrre, dîn geverte.
Erek Eniten zehe, si were klagende,
daz er an ritterschefte wer bî ir verlegen unde verzagende.
darumb in zorn ruorte unde wolte niht erwinden,
mit im er si dô vuorte, daz si mit den ougen muest ervinden,
ob er ein guot rîter wesen kunde.
in schiltknehtes wise vuor si dô mit im vil lânge stunde
wider al ir herzen willen . wan si die nôt was sehende
der tjoste widerzillen, ûz ougen wart er jamer an ir spehende.
sô bin ich sorgen vri vor disen leiden,
mit dir bin ich diu varnde, an den tôt si wir des ungescheiden .>
die rede widerlegende was ir der vürst in zuhte:
 <du bist vil êren pflegende, als dich ist an geborn von hoher vruhte,
du vürsten kint, du wunschelruot des grales,
des heilbernden samen, der nie begerte keines wandel males!>
dô jach diu wol gepriste mit magetlichem krantze:
 <ich si diu ab gewiste, ez wart nie mînes herzen will der gantze:
swaz dînes herzen wille niht enmeinet,
daz kan bî mînem willen beliben niht ein vingerlânc vereinet.
sit du hast gantzen willen unwendik solcher vreise,
ein teil soltu mich stillen, wan ich muoz aller vröuden sin eine weise,
biz ich geleb, daz du die lânt erringest,
sô bin ich von dir gernde, daz du mich zuo dem heren grale bringest.
dâ wont gesinde reine, den got ist niht versagende
rehter bet gemeine . dins werden libes bin ich sorge tragende,
segen, salme bin ich dir dâ lesende.
dirre bete sunder bin ich maneger sorgen ungenesende.
ich wil ouch dar durch bihte, daz ist mîn gier di meiste.
ich hân getân vil lihte wider vater, sun, den heren geiste,
dâ von uns beiden vröuden zil sô lenget.
diu vruht von Titurele wirt vil liht von sunden sus gestrenget.
daz vindet man ame grale zebuoze vur die schulde.
doch weiz ich solcher male ûf mir niht, wan daz ich jamer dulde
nach dîner minne niwan zerehten dingen.
durch sus getane maere soltu mich, hêrre, zuo dem grale bringen .>-
 <nû sage, reine, sueze, wie bring ich dich zem grale?
diu vart unsanfte grueze hât mit ungeverte zallem male.
den strit ich vurhte niht der tempeleise,
wan durch die liebe dine unde ouch durch got laz ich gen in die vreise .>
si sprach: < du wirst gefueret von mir der noete sunder,
daz niemer dich berueret von in kein strit . daz ist ouch niht ein wunder:
ich bin der edlen vruht aldar gewendet
unde in allen wol erkennet, dâ von sô wirt ir haz gen uns verswendet .>
 <wir muezen koste vueren durch die wuesten Solitane,
sit wir niht luet berueren . des waldes drizic mile sin wir âne
veilen kouf noch umbe sus die beide:
niht danne walt der wilde, hueser bloz unde der acker, heide .>
nû het er vil gedanke, ob er ir volge jehe,
gen valsche gar der kranke . ob in iemen an der vorhte sehe,
daz er gen disen noeten wer verzagende?
den werden unde den hohen was ez allen werdiclich behagende.
 <owol dem werden libe>, wâren im die werden jehende,
 <dem ie der selden schibe sô wol gelief, daz er den gral ist sehende!>-
 <tusent mile weren mir vil kleine>,
was dâ maneger jehende, < daz ich dâ wer niht wan ein nacht aleine .>
Ekunat was gernde Klauditten der vil wisen:
ob si die wil enpernde wolte sin der strang, < daz sol ich prisen
iu beiden hoch . unde wer si tusent lânde
wert, si wirt dîn eigen, darumbe ste mîn werdickeit ze pfande!>
Sigune jach mit girde, daz si ez gerne taete.
si hetz in kleiner wirde unde nam sich des vil haele durch die staete,
daz ieman jehe still noch offenbare,
daz vrouwen kurtz gemuete in herzen truegen under lângem hare.
des wart iedoch Sigune mit warheit wol gevriet.
wie lânk ir har, daz brune, was, ir muot was doch vil lânk gezwiet.
ir widerstuont diu strang von kunft der sorgen,
diu ir geschach zu leide mit maneger nôt den abent unde den morgen.
urloubes si dô gerten, dô huop sich riwe strenge.
gedanke si dô werten, daz si ein ander sahen niht die lenge.
Tasme bevalch er kunige unde küneginne,
daz sie imz wol behielten durch willen sîner dienstlichen sinne.
man gesach ir scheiden nie mê sô truriclichen.
man unde wiben beiden man sach wazzer vil ûz ougen slichen.
rîcher triw si vil ein ander truogen.
ich waen, daz si gefuoge, sich welle dann unrehtikeit unfuogen.
vil dicke wurden trahene von ougen dâ geswungen,
den wangen nach zetwahene, ûf der liehten waete wol erklungen.
si duhte michel zît nû dan ze riten.
künec unde küneginne kondiwierten geste zallen ziten.
si kunden truren swachen wird unde vrouwen zeren;
vier wochen zeiner machen ir sueze miltikeit di kunde leren
mit maneger handelung der tugende rîchen.
aller witze kunste kund ir hohen triwe niht gelichen.
bî allen disen sorgen die den talfin ruorten,
sô wirt im hie verborgen, daz si im disen manot sus enpfuorten:
 (
Ginover, Artus im heten daz gebrochen
unde aller meist Sigune mit suezen worten vröudenrîche gesprochen
ab dem bracken seile) daz Orilus nû klagete,
daz er an vröuden teile iemer wolte leben der verzagete,
lebenes verlust was er sich der bewigende
gen dem talphialte: gesigen oder sigelos geligende!
an Lehelin zelebene het er wol enpfunden,
daz er mit kraft zegebene strit wol het ein teil bî sîner wunden,
unde aller meist daz golt sô rich gesteinet,
daz gen der selden stiure der baruc het dem Grahardois gemeinet,
daz im der bote brahte an zil gen halber mile,
dô in der tôt ergahte . owe! getorst ich vluochen noch der wile,
diu im gelunet wart sô arger lune:
dô solden si niht erben zwei paradise, der vürst unde ouch Sigune.
Sigune was von arte erwelt zem paradise.
swer noch verdienet harte in heidenschaft der kristenheit zeprise
mit strites lon alsam der talfialte,
unde vride von Gaylotten, er wer gen paradise der gezalte.
dâr zuo ein degen reine, vri vor missewende,
dann Sigun aleine wolt er aller wibe sin ellende.
wer ein man noch solcher wirde lebende,
solt ich im wunschen wirde, daz vron paradis wer ich im gebende.
noch bezzer dann zem grale, sô duhte er mich dô wesende,
dô tusent jar ze male sint, sam hie ein tak . lat mich genesende
sin, ob ich den werden dar gesetze,
dâ er engel schar genozet! sô hazzet mich niht durch in mit wirde letze,
der hohen muot was tragende iedoch bî vröuden vluste!
ist mir daz ieman sagende, wie disiu zwei beliben under einer bruste?
swa vröuden verlust mit manheit sich wil koberen,
durch stiur der manheit gebende muoz hoher muot der vröuden verlust hie oberen.
Orilus der vürste die zwei gar ungesundert
wol truoc mit der geturste, des selben mich nû vurbaz niht enwundert:
sin hoher muot durch vröuden verlust in lerte,
daz er mit sîner amien sunder helf alein zevelde kerte
mit einem pavelune gar sunder aller vorhte.
dô daz diu servidune gesluogen ûf, juncfrowen dienst im worhte,
daz si im abent, morgen koste brahten.
die liezen si zwei eine, sô daz si aber wider von in gahten.
der vürste reit durch striten zewalde unde ouch zevelde.
Jescute sin erbiten zaller zît muost ein in dem gezelde.
alsam Erek er si mit im niht vuorte,
iedoch diu selbe schulde in hie gen strit nû von ir strafen ruorte.
zedrate noch zebalde die zwei von Artuse
riten gen einem walde, der hiez Precilje Pitiment, diu kluse.
gezimiert reit der Grahardois vil schone.
niht wan Sigunen zeren vuort er nû den anker sunder krone.
vergezzen was Durantzen, dô si von hove schieden.
ein ander starke lântzen gab im der grave Bol von Ardebieden,
der ez sô wol erbot Kalokrianden,
unde sin vil werdiu tohter . dise zwei mit dienst si baz erkanden.
iedoch truoc si diu reise gen tieren noch gen brunnen.
leider sus gen vreise geriet ir vart; si muosten nôt erkunnen,
unde si riten allen den tac verirret
des waldes wilt geverte . Sigunen wart vil vröuden hoch verirret.
des waldes grozer tiefe belibens als si mahten.
ob ir deweders sliefe? nein, si kunden vil nach selden trahten.
ob in vrouw Selde wider hulf der lânde,
daz man ir hof geliche gen Artus an werdicheit erkande.
ir milte an triw, an êren mit suezer handelunge,
ob sich diu muoz verkeren, in sol umb disen willen manik zunge
sprechen guet unde êre vil ungestillet,
unde allen reinen herzen, die nach rîcher tugende sint gewillet.
guot will an allen orten ist ewich seldenbaere
unde wiset gen der porten, der dâ Petrus ist ein portenaere.
ir ist nû vil, die ander wille ruorte,
ob er in einem walde eine magt sô klar aleine vuorte.
mit disen maeren suezen in einer gruen si sazen.
wie si ellende gruezen wolten milteclich, si niht vergazen:
mit triwen gantz der witwen unde der weisen
wolten si klagen stillen, dâr zuo di armen beschirmen gar vor vreisen.
die nacht untz an den morgen si dâ niht anders pflagen.
aller valsch verborgen in ir herzen was, vil ringe si wagen,
daz si die wile braht zem anger irre;
durch daz si samt die stunde beliben lânk, si enruochten umb di virre.
iedoch si vurbaz zogeten unde vunden schoene wite.
vil jamers groz bevogeten Sigunen wil alhie von disem strite.
zerossen der geschach mit einer tjoste:
der vürste von Lalânder, Orilus, hie reit mit rîcher koste.
die rîchen unde die grozen si beid an manheit wâren.
der houbet noch die blozen begunden hie nû vintlich gebaren.
zehoubet kunden si die helme stricken.
Sigune ir liehten ougen nie bekand in alsô leiden blicken.
dô si diu ors ersprengen sô ritterlichen kunden,
der meide herzen twengen ein schrik began sa . bî den selben stunden
zu der erden viel si ungeschriet.
 <ey, vrouw Aventiwer, moeht ir uns haben dirre mer gevriet!>-
 <ez kan sich niht gefuegen, daz reht mich dar zuo bindet,
darumb si sol genuegen, ob sich geluck noch ie mans underwindet,
daz er ûf sich selben niht sol borgen
zevil der ubermaze: ez weltzet hin, der ez niht kan besorgen
unde wisen rat verhandelt . der werdiclichen lebende,
der prîs nie wart verwandelt, in si diu meiste werde wirde gebende.
des sol die kumberhaften niht betragen.
mak ez in vrum erwerben? vor aller diet sol man sie selbe vragen .>-
 <waz hilfet alle witze, unde wil gelucke wenken?
der talfin jenz unde ditze ( vrouw Aventiur, dar an sult ir gedenken!)
wol kund an sinne rîcher witze lere .>-
 <ist witze wirde rîche, iedoch sô hilfet selde michels mere.
swer selde mug ergrifen, als dirre vürste hete,
der laz imz niht entslifen, er si an wiser huote wol der staete.
daz weger hât diu volg an allen dingen.
swer des unwegen spilende ist zaller zît, dem kan niht wol gelingen .>-
 <owe, vrouw Aventiure, waz welt ir an im rechen,
der iu sô manege stiure ie kund an prîs in manegen lânden zechen,
den nû kein aventiure mac genozen?
sin schad ist wol gefuege an prîs . ir tuot iu selben schaden grozen.
er stalte sich nach êren durch triw unde ouch durch minne,
die kund er wol gemeren . unde si, daz im gelucke alhie entrinne,
dar an sô wirt sin prîs mit niht geletzet,
der vor ob allen vürsten ist in di werdikeit sô hoch gesetzet.
er kan ouch wol unmaze an disen dingen miden;
solt er nû widersaze gen Orilus mit zagen vorhte liden?
des mocht ir selbe vur uns alle spotten:
lat alle sine wirde, gedenken wir alein der Gaylotten.
unde dâ bî hie daz ander: solt er den vürsten vliehen,
ich mein den ûz Lalânder, den er zem dritten mal kund uberziehen
mit sig? an tjosten zwein unde mit dem swerte
vor im sô muost er struchen, dô im Jescute lebens lenger gerte .>-
 <vruent von Blienvelden, du weist niht, waz ich meine!
dô im der baruc melden begund, ez muest sin wirde werden kleine,
sint er niht golt der selden kunde halten,
unz er ez anderweide verlos, dô sold er witze hân gewalten.
vil werdicheit mit tugende bin ich im schuldic jehende,
mich jamert sîner jugende, daz die sol vellen selden golt daz brehende.
unde nimt er val hie von sin eines handen,
daz machet vunt des goldes, er het sin anders tusent wol bestanden.
darumb ich iezuo strafen muoz sô harte liden.
wafen, hêrre, wafen! sol ich mich von sîner tugende riden,
di er in solcher jugent was der tragende?
waz wil ich an im rechen? er was an zehen tusent prîs bejagende!>
hie lit di magt erschricket, hin lief daz pfert verlazen.
diu tjoste wart gezwicket mit hurte rich, si beide niht gesazen.
diu sper von groeze sich mit noeten spielten,
sô daz die lufte kleine der sprizen oben in der hoehe wielten.
di beliben bî ein ander geschivert unde gezerret,
sam donres blicke glânder sich zu tal in einen boum verwerret
unde alsô stet zerizzen unde zespalten;
der kraft zu beiden siten kunden hie diu sper geliche walten.
der eine viel zer erde vur tôt mit einer wunden,
der ander wol begerde des pfaffen in dem herzen an den stunden,
mit solcher kraft het in diu tjost erschellet.
dann Ackerins presente sunder danc muest er sin tôt gevellet.
mit klag ich aber varende bin Graswalder vogete,
daz sich alhie niht sparende diu tjoste was unde sich niht lânger zogete
an der lenge gen einer halben mile:
diu kraft der stein, des goldes wer disehalp gevallen an die zile.
Jescute niht erkande die edelkeit sô guote.
ein jungelinc si pfande dar an, wan si ez het in swacher huote
alzuhant, dô ditze was geschehende.
ey vürst ûz Graswalden, sô muest er dir des siges sin der jehende!
nû dahte, war er kerte, der vürste wol versunnen.
als in der adel lerte, sit in beiden sprache was zerunnen,
hie mit dô gienc der edel zuo der maegde,
alsam der einhurne, den dâ diu maget veht in dem bejegde.
aber sunder schoze sô wart der helt gevangen.
ir zen mit under kloze tete von sînem wapen ein guldin spangen,
darnach ein wenic towes mit der hende,
dâ von diu magt ein kleine der kraft enpfant, an vröuden diu ellende:
si want, ez wer der ander, ir vreunt, der herzen trute
Tschinotulânder, dô sach si ûf unde sprach ein teil, niht lute:
 <owe amis, wie ist ez hie gescheiden?>
dem vürsten êren rîche enpfielen zaeher vil von jamers leiden.
dô in diu magt Sigune mit kunde reht erkande,
alrerst ir vröuden lune vor leide starp, unwert si gen im wande
unde bat in doch: < nû sit mich todes wernde
durch willen aller megde! des bin ich, magt, durch wîp an iu begernde .>
hie mit er wol bekande ir leit daz über groze.
zem vürsten er sich wande, der was an lebelicher kraft der bloze.
er sprach: < edel vürste, mahtu lebende
vor dirre tjost beliben, ich wil dir beide lânt sin wider gebende,
sit mir gelucke vueget, daz ich dich hân ervellet.
des mich durch reht genueget . mîn herze muoz dir iemer sin gestellet
zedienste mit der hohen triwe rîche.
mit schilte nie bedecket wart ritters lîp, des prîs gen dir geliche .>
Gurzegrins geburte erbot er vil der êren:
er vant dâ niht antwurte . Orilus von dan begunde keren,
vröud unde jamer het im sik erworben:
die vröude doch gesigete des vürsten halp, Sigun was nach erstorben.
als Orilus von dannen mit klag begunde riten,
ir herze wart entspannen von uberkraft alhie zen selben ziten,
unde viel mit beiden armen ûf in klagende.
hiest anevanc ir klage, dâ waere wol an ende von zesagende.
ich bin niht, der iu kundet ir klage bî hundert eine.
wie si diu klag erzundet het, des sag ich lutzel unde kleine,
durch daz ir ir triw ein teil ervindet:
aller irdisch triw exempel, ir herze wol all herz gen triwen bindet.
ir stimme lerte pine den werden mit den noeten
mê danne di wunde sine . er jach: < vil sueze reine, du wilt mich toeten.
ob ich der wunden halp noch wer genesende,
dîner klag sô starke, der muest ich mit dem tode sin der wesende .>
si sprach: < wol mich der stunde! mîn klage wirt gestoeret
von dînem suezen munde, sint daz den mîn ore hât gehoeret,
daz du maht genesen vor der wunden!
la sehen unde hoeren, an welcher stat hât ir dîn lîp enpfunden?>-
 <wiltu klage mazen>, sô sprach der wol gehiuret,
 <ich wil dich sehen lazen dâ von dir vröud unde mir daz leben tiuret.
ich sol niht unwar sagn an lebenes ende:
ez hulfe dich unlânge unde wer doch mîner sele ein missewende.
den lîp wis lutzel klagende, gib ez der sele zeteile!
der wis mit triwen sagende dîn rein gebet mit ewiclichem heile.
wunsch ir zegot unde an der werlde ende,
dem libe mit der sele, mit den gebenedieten der urstende!
mîn sele hât die sihte beruert an lebenes grunde.
ich tuon dir mine bihte, Altissimus, sit mir von pristers munde
vrag nach mînen schulden ist sô tiure.
Jesus, kint der meide, mit namen drin ein got, nû gip mir stiure!
al mîner schulde verjehende bin ich dir unbenennet:
du bist si selb an sehende; dafur si dir mîn riwe baz bekennet.
die riwe soltu vur die sund anschowen:
den wehsel du uns kouftes, dô du am vronen krueze wurd verhowen.
diu selbe reine triwe ist ob aller triwe zu prisen.
ouch dinget mîn wariu riwe unde vordert mîn geloube, daz du spisen
mit dir selben ruochst die sele mine,
daz ich an der urstende mit dir zediner zeswen in vröuden schine.
Sigune, du solt verkiesen, swaz ich dich hân gepinet.
vil maneger vröuden vliesen hât sich dîn junger lîp durch mich gesinet .>
si sprach: < herr, du solt mir sin vergebende!
wan mîn zung aleine, ja werstu, hêrre, manic jar noch lebende!>-
 <vil reine hoch geborne, ich vergib dir niht aleine,
in allen der verkorne bit ich luterlichen gar gemeine,
daz mir vergeben werde von dem hoesten:
swer ie geletzt an vröuden von mir wart, die ruoch got selber troesten!
die edeln hohen, vrien wil ich dir zeboten senden.
ave die magt Marien, diu sol ir kindes hazzen gen mir wenden,
diu genaden vol, gesegent vor allen wiben!>
hie mit sin leben verendet, die sele mocht dâ lenger niht beliben.
er hete sich gewunden durch des bluotes sigen
gen erde mit der wunden, diu wart im durch den schilt . niht lenger swigen
wil diu magt . ir klage wart erhoeret.
Orilus daz houbet entwapent het, daz tete ir schoz enpoeret.
swa triwen rîche minne ein herze hât besezzen,
daz kan von allem sinne der triwe mit staeter liebe niht vergezzen.
durch minne wirt diu liebe dar geneiget
nach vröude mit der sorge . daz wart ouch an Sigunen wol erzeiget.
die von der hoehsten schuole gelert die gantzen tugende,
diu gesaz ûf jamers stuole . ein vlinsin herze mocht ir bluende jugende
erbarmen, wie si vröuden wart beroubet:
si lak vur tôt die lenge, dar nach ougen wazzer wart erloubet.
mit jamer ûf den toten begunde si dô vallen.
di wazzer rîchen soten muosten von ir herzen grund ûf wallen,
daz ez durch ougen regen gap mit guzzen.
ir vriunt sus lebens âne began si trueten, halsen unde kussen.
 <owol der hoehsten tugende, die du mir hast erscheinet
vor todes bitter mugende, daz gen der trinitat dîn herz gereinet
ist unde gen der muoter magt Marien:
die suln dich bevogeten vor den widerwarten unde vrien!
gebet von mînem munde wil mir der jamer brechen.
swie gern ich selden gunde der sele dîn, sô lat mich jamer krechen.
die twengent mich gen klagelicher vreise:
swie mir daz under sagete dîn reiner munt, sô bin ich vröuden weise,
diu niemer wirt ergetzet der wirde noch der triwen.
durch daz mich jamer hetzet ûf klagende nôt dann ûf gebet mit riwen.
got mueze mir hernach den willen vuegen,
daz ich mîn herze rihte, daz ez die sele mueze dîn genuegen!
du bete mich der hulde, daz ich dir wer vergebende,
unde ich hân toetlich schulde: du bist von mir der tote, niht der lebende,
dâ von sunder lîp unde herze krache!
du muezest mich erwerben, sus jach ich, under schiltlichem dache.
owe>, sprach Sigune, < Tschinotulânder,
wie mich gedanken lune toetent, einer ie baz dann der ander
unde aber sunder! wie sol ich gebuezen
von dirre selben schulde dînen lîp, den klaren, jungen, suezen?
der klagelichen swere ist last ûf mich geloetet!
ach, wie mich dirre maere dîn dienst unde dine triwe jamers noetet!
daztu niht mine minne soldest erwerben,
daz get mir sô zu herzen, daz ich noch michel sanfter lid ein sterben.
we, daz dîn klare varwe mir wart ie kunt den ougen!
ich was ein kint begarwe, dô dich mîn herz erwelt zu liebe tougen.
dô wart mir minne kunt von dînem libe:
des muoz ich iemer weinen, daz ich, magt, niht wart von dir zu wibe.
daz ist, des du mich bete vergeben an dem ende.
anderer missetaete werstu anders gen mir gar ellende.
dô ich dich minne bat, daztu versagende
were durch mîn êre, daz ich muoz nû iemer sin diu klagende.
herze, weine dort inne die manicvalten swaere,
di hohen verlust der minne, die dîner besten zît angenge were!
diu ist mir tôt an Tschinotulânder:
owe vruht vil reine, daz wir niht alten solden mit ein ander!>
ir zuht, die wol bewarte, kunde sich nû brechen.
har noch kleit si sparte mit stimme groz, diu gienc von herzen krechen.
daz treip si nû die lenge sunder maze.
ein knappe in toren wise die stimme hort unde kerte von der straze.
als in diu stimme lerte, alsô vant er si klagende.
vil triwe er gen ir kerte ir zeklag, biz ir daz kint behagende
wart . sin name dannoch was verborgen.
des wolt si in bescheiden, durch daz er kund mit triw ir leit besorgen.
zimierde was er sparnde, er vuor in sackes kleiden.
enruocht, wie er si varnde, ir solt in doch der aventiur niht leiden,
sit daz er dirre magt noch helfe sendet,
daz si beleip bî lebene: ir sterben wart von im unde got erwendet.
swie gar im rîcheit tiure ist unde witze verre,
dirre werden aventiure ist leider hie benomen ir rehter hêrre.
sin nam, sin werdicheit sint niht erstorben,
diu ist dem lebenden gebende noch werden muot, daz hât sin witz erworben.
doch wil diu aventiure des niht sin enpernde
eins hêrren, der ir stiure git an wird unde si vil êren wernde
ist an prise lobelicher taete:
geluck ir heil si gebende! si vert hie noch mit grozem ungeraete.
doch wirt er wird unde êre der aventiur bejagende.
des einen vrumt er sere, daz wir durch in der klag doch sin gedagende,
der Sigun nû niemer wil erwinden:
sô hab wir uns gen vröuden, die lat er uns noch maere halp wol vinden.
Parcifal genennet wart dirre selbe tore.
swer liehte vel erkennet, der het in keinen wis vur einen more.
wer sin vater unde sin muoter were,
daz sait im Sigune, diu hie saz mit riwe klagebaere.
dô er kom zehuse, der tumbe niht der vruote,
dem milten künec Artuse saget er von dirre maget guote,
wie si hiez unde ouch der rîter werde.
swie tum der knappe waere, Sigun wer tôt an klaegelicher berde.
dô ez der knapp gerumde unde er mit tode bitter
Ithern niht versumde, von Kahefiez den werden roten rîter,
dô wart ein solche klag zu hofe gemeret
von disen werden beiden, daz vil der werlt an vröuden sterben leret.
swie doch Sigune lebete des libes unerstorben,
di kraft si des enthebete, daz ir edel magtuom unverdorben
was, wan der ist alsô krefte rîche:
tusent wîp vor leide sturben ê dann ein maget sicherliche.
Ither wart besarket . dô huop sich algemeine
ein reise wol bestarket alda Sigune klaget in triwen reine.
die het er in zekunde niht baz gewiset
dann als von siben jaren ein kint, daz wer an witzen baz gepriset.
walt unde gevilde, vil michel ungeverte,
si vuoren durch die wilde unde liden nôt unde arebeit vil herte.
dô liez der walt ir klage stimm erklengen
zu kunde wol die virre: ein kleiner don kan sich in walde lengen.
an dem vumften morgen si vunden die gehiuren
alsus mit klage worgen . kleit noch har zelebne sie niht stiuren
wolt den lîp, si wolte leben vliesen.
daz mocht man an ir brusten, an hut, an har, an wete, an ougen kiesen.
daz hete si gehandelt an ir vil gar unschone.
ouch was ir stimme verwandelt . an ir libe niender als ein bone
was, daz ieman an ir leben vunde,
ob ez Sigune were, dann ot der munt, der was in roter zunde.
dem kunige si nû klagete ûf den schulde habenden.
die magt man naher tragete . mit troste Ginover si was die labende.
sunder leit wer si die zît erstorben:
siechtuom, herzenleide gibet kraft . mich duht, ich wers verdorben.
swer mit gesundem libe ist tage vier an ezzen
unde sunder leides tribe, dem wirt sin leben gar unlânk gemezzen.
siechtuom, herzenleit den lîp besorget,
sô daz er sunder ezzen ein lângez zil dem tode lebens borget.
hie von genas Sigune vumf tage sunder sterben.
leit was ir vortune, daz kunde ir herzen groze nôt erwerben.
ir half ouch daz, daz si den tôt was sehende
unde nach ir herzen girde was ob im der klag alda verjehende.
von balsem presente rîche het er ûz den heiden
Artusen braht, erliche wolt er nû dâ mit den werden kleiden.
daz geschach, dâr zuo mit aromaten,
muozzel unde zerbeneise unde aloe, sus was diu lich beraten,
unde dannoch anderhande, daz man dâr zuo ist habende.
 <ze Graswalt, dem lânde, sol man disen vürsten sin begrabende .>
Sigune jach: < daz ist ungeschehende:
ich wil in alsô toten minnen beide truetend unde ansehende.
an mînes libes ende, bekleit unde unbesarket,
er sol mîn vröude swende sin unde sol mich vröuden tuon bestarket,
alsô daz mir daz leben wer verswunden,
ob ich sin hete manegel unde in niht solde sehen zallen stunden .>
der künec, diu küneginne ir klag vil kunden decken
mit triwen rîchem sinne, durch daz ir trost ein kleine mocht erwecken
an Sigune bite vor klag sô strenge:
daz was ir gar zu nihte, si wolt ot vur sich klagen dar die lenge.
als si dô wol ersahen, daz ot niemans troesten
si kunde niht vervahen, dô wolten ouch si vor klag die unerloesten
sin, daz ez der walt enpfant die virre:
ir klag dô gab geleite, ob nach in ieman vür des waldes irre.
ir ougen wol enpfunden, waz herze truoc zelaste:
von den sich trahene wunden wider berges ûf durch ougen vaste
unde vielen wider ab ûf liehte waete.
der des nach sînem vruende pfligt die lenge, der muoz sin gar staete.
swa solcher wazzer sprunge von herzen kunnen vliegen,
daz muezen jamer stunge triben dar, ich wen, al sunder triegen.
der manne halp die wîp sint wazzers rîche;
die niender jamer twinget, di stellent doch die ougen dem geliche.
 <nein, vil edel rîter von Eschenbach gewaere,
iwer zunge duhte bitter gen wiben, swa man hort alsolche maere,
unde si geben mir vil liht die schulde!>-
 <vrouw Aventiur, erst lânge tôt, der ez dâ sprach, der aht nû niht ir hulde:
Ovidius, der wise, der sprach alsô von wiben.
ir wandel unde ir prise liez er under wegen niht beliben.
vrouw Aventiur, daz hân ich bî iu vunden.
habt vrum unde schaden beide, ich wil der schuld gen wiben sin enbunden.
her Hartman von der Owen hât wîp vil wirs gehandelt
mit Laudin sîner vrouwen, diu ir gemuete sô gahens het verwandelt
gen im, der ir ir hêrren het ersterbet.
dâ von lat mich beliben, vrouw Aventiur, gen wiben unverderbet!
si sint gelich genennet diu wîp, ir nam vereinet.
ungelich erkennet werdent si der werdicheit gemeinet.
werdicheit bin ich den wiben jehende:
Sigun weint sô von herzen, daz ist von wiben iemer ungeschehende .>
Ginoveren gar mit triwen der tote kund erbarmen.
er wolt si iemer riwen . dô er gebalsemt wart, mit beiden armen
kund si in sô werdiclichen trueten,
daz ez den künec bevilte, niht wan durch valsch gedenken von den lueten.
mit suezer rede gebluemet sin prîs dô wart bezellet,
durch jamers guft geruemet wart wazzers âne maze vil gevellet,
dâr zuo wart har unde kleider vil gerueret,
die rehte wolden denken, wie hoch sin prîs an wirde wart gefueret.
als man ir stimme horte, des wolde si nieman pfenden.
dô sprach mit einem worte der künec: < ich hilfe, niftel, dir volenden,
swar dîn wille stat mit im zewesene .>
si sprach: < der werld vereinet, dâ nieman hât an vröuden niht genesene.
herr, ir habt mir êren erboten vil unde guotes.
daz sult ir hie gemeren, ir unde mîn vrouwe sit sô reines muotes,
daz iu gevallen muez der selden krone
umb all die hohen wirde, die ir uns erboten habt sô schone.
zer wilden Laborie, daz lit in Salvaterre,
mit kleiner kumpanie helfet mir dâ hin, dar ist niht verre,
daz der vürste si vil schone gebaret
ûf zwene mule starke, des wirt iwer saelicheit vil lânk gejaret .>
er wolte si selbe leiten, daz was dô niht ir wille.
si vuortens mit arbeiten hin sunder straz, unde darzu sunder ville
was der walt der stete sam der kloster.
ir kom ein templeise, Artusen boten gen widerker dô loster.
er hete si all bestanden wan Sigun aleine.
doch getroweten si ir handen, si weren vor im vri gar aller meine.
dô was diu ordenunge der templeisen,
daz si niht solden miden vil noch groz deheine strites vreisen,
wan der geleite vuorte des grales ingesinde.
die ander all man ruorte hezlichen gar mit strite vil geswinde,
der sunder sik dâ niemer wart gescheiden:
mit tschumpfentiur der herten brahten si vil manegen dâ zeleiden.
der templeis Sigunen nû half die bare triben.
die boten des Britunen hiez er die reise vurbaz lân beliben.
mit urloup si dô schieden von der meide,
die willen het zevarnde, aldar si leben lânge wold in leide.
dô si die burc bezilnde was niht voll ein raste,
Sigune des wol bevilnde wart unde dankt dem grales rîter vaste:
 <nû helft mir mit dem vürsten zu der erden
unde heizet mir Kundrien komen schier, sô sit ir wol der werden .>
Kundrie lasurziere, die kumt nû dar vil balde.
Sigunen si niht schiere bekande, sit si was diu ungestalde.
ir zweier maer was vil, ich sag di slihte:
all ir herzenleide Sigun ir sagete nû vil gar die rihte:
 <du solt mir helfe bringen, daz man mich ûf der linden
mit jamerlichen dingen bî disem toten vürsten mueze vinden;
daz mich dester minner ieman irre:
ich hân dâ muot beliben, unde lat mich got der jar die lângen virre .>
Kundrie daz werben wol kunde nach ir girde.
si lie des niht verderben, si wold ir vil gemaches durch ir wirde
gefueget hân al ûf der linden esten.
Sigune was nû jehende, si wolt gemaches, wirde hân gebresten.
diu turteltoube erkiuset den durren ast gezwiet,
swenn si ir liep verliuset . Sigune was dâ vröuden vil gevriet.
swie diu linde gruen geloubet were,
ein durre het si vunden, daz lie si durch den vürsten wirdebaere,
daz im diu sunne iht selwete sin vel daz luter klare,
unde sinen munt iht velwete, der nach den rosen stuont gen strit zevare
unde hiez von Graswaldan nach gruener varwe:
sam linden loup gezieret sam was der edel tiwer ob liehter sarwe.
ir klage wider hebende wirt ot aber begunnen,
unde under wegen lebende was si mit klag . ir wer diu klag entrunnen,
des het ich durch liebe groz gedingen
niht . si wil ûf der linden alrest niwe klage lazen klingen.
diu nie noch wart gerueret von tag zu tag ie mere
ir klage nie volfueret . ir klag was aller klag ein herzen sere.
etwenne gebet was si unde salme lesende
durch selde sîner sele, daz si zem paradise si genesende.
si sprach: < daz edel reine vil hoch geslehte dine
dins todes vröuden eine muoz iemer sin unde daz geslehte mine,
wan si bekorten nie sô rîcher vluste:
ob si all keiser waeren, si begruenden an vröuden niemer under bruste.
owe Ekunaten unde Kaylet, ir beider!
di vröuden ie beraten von dîner wirde wurden, daz wirt leider
in jamer stark von dîner verlust gewandelt.
ich sorge dîn, Jescute, dîn vröude werd ouch lihte missehandelt.
owe Gurnomantzen, wie dem nû sint verschroten
sinne die vil gantzen, swenn er gefreischet dich vil werden toten.
dâ von sô wirt sin leit bekondiwieret
unde uberzint mit sere, mit jamer innerhalp gefurrieret.
was iender an im belibene ein vröuden ast gezwiet,
mit jamer der vertribene wirt der nû gar . sin leit, daz was gedriet,
an daz quatter wirt ez nû gesetzet.
er unde diu tohter sine sich trosten, daz si mit dir weren ergetzet.
der trost ist in gevellet ûz herzen unde ûz bruste.
die vröude vil ungezellet sint, die sie dir truogen wol zeluste.
di wirt in klagendes leit nû gar verkeret,
Graharz, diu marke rîche, unde Brubarz wirt nû jamers vil gemeret.
dîn tôt sol weinend erbarmen alle werde vrouwen.
owe mir, vröuden armen, wa sol mîn ouge spilnde vroude schowen?
mins herzen inner spiegelglas du were,
nû si mir, armen Sigunen, iemer mere der werlde wunne unmaere.
ey, tolde grales tugende, aller ritterschaft ein krone,
dîn bluende bernde jugende sol diu nach mîner werden minne lone
under schildes dache niht erwerben,
des bin ich diu vereinte, nach dîner hohen minne muoz ich sterben.
du edel ellens rîche, unde mich niht hast erworben,
des lebe ich klageliche . von schulden ist diu vröude mîn erstorben,
dar zuo mîn lîp verteilt, der vil unwerde,
durch sin groz untriwe, biz in verslunden hât diu vinster erde.
got, herr, der guoten sinne wurd ich vil liht diu bloze
von jamers ungewinne! daz verkuese durch dîn erbermde groze,
ob ich durch jamers guft mich sô verspreche
von leides uberleste, daz ich dîn vron gebot dar an iht breche.
an vröuden diu verarmte, an jamer diu gerîchet,
ob ich nû got erbarmte, sô tete er sînem rehte wol gelichet,
ob ich im wer als Marie unde Marte,
die zwo von Magdalene, den er ir bruoder widergap vil zarte,
der tak wol den vierden gelegen was in molten.
noch sanfter den gezierden geb er mir, ob sin genade wolten,
wan er ist ob der erden sunder smecken.
dô Lazarus erstanden was, dô muosten luet ir nasen decken.
owe, waz rede ich, tumbe, durch herzen jamers twingen!
daz tete du, hêrre, darumbe die juden stuonden umb sin grap zeringen;
wan er sô bitter smecken was dô tragende,
dâ mit dîn kraft gesterket wart, daz maneger diet dô wart behagende,
die sich alda bekerten durch kraft der grozen zeichen,
als si die witze lerten . alsô wolt ich ze dînem dienste reichen
aller dinge, daz dîn wille were.
ich bin der bet niht wirdic; hêrre, wis der sele helfebaere!
wer aber, daz du gebende mir werst vruent den mînen,
doch iemer kuesche lebende wolt ich mich in dînen hulden pinen,
unde wer mir der tôt vil baz zeliden,
dann ich den werden klaren mit alsô maneger wirde mueste miden.
ob ich mich hab versprochen, got, herr, gen dînen hulden,
daz la vil ungerochen, wan ich muoz doch sô vil von jamer dulden.
ob ich dich, hêrre, hân mit iht erzurnet,
sô lid ich klagnde schulde, von reht dîn houbet wart durch mich gedurnet.
ez sol mir wegen ringe, swaz mir geschiht ûf erden.
sô vröut mich der gedinge, daz ich in vronem paradis sol werden,
als der engel jach des grals erwelten,
daz si sint selic hie, unde dort zem staeten prise die gezelten.
sô wil ich mir zeheile ûf erden hie nû mezzen
gen hoher vröuden teile, daz ich mit solchem jamer bin besezzen.
dâ von mîn lon zehimel wirt gemeret,
ob mir diu klage mine von dîner minn zu guote wirt gekeret.
ouch bin ich hie mit triwen der minne manegel klagende.
daz tempert sich mit riwen, daz bin ich, hêrre, dir zebuoze tragende.
daz er durch mich den lîp sô kund verliesen,
des mocht aber ich niht trowen, darumbe soltuz, hêrre, mir verkiesen.
in kintlicher wise durch mîn wert geslehte
verriet ich in gen prise: diu minne mîn im niemer werden mehte,
alsô was mîn tumbez herze jehende,
dann under schildes dache ritters wirde wer von im geschehende.
ouch soltu, herr, bedenken,> siu klagte sunder twale,
 <durch mîner schulde krenken, daz ich bin der vruhte von dem grale.
des regel lert niht wan ot strites orden,
dâ bî die kuesch behalten . sus bin ich schuldic an dem vürsten worden.
dar under kom diu minne mit liebe her geslichen,
uns beiden in dem sinne was si iemer mere di ungewichen,
unde doch niht wan in ordenlicher wise
zedinen werden hulden: die gib uns, hêrre, in vronem paradise!
die bermde dîn mir vuege, du hast der herzen kunde!
mîn seld ich undersluege, ob unser lieb gerungen het nach sunde.
der wolden wir uns beide hân gesundert
mit luterlicher triwe . vil dester mere mich ungeluckes wundert.
sin wir der lieb vereinet von dîner kraft gewillet,
dîn will ist sô gereinet, daz dîn reinikeit uns wol gestillet
an uns, daz er genediclichen werde
erfullet in himelrîche . deheiner vröude muot ich hie ûf erde.
mîn klegelich unmuoze, der wil ich niht geraten,
die gib mir, hêrre, zebuoze, als ie von reht die schuldehaften haten,
di menschen lîp mit tode hant geletzet,
als mîn vermeinte zunge den vürsten wert in sterben hât gesetzet.
dîn rein gebot ich schribe besunder zu dem herzen,
sô daz man lîp mit libe gelten muez zem tode mit dem smerzen,
durch daz ich wil der klage niht erwinden:
zegelten disen vürsten sol unde muoz der tôt mich klagende vinden,
unde bin niht anders gernde, wan daz ich klagen kunde.
got si mich buoze wernde, unz ich in gebueze mit klagendem munde!
sit schulde muoz von klagender riwe swinden,
sô bin ich sunden âne . über alle dink sô kan mich riwe binden.
mit riwen sunde klagende der himel schar enpoeret
zevreuden, hoch behagende ist vunden klag; diu wirt von mir gehoeret
sô haele, ob noch der koere drizic weren,
der vröuden sank erklingen muoz, daz si wol sin die vröudebaeren,
unde tuot mich doch genoezet der himel schar gemeine.
got, hêrre, tuo mich enbloezet der helle unde di sele des vürsten reine,
unde hilf im ûz den witzen allerhande,
unde la die sele mine an sîner stat her nach dâ sten zupfande.
solt ich nû gulte rîche von unser beider lânde
pflegen gewalticliche, unlenge wer sin sele in keinem bande:
spital, kloster muesten gab enpfahen,
unde ander durft gernden . got, herr, la si des willen selde vahen!
des namen « hoch ducesse » wolt ich mich gern verzihen,
daz ich zerehte wesse, an welcher stunt der hoehst mir wold verlihen,
daz im dîn sele mit kunfte wer gewillet
der engel schar gesellet . sô wer mîn klag wol halben teil gestillet.
nach dîner werden triwe beruert mich solcher manegel,
di tegeliche riwe mir gen dem herzen wirfet scharfen angel
von jamers pine koerder vol gestecket,
di mir daz herze vahent . des wirt mîn herz der klagnden stimme erwecket.
ob ich der engel vröude mit klagender riwe zeche,
darumbe vor gotes bescheude suln si mîner bete sin vorspreche.
wan ez sin hohe kraft hie vor was tuonde,
sô wer ers noch gepriset, ob dirre vürste von sîner kraft erstuende.
sin kraft ein eschen kranke zelebendem vogel kucket,
dem starke viures vanke sin leben gar zepulver hât gesmucket,
alsam der venix swenn er sich verbrennet.
ungeloubik diet verfluochet, diu solcher kraft an got niht wol erkennet!
der kraft dem vogel wilde kanstu dich, hêrre, nieten,
der mensch dir selben bilde treit, dem soltuz verre baz erbieten.
herr, si ich der bet niht wirde veile
alhie ze disen ziten, sô werde mir dîn hulde noch zu teile.
dez muoz ich gernde biten, iedoch wer ez dir zemende:
in dînem lob er striten kund unde was den heiden leben nemende,
den vinden dîn, den argen Gaylotten,
di mit ir ungelouben dînes hohen namen kunden spotten.
sust hât er dich gerochen, sie heten dich vur nihte.
dîn milte wer gebrochen, ob du im liebehalp niht truegest pflihte.
wiltu mirn vor lieb niht sin der gebende,
sô bin ich an der vluste, daz du mir in vil spate gebest lebende.
ob ich nû tusent herzen in mînem libe truege,
in toetlichem smerzen mich duht ir aller sterben wol gefuege:
die muesten von mir werden gar durchhowen,
als von dem bellicane, biz du die werlt mit vröuden mohtes schowen.
wer ich dem suezen done der nachtigal gepflihtet,
diu ir eier schone sunder brueten mit gesang ûz rihtet,
unde wer mîn houbt mit stahel dann gebunden,
ez wurd inzwei gesungen, ob dîn leben ê niht wurd erfunden.
aller vogel suezen sank, dar zuo Sirenen singen,
bluomen varwe, herpfen klânk, ziterje, rotten aller seiten klingen
kund an mir entseben noch erwecken
sô vil der werlt sumen, daz einer nadel oere mocht bedecken.
hey, lewen stimm zeschricken, daz du mir bist sô tiure,
dâ mit ich mocht erquicken dir dîn leben, daz suez unde daz gehiure,
alsam der lewe sine kint die toten:
juncfrowen zuhtic runen wolt ich zu liebe gar durch dich verschroten.
ey, het ich struzen pflihte dîn jungez leben zebrueten,
sô wolt ich der gesihte mîner ougen iemer gerne hueten,
daz si wurden niht von dir gewendet,
biz dîner liehten ougen blick lebelichen wurden mir gesendet.
ey galadrot, dîn witze, kund ich si doch erswingen,
ob ich an klagndem sitze lebnes hete noch von dir gedingen!
wan swen der galadrot mit schine gruezet,
swie groz sin sueche waere, der wurd im sunder sterben wol gebuezet.
ist aber daz er wendet die ougen von dem siechen,
sin leben wirt verendet . dar wolt ich gern alsam ein wurme kriechen,
dâ in der galadrot an sehen wolte,
niht wan durch den gedingen, den ich zu dir vil werden haben solde.
ich mochte mich wol mazen trostes unde gedingen
niht wan ein varen lazen, kund ich daz dem herzen nahen bringen.
owe des, wie wolt ich dann gebuezen
sunden last den swaeren, sit ich dir gap den tôt sô gar unsuezen!
alle kurtzewile hât mir dîn tôt erlenget,
in hecke dornes zile hât jamers druch mir hohen muot vertwenget.
den mohten alle wapen niht gebrechen.
getroumt mir ie von vröuden, daz wil an mir die we klage rechen.
mich hât unwitz engeltet unde tumpheit die vil groze,
der wâren minne erkeltet was ich zu got, an selikeit diu bloze,
daz mich der sunden mîn zekleine duhte:
von dirre selben sunde bin ich an hohen selden diu bestruchte.
des niemer wirt vergezzen, wie sich diu klage stellet.
ie vor hin dan gemezzen ist mir dîn tôt, von reht ich wurd gehellet,
ich mein ûf erd mit klag sô klegeliche:
ez wirt diu klagnde nôt gesehn an mir vil armen noch hie tegeliche.
we, wes het ich willen? we, war stuont mîn girde?
ich jach, « wiltu gestillen dîn sende nôt mit mîner minnen wirde,
di muostu under schild ê hân erworben! »
mit balsem wirt getroret von reht der walt, dar inne du bist erstorben.
von den schulden mînen dîn leben ist gunlenget.
der walt sich muoz gesinen, daz al die boume werden gar behenget
mit kardamuomen unde obz ûz paradise.
der plân birt muscat bluede, dar ob gezwiet vil der wunschel rise,
mit zucker über roeret diu heide gar dar under.
dri tagereise enpoeret wart diu suezicheit von dir besunder.
der vogel in dem luft solt is geniezen
der ubergrozen tugende, die dîn lîp der junge mocht besliezen
unde was doch unbeslozzen: si huop sich an die witen
von dir vil unverdrozzen, daz man si wol erkand an allen siten,
ich mein der zwei unde sibenzic sprach alterre,
dâ ist dîn prîs erkennet an wirde hoch di naehe unde die verre.
unde was iedoch vil kleine der ursprink dîner tugende,
dîn edel herz ich meine, unde doch sô breiten vluz in dîner jugende.
mit dir diu werlde kund al ubervliezen
von dîner simphanie, die du mit suezen worten kund besliezen.
si was bî dir ûf nemende ie mer unde aber mere.
dâ von zegot mich zemende wer zornes vil, doch tuon ich widerkere.
er ist mir zehoch zu allem strafen.
ungelucke daz mine, dar über solt ich iemer schrien wafen.
owe, mîn lîp der klare, mit wem sol sich der locken,
sit mich unheil mit vare gescheiden hât von mîner sumertocken?
ja was mîn sehn gemalt in dînem herzen,
sus gieng di klage dine, leg ich hie tôt; daz git mir sunder smerzen.
du werst ouch wenic sparende die suezen wort sô rîche,
dô du zem paruk varende wer, unde wir uns schieden senicliche,
unde dô ich bat dîner werden minne,
unde du mich « genoz der engel » hiez, ich wen, daz nimt mir noch die sinne.
wan daz diu vruht des grales der nôt sol vri beliben
unde aller laster males, wie mocht ich, herr, erzeln unde schriben
allen den zart, den ich von dir ie horte?
unde wer Ovidius lebende, er mocht sich niht gevlizen solcher worte!
du hieze mich « zem grale ein tocken wunschel bernde ».
daz was zem ersten male, dô ich erste was dich todes wernde,
sit dich mîn rat dar ûf sô kunde hetzen.
wie sol ich daz gebuezen dann mit widergelt des todes letzen?
dast aber ungeliche mit werdicheit vergolten.
dîn hohen sinne rîche, we, daz mir nû die antwurten solden,
sô weren mine wort vil gar verdorben:
aller werlde wirde, vor den sô muestu wirde hân erworben,
von dînem munde sagende, mit dingen vil beweret!
wer ich daz niht diu klagende, sô wer ich aller selikeit gunmeret,
unde wer diu vruht des grals an mir enteret:
angeborne tugende unde engels lere niht wan tugende leret.
mit triwen rich versigelt, an staetikeit gehenket,
diu milte nie verrigelt wart, si wurd ie vor der gir gesenket,
alsô ob si der durft entsebende
wern an diet der werden: der ordenung ist man zem grale lebende.
unde ob du, vürste reine, geborn werst zem grale
von kind in der gemeine, du dorftest niht sô rîche hân der male,
die man an vürsten kan gen prise mezzen,
vil edeler vürste sueze, des was niht berlin groz an dir vergezzen.
owe, daz ich niht lernde vluochen unde schelten!
sô wer ich zuht enpernde . was mohte brack unde seil nû des engelten?
uns mohte dannoch sorge hân gerueret,
wan unzuht lop daz hohe unde werdickeit verdrucket unde zefueret.
du kone vridel staete der gotes tohter tugende,
mit sô manlicher taete nie gezigen wart alsolche jugende
von der zît, daz von Adam ein rippe
hellichen wart gezucket! mit dir gebluemt was aller vürsten sippe.
die muezen alsô sterben unde all ir vruht, diu bernde,
sô daz si niht erwerben mugen halben prîs des man dich wernde
was mit lob unde niht durch dine milde:
ez vuor von ritterlicher tat, als ez dîn lîp erarnet under schilde .>
Sigune wil sich zeverre ot aber in klag vertiefen.
der aventiure hêrre, ez wer zît, daz wir im aber riefen,
durch daz Sigune wurd al anders sagende.
wil si dar an niht borgen, si wirt den tôt von disen noeten tragende.
er kom dô her zer linden, der kunde vri der ander.
si lerte sich wol vinden, ir stimm in vrouwen klag vil wol bekander.
iedoch sô west er kleine gar die maere,
wer si was, noch si, daz er ir muomen kint unde Gamuretes were.
beidenthalp erkennet si wurden schier an ander,
mit namen gar benennet . er klagte, daz noch Tschinotulânder
ir herzen mit der klag sô was gebunden
bî alsô lânc der jare, daz si der klag niht vor enthet erwunden.
si sprach: < den ich dâ weine ob herzen unde dar inne,
mit triwen ich den meine . mir git an truren wucherhaft gewinne
sin tôt, diu klag ist tusent klage bernde,
die taegelich sich niwent, daz ist, sit du mich liez, an mir hie wernde .>-
 <nein, vrouw, gedenke zuhte, vürsten kint des werden:
kuniglicher vruhte was der vater dîn, daz ûf der erden
sô ritterlichen nieman vuorte schilte,
unde laz ez durch Tschosianen, die rehter tugende maze nie bevilte .>
Kondwiramurs bewiset im het die art der meide.
iemer ungepriset wer si nû hie, si gewuoc doch nie der leide,
die Sigun mit klage kunde liden,
noch durch welche mere Kiot unde Manfilot si kunden miden.
Sigunen was entwichen der lîp an kraft, an varwe.
diu triwe in het erslichen, alsô daz er si klagt von herzen garwe.
vil dankes wart si im der triwen sagende,
dar under diu vil reine was gen im der vrage niht verdagende.
si sprach: < nû sag mir, hêrre unde kint mîner muomen,
sit man hie nah unde verre mit strit sô hoch verzinsen muoz die bluomen,
wa doch hint dîn nachtsedel were?
vil rîter wert an prise sint hie mit strite worden schadebaere .>-
 <hât ieman verlust enpfangen in dirre wilden irre,
di ist mich gar vergangen: verlust an prise get mir nah di virre.
ich was wol hint ûf einer burc sô rîche,
swer die hât erzueget, dem dienten alle krone mugeliche .>-
 <wis niht die warheit sparnde gen den, die dir getrowen:
drizic mile varnde wart durch bowen stein noch holtz verhowen
dann ein burc, die kan ouch nieman vinden.
vil maneger si doch suochet, vor den allen kan si wol verswinden .>-
 <ich trueg dich niht umb ein har,> sô sprach der valsches eine,
 <wern alle wazzer balsem gar unde aller griez niht wan edel steine
unde alle berg niht wan golt des sifen,
daz wer dâ gen ze kleine, soltiz di burk mit rîcheit ubergrifen .>
si sprach: < owol dich danne der selden unde der êre,
du seligst aller manne! unde muoz dir wachsen seld ouch iemer mere,
sit du den tron des grales hast besezzen.
unde ist ouch Anfortas gesunt? hastu zu rehte vrage niht vergezzen?>-
 <ach, leider ungevraget bin ich von dan gescheiden.
sit mich des hât betraget . sô muoz ich mich zen unwerden kleiden.
ich hans an prise huet vil ser engolten:
ein portenaer der brucke hât mich durch vrage miden gar bescholten .>
si sprach: < owe des meines, den ir dâ habt erzeiget!
ir pruefet ougen weines, iwer seld ist nû gevellet unde geveiget,
ir triw unde êren arm unde rich der sunden.
ob ir uech scham versinnet, sô muoz uech scham vil dicke rot enzunden!>
si sprach: < owe der sere, daz uech mîn oug sol schowen!
alle manlich êre hât iu schande mit laster gar durchhowen.
iwer herz erjeten ist vor allen triwen.
owe, getriwer Anfortas, daz iu sin quelnde nôt niht kunde riwen!>
hin reit der klagebaere von ir, di hie dô klagte
unde in mit herzen swere het uberladen . ob ich alhie nû sagte,
wie sin vart geriet, ich wer niht wise.
uns sagt ein ander mere, wie er zevreuden quam mit hohem prise.
wie Sigunen riwe al klagende nam ein ende?
di durch ir groze triwe ir herze bant in jemerlich gebende,
di si niemer mere wolt entstricken
dann mit dem tod aleine: si wolte jamer haben, vröude nicken.
wes was Sigune lebnde klagnde ûf der linden?
der vrage bin ich gebnde antwurte hie den alten unde den kinden:
si was geborn der luete von dem grale,
die santen ir die pfruende von dannen werdiclichen ie zemale.
ir klagendez leit sô swinde was wol halp ir koste.
gen regen unde gen winde het man ir huote unde vor dem vroste,
als sis bedorft . ich wen ez billich were.
des grales hêrren swester, man jach, daz diu mit tode si gebere.
diu hiez Tschosiane, aller tugend exempel:
di reine valsches âne lie sich der gral des ersten tragn zem tempel
vur den künec unde al die tempeleise,
die dick ergetzet wâren von dem gral ir stritlichen vreise.
ob dô Sigun genuzze der angebornen kunde?
swen ez durch nit verdruzze, daz wer an dem ein ungenoete sunde,
swer den gewin durch die verlust vertruege.
ich woltz ê beide lazen, ichn ruoche, dunke ich ieman des unkluege.
vur ein groz unbilde hât ez manegen wunder,
wies in dem wald sô wilde aleine mocht geleben dâ besunder.
den ist unkunt diu edelkeit des grales,
von dem kein ungezibere über al die Salvaterre hât niht twales
danne die tempeleise, die durch des grales êre
mit stritlicher vreise vil manegem rîter buten herzen sere,
swer in wider reht dâ suochen wolde.
si wurden dar von got erwelt, der dâ ingesinde wesen solde.
von heilicheit des grales Sigune was beschermet.
diu vrie wandel males het ir steten muot alsô getermet,
sô daz si gantzer sinne was ein krone
des gelouben kristenlichen an einen got, genennet in dri persone.
swie selten si doch messe hort, diu vil gehiure
ûz Katelâng ducesse, predigen unde vesper wâren ir tiure,
dô was ot si geboren von der vruhte,
die daz paradise niht vliesen solden mit der sund unzuhte.
des ist ouch wol zeprisen al des grales kunne.
durch daz ein geluptez isen treip Anfortas ûz vröudenbernder wunne
in ungeheilder wunden smerzen stunge
niht wan durch eine sunde . die tete er wider des grales ordenunge.
des wart ouch er zebuoze mit riwen hoh gesetzet,
sô daz er vil unsuoze an allen hohen vröuden wart geletzet.
daz Parcifal der vrage muost vergezzen,
dô was dannoch di schulde von Anfortas mit buoze niht volmezzen.
waz diu sunde waere darumb er leit die quale?
des sult ir vragen mere Trefizent, der seitiz Parcifale
an dem hern karfritag bî dem viure.
macht ich zwo rede ûz einer, sô jehe mir kunst niht ordenlicher stiure.
ouch sul wir niht vergezzen der trisekamer triwe:
di het jamers tal besezzen, erbowen mit sô klagelicher riwe,
getunget mit sô herzenlichem sere,
mit tiefen suefzen wol geset: dâ regent ûf ir ougen zeher rere.
Kundrie lasurziere, mit weisheit diu verdahte,
di kom geriten schiere, als si di pfruende mit gewonheit brahte
teglich des grales hêrren swester kinde.
diu begunde vragen maere: < wie mak des vil reinen grals gesinde?>
vor klarheit diu vrie weinen sere begunde,
diu dô hiez Kundrie . si sprach: < owe der jemerlichen stunde!
unser altez leit, daz ist mit niwen sorgen
erwecket unde gerueret mit herzenleichen leiden unverborgen .>-
 <nû sag mir, meisterinne, der hohen kunst geleret,
in triwenrîchem sinne: waz ist, daz iu dâ truren hât gemeret?
iwer leit, daz alt, erkenn ich leider lânge;
swie vil mich jamers twinget, iedoch git ez mir sunder jamers zange .>-
 <owe, kint der triwe, versunnen unde gewizzen!
ja hât sich klagnde riwe alrerst ir hohen kunst gen uns gevlizzen,
wan allz, daz got ûf erden hât beruochet
mit kraft der hohen tugende, daz ist mit arzenie von uns versuochet.
verlorniv arbeite ist uns dâ mit erkunnet.
got si, der uns bereite solcher selden, dâ von truren dunnet,
des wer uns nôt . ez lak an einem stucke
al unser trost, der ist verlorn, der hât verwandelt sich in ungelucke.
dô allez daz versuochet wart, daz uns die wisen rieten,
uns riet des grales heilic art mit schrift, wir solden uns noch vröuden nieten,
ob uns ein rîter ungewiset queme
unde ungewarnet vragte, daz unser truren gar ein ende neme.
nû kom gester einer dar, ( dâ von uns vröude siget!)
starker lide wol gevar: allez vragen was von im verswiget.
daz hât ouch uns in zwifel sô gesetzet,
wan wir vurhten sere, daz wir beliben iemer unergetzet .>-
 <der selb ist ouch niuliche hin von mir gescheiden,>
sô sprach diu jamers rîche . < ich kund im hoher vröuden vil erleiden;
er hât ouch mîner klag vil ser engolten:
ez wart von mînem munde weder man noch wîp nie sô wol bescholten.
er ist Herzelauden vruhte unde Gamuretes, ir beider,
erborn ûz triw mit zuhte, der ist uns an im vergezzen leider.
Parcifal, alsô wart er getoufet
durch sine varwe, di klaren, der sus des grales rîcheit hât erkoufet.
des muoz ich alsô klageliet vil klagelichen singen.
wie mocht sô hoch geborner diet an alsô werder vruhte misselingen!
ich wen ie groezer valsch wart behullet
mit alsô klarem velle: sin liehter glântz manik ouge noch betrullet .>
sueften, hende winden wirt dâ von in beiden.
mocht ieman verswinden von jamer unde von herzenlichen leiden,
daz waeren ouch dise meid an triwen rîche,
der tugende wol vereinet, iedoch der antlutz vil gar ungeliche.
der kunst astronomie mit kraft der sterne loufe,
lasurziere Kundrie was der selben kunst an rîchem koufe.
des sit zer tavelrunde muost engelten
Parcifal an prise, an dem sich diu getriwe rach mit schelten.
sin hohe zuht, diu blide, wart in scham gesetzet.
ey, geluckes rat, nû ride in ûf die hoehe, daz er des werde ergetzet!
vrouw Selde muez in ûf ir straze wisen!
des wart er doch ein teil gewert, dô man im nant zebruoder Veirefisen.
wie er den sider vunde mit strites uberleste,
daz neme uns lânge stunde . wie diu magt Sigune chom zu reste
von ir klage zu der engel singen,
des biten wir die werden Aventiur uns an ein ende bringen.
durch werdicheit der wirde die werden ich hie zeige,
daz man mit gernder girde sich dester tiefer nach der wirde neige.
swer nû wirde werdiclich erwerbe,
der sol si behalten, daz sin wirde unwerde niht verderbe.
der lîp die hoehsten wihe ûf erde hât enpfangen,
die hoehsten wird ich lihe den selben, wirt der wih ir reht begangen
von in mit seliclicher ordenunge,
der wirde wol zu werde: die wirde hazzet aller boesen zunge.
die gelerten wol der buoche mit kunsterîcher witze,
der hât diu wirde ruoche, des siht man si zu reht an werdem sitze,
unde pflegents mit der kunst der wâren minne.
mit kristenlicher lere unde haltent selb die lere mit dem sinne.
di werdiclichen sint geborn von adel hoch geburte,
di sint in hohe wird erkorn; sint si der tugent in vrag unde in antwurte,
die zu der edelkeit dô sint gemezzen
unde der witze rîche, der sol man bî den werden niht vergezzen.
man solt ouch wol die alten zuo den werden setzen,
die sich sô hant behalten, daz si an êren nieman kan geletzen,
an triwen noch mit keiner missewende.
ach, owe des, leider, si sint nû âne guot der wird ellende!
man sihet sere brechen ein wirde vur die alle,
diu kan ir dink wol zechen . ich wil si nennen, wie si iu gevalle,
des vrag ich aber nieman dann die wisen:
ez sint di guotes rîchen, di hoert man nû vor aller wirde prisen.
ez wirt ouch wird geborgen mit kunste meisterschefte:
kan einer singens worgen, des sin an wirde werden mac der krefte,
daz er vürsten lehens ist der wernde.
swer wirde welle erwerben, der si an kunste meisterschaft begernde.
ez lit an aller kunste meisterschaft mit sinne.
ein rîter werder gunste wirt, unde wil er dienen werder minne.
kraft unde ellen ist gen wird ein stiure,
unde ist er kunste sunder, im mac wol ritters wirde werden tiure.
daz selbe ist dem geburen, hât er kunst zebowen:
bestet er acker suren, er mac in verre baz mit vruht beschowen,
danne der dô bowen niht ist lernde.
der ist ouch maneger wirde bî andren sinen genozen dick enpernde,
swer niht kunn, der lerne, der jenz, der ander ditze,
unde hât er wirde gerne . wan guote lere stiurt an guoter witze.
kein ordenliche kunst, diu get niht eine:
biz er die ein gelernet, er hât ûf ander witz ein teil gemeine.
swer wirde wil gemeren der torheit ungesellet,
der sol sich niht beheren, sin muot der si nach rehter kunst gestellet:
ie dar nach unde im diu wird ist zemende,
oder an sînem muote, er wirt an wird, an selden ûf der nemende.
der wisen lere uns lebende hant elliu dink enpfahtet.
di sint sô lere gebende, daz muezikeit ûf sunde vil getrahtet.
dâ von ist guot den armen unde den rîchen,
daz si sich kunst gesinen, dâ mit si doch etwenn der sund entwichen,
wan disiu aventiure ist williclich gebernde:
vil kunsterîcher stiure ist si die werden alle schone wernde,
die sich des niht beherent noch betragent,
daz si werdiclichen nach der aventiur durch lere vragent.
alle werde luete ( ich sprich in die gemeine,
als ich hie beduete: edel, rich der wirde, groz unde kleine),
die tugentrîchen maeren wirde bieten
unde sueze rede minnen, di sullen uns di aventiure mieten,
daz si Sigun geswigen geruoch ein teil al klagende,
sô daz wir oren nigen al dar, dâ man si liehte wapen tragende
durch die edeln, hohen rich verweiset,
ich meine Secundillen, dâ wirt nû wunders wunder durch gevreiset
unde ouch vil strites herte von den, di wird erkanden,
unde darnach ir geverte huoben, daz si schilde vil zetranden.
der wâren vumf unde zweinzic alzemale
kunige, vürsten, graven, die Secundillen gerten sunder twale.
 <mîn vriunt von Blienvelden, waz wiltu an mir rechen?
wes sol Sigun engelden, durch was sold ich von Secundillen sprechen?
unde ich der vriunde mîn alhie vergaeze,
sô gieng ich âne witze, wan ez wer mir niender wirde maeze .>-
 <sich, werde vrouw geneme, ir habt die magt verweiset.
nû denket, wie daz zeme, ob ir si liezet vröuden sus vereiset!
unde daz si wurd ein teil von iu ergetzet,
unde lat Sigunen klagende di wile doch sin an vröuden gar geletzet!
sô muezt ouch ir besazen jenhalp in heidenschefte
den, des ir niht lazen mugt, wan ein von sines vater krefte
ist iuch all iwer werdicheit ûf gerbet:
ob ir den werden liezet, der smehe wurde iwer werdicheit verderbet.
nû ist er doch sin bruoder, des edlen Parcifales,
der jamers last mit vuoder vuert dâ hin alumb die verlust des grales.
wie er von iwer helfe des wart ergetzet,
des haben wir wol kunde . dirre ist an wirde niht gesetzet .>
er ist wol benennet hie vor in manegen stunden.
doch ist uns unerkennet, daz wir alhie die maere haben vunden,
wan Ekuba wart ez dem kunige sagende
unde ouch der küneginne, dô Parcifal sin ors was dannen tragende.
Ginoveren niht betragete, dô si des muoze gewunnen,
Ekuba si vragete, diu sagt ir sus ( dô hiez diu wol versunnen
die rede von ir munde schriben alle)
wer durch Secundillen prîs gewan unde ouch verlos mit valle:
 <dô ir muoter, Secundillen, mit tode wart gegruezet,
unde man ir vürsten willen gehorte, mit der edelkeit gesuezet,
daz si niht vogtes wolten sin enpernde
noch keinen waeren lobende, wan der si wer al solcher wirde wernde
als ir vil werder hêrre, der manheit unde der krefte;
unde wer im klarheit verre, sô gerten si niht wan ot ritterschefte:
unde ob er wer ein mor nach raben gevidere
unde er guot rîter were, si leiten sîner wirde wenik nidere.
si wâren doch niht toren unde wolten sich niht swachen,
wan si wol halbe moren wâren, die diu maer dô kunden machen.
Secundille gar von herzen weinde,
daz sich ir hoch gedinge an Anfortas von ungelucke vereinde.
wan er het ein wunder der klarheit zu tragene
an sunnen blickes zunder, darumbe wer von Anfortas zu sagene:
swer sin liehten luter klaren varwe
zerehte pruefen solde, ich waene, Ovidio zerunne garwe.
unde mans doch kunde troesten von sag der sternewarten,
ir wurd ein man der hoehsten, ir stolzem libe; dem kunde si wol zarten.
rîcheit si wielt, geburte, libes wirde:
ritterschaft di grozen sach man nach ir werben mit gantzer girde.
ez muosten die erwelten sin, die man erkande
gen prise die gezelten . wart daz von in bewert in manegem lânde,
sô wart in wol erloubet dar zewerben.
daz liezen ouch di zagen wol, wan si bî den helden muezen verderben.
die vumf unde zweinzic wielten sô vil der hohen prise,
daz si den sic behielten . ie des jach der jung unde ouch der grise,
etlicher hete risen groz bestanden,
den er an gesigete, daz er den prîs dô nam zu sinen handen,
als der von Trogdiente, künec Papyres der starke;
der wand vil unerwente in solde tragen dâ hin der selden parke,
unz in Tribalibot gen Secundillen:
sin ritterschaft diu starke solt alle ritterschaft gen im gestillen.
den prief von im zelesene het man al die wochen,
dienst, manheit ouch mit wesene . ein ander brief wol dristunt baz gesprochen,
des botschaft muoste man dâ lesend liden
von einem emerale Beakuns, sin lânt hiez Salabiden.
sin prîs der was gewere, als werdicheit geruochet;
swie er ein grave were, ez heten hundert oft an im versuochet,
den er tschumpfentiure gap aleine,
die doch niht zagen wâren, daz lop behielt der vürst in der gemeine.
ein vürste was der dritte, der daz begunde werben
der hinder noch der mitte: wolder sanfter ritterlichen sterben,
ê daz er niht den hoehsten prîs entruege.
der het zeblozen handen erslagen vil der lewen ungefuege,
wan si in dicke mueten in sînem rich Affricke.
von kind er sich wol hueten kund vor aller zageheit mit schricke.
Voriastes was der vürste geheizen,
prîs der edelen hohen, von dem gesaz er nie durch kein erbeizen.
ir aller tat verlorne was wan nû des vierden:
daz was der hoch geborne Ladamus, der kund sich kondiwieren
mit ritterschaft, obz schimpf oder ernest were.
unde als man ie den prief gelas, sô speht man, ob er stuende wirdebaere:
in ir aller lânde mit boten tougenliche
unde offenbar bekande man ir vil, ir aller wirde rîche
was von rehter warheit unde vil mere.
daz zimt ouch noch den werden, ob er niht ruemet selbe gar sin êre.
des kuniges lânt Agrippe hiez, Ladamus des rîchen,
der manheit sô gesippe, daz si von sînem herzen nie gewichen
kein oug ersach in sturmen noch in striten.
was in ieman jagende, des kund er âne vliehen wol erbiten.
Tradas von Tinotente ein more was, der starke,
an erden ort erwente . er truok vil êren unde maneges lândes marke.
genuoge wâren jehend solcher maere,
daz er Secundillen ouch an rîcheit nach genozic were.
daz lak an erden vruhte, der was er uberrîche.
er pflak ouch schoener zuhte, Secureiz der manheit nach geliche.
an kraft mocht nieman Secureiz genozen,
dem werden stoltzen recken, dann der in des lebens het verstozen.
der künec Aspramatinse von Cippelânt, ich waene,
er wer gen strit ein vlinse . von sînem swerte vluogen dicke spaene,
di er von den schilden kunde howen.
in manegem vremden rîche het er alsus gedienet werden vrouwen.
er kund ouch mit der tjoste vellen unde sitzen.
sin milte rîcher koste wielt, er lebt in werdicheit mit witzen,
sô daz er sicher was vor hinder kosen.
sin priefe wâren rîche, die er Secundillen sant, der losen.
ir losheit doch zeliden was sunder uppik zafen
unde vor unde wider riden daz houbt hin . owi, solt ich sie strafen,
die die luete werfent sus zewende,
versmehent mit den ougen sô von sumerlatten wert presente?
Lippidus ein vürste von Agremontine,
der warp ie mit geturste, daz er manegen rîter lerte pine.
er was ein zil der wilden aventiure,
di manik rîter suochte . sin prîs an lobe het der werden stiure
der vremden unde der kunden, der keiner wolt in schelten;
mit lob sin prîs verwunden der manheit was, wes mocht er danne engelten,
er sende Secundillen priefe rîche?
was er niht ob in allen, sô vuor er doch dem hoehsten gar geliche.
den künec Melion beduhte ûz Modientesine,
swie sin manheit luhte ûz allen den hohen gar mit liehtem schine:
er sante ir sine priefe sunder vragen.
er tete ez wol mit rehte, wan groze dinc getorst er wol gewagen.
von Assigarciunde den graven Arabinse
sin werdicheit begunde geren der vil hohen werden zinse.
guldin berg unde zweinzik lânde krone
daz het sin kraft ervohten, die vuor der manheit gar in hellem done,
sô daz man im was jehende, ez wer sins herzen tunge,
swenn strit von im geschehende wer, sô vuor geprist von dann der junge.
des het er vil getriben wol gesigende,
daz man in manegem rîche im Secundillen gap vil nahen ligende.
Eralapins dem kunige, ûz Nitigas dem suezen,
gelich dem zucker hunige, dem kunde nieman strites gir gebuezen:
er wer getuchet zu dem meres grunde
mit vröuden rîchem muote, den worten, daz er strit envollen vunde.
ûf wazzer unde ûf lânde was er der unverzagende,
ein rîter nie bekande di kunst, der sich in wage baz wer tragende.
man jach, sin muoter wer ein mereminne,
durch daz er sich genozen den vischen kunde wol mit kluogem sinne.
doch wirde bî den lueten het er an allen siten,
geben unde vrouwen trueten kunden sine hend, unde manlich striten
er kunde baz mit lueten dann mit vischen:
vische sach er gerne gesoten unde gebraten ûf sinen tischen.
die suezen priefe sine ermanten Secundillen
eteslicher pine: dô solt ot si niht nemen nach ir willen,
ez het ir eteslicher mê der wirde,
die sich dô werde wagen, daz si wer irre worden an der girde.
Vilison, dem emerale von Iberportikone
streich man der wirde male sô vil, daz man im vil der lobes krone
âne êren maz; alsus was er gepriset,
daz im die werden jahen, sin werben wer mit reht aldar gewiset.
man jach des Killicraten, von Centriom dem jungen,
er wer vil reht geraten dem vater nach, dem in der poye betwungen
was sin lop . ob er niht striten solde?
im was ouch ie gelungen, sô daz er tschumfentiure nie gedolde,
unde verre baz in zuhten dann der vater were:
vor tobelichen tuhten was er vri, der manheit vil gewere.
Secundille was in keinem lânde
an werdicheit enpriset, daz der jung sin werben gen ir wande.
ein emeral Lisander von Ipopontikone,
sin lop gienc über die ander als vur ein bluomen schapel goldes krone.
dâ von getorst er krone wol gemuoten:
uzer graven kunne werdent dicke kunige die vil vruoten.
der herzoge Kyride von Elioudione,
geluck sin rat nû ride, daz er bî den andern sitze schone
in einer wirde gar an allen siten.
sin gerte keinen wandel Secundill, ob si geseh sin striten
unde ander sine tugende, die kuniclicher krone
inz alter von der jugende gezemen kan ûf kuniclichem trone:
der deheiner gienc der helt niht irre,
unde wart im gar erteilet, swa man in erkant über al di virre.
der künec Scheorise von Orastegentesine,
durch menge sîner prise, daz sin hant vil rîter lerte pine
hurticlichen von rabin die reise,
sus was er wirde wernde, wan aller missewend was er ein weise.
von Satarchionte herzog Alamise
al gernde was der monte unde lânt, di man genozt dem paradise.
die het er verdienet under schilte:
mit speren hurticliche unde mit dem swert er werdicheit bezilte.
von Larifoticone der kunik Amicare,
des prief in suezem done Secundille lesend was, diu klare,
alsô wert, daz si vil wol beduhte,
daz al ir lânde krone vil wol mit wird ab sînem houbet luhte.
herzog von Tuscanie unde der künec von Arabie
unde der künec von Selonie, Markalin, mit werdicheit si drie
Secundillen weren niht versmehet
 (ê si an hêrren were, dem aller minsten wer si mit êren genehet),
der künec Edissone von Ladirbadine:
di wern ot alle krone wirdic wol von ritterlichem pine
in Tasme gar werdiclichen tragende.
der warn ot vunf unde zweinzic . war zuo wer ich hie iemer dâ von sagende?>
di künegin von lânfuse dirr künegin was jehende,
die man dâ gap Artuse: < vrouwe, ditz was allez dâ geschehende;
si sin iu gar benant oder unbenennet,
si warn an der geturste vil nahen al gelicher wird erkennet.
der in der meisten krenke was bî disen allen,
der prise gurtel senke truogen, die vil tiefe kunden vallen,
zem aller minsten durch zwei künec rîche,
die si gar betwungen heten mit ir manheit ritterliche,
etslicher michel mere, sô herzogen tuom, sô marke.
an prîs, an wird, an êre heten si gewuochert alsô starke,
sit ir vaeter wâren ende nemende
ze Plenantz ûf der heide, des den paruc was alda gezemende.
etslicher kunige viere het an sich ertwungen,
der ander mit turniere het anderhalp alsolchen prîs errungen,
sô daz si alle wâren in der wirde,
daz si der wal unkunde wâren hie zu nemen an der girde.
von Kaukasas der wise, der was ir rat hie gebende:
 «der werdikeit zu prise sit nach mînem rat alsô die lebende:
heizt in allen priefe wider senden,
ein turnei si gesprochen ze tasme, der di kranken mueze pfenden
an girde Secundillen . die sol ir ouge schowen,
swer sich dâ kan bezillen mit der hoehsten wirde al unverhowen,
daz git uns beidenthalben prîs unde êre.
mîn vrouwe nem ir einen, sô lebten die andern iemer mer mit sere
unde weren sich die klagenden mit der unselde zihte
unde uns di haz tragenden . daz wirt verebent alles mit der slihte:
swen sin werdiu manheit des gestiuret,
daz im der prîs gevellet, der wirt von uns zu kunige hoch getiuret.
unde zeinem ganzen jare, daz si sich bereiten
unde dâ zu offenbare alle, die vürsten namen kunnen leiten
unde nie mit strite wurden uberwunden . »
dem rate gar die volge wart von al den werden willik vunden
unde was ouch an der willen, die dâ wâren gernde
der maegde Secundillen . ir gote wâren si dô rîche wernde
vil opfers unde der maere sere lobende.
ir aller herzen rîche vröude wurden allen sorgen obende.
wer mohte nû besunder die rîcheit all erdenken,
der zimiere wehiu wunder? ir ieclicher wolde sich niht krenken,
ob er dâ niht der hoehste wer gebluemet:
diu tschantz geviel in allen, gelucke waltes, wer dâ wart geruemet.
alle dise mere sich lânge wâren helende
dem werden wirdebaere, vor dem sich all unwirde was di stelende,
dazs im in drizic rasten niht genahen
getorst gen einer pise . sus kund der werd unwirde gar versmahen.
sin wirde niht verslafen sich kunde bî der erde;
daz si die suezen ie trafen, der hoehe mit dem valken si begerde;
mit dem kund si sich gen luften swingen:
Veirefiz der werde, des wird kan elliu heidenschaft durch klingen
über al heidnisch terre von sîner kindes jugende.
von der vil grozen verre was im unkunt diu Secundillen tugende.
er wart ouch ir mit namen nie benennet
dann von den sternewarten, den was er doch der kund vil unerkennet.
iedoch sô pflak er minne der künegin Alberosen.
lîp, lânt, ir sinne het im verselt diu sueze « liljen rosen »
 (alsus genant sô was ir nam zeduete
ze Proventz in der sprache, ob Kyot niht entriegen kan die luete).
diu ander Barbidele, der name sich glosieret
 «noch lieber dann diu sele » ( er meint vil liht, diu dô die gigen zieret?
owe, waz hân ich ûf in erziuget!
der werde Proventzale an sîner aventiur alsô niht entriuget.
des sint mir die wol jehende, die minne sint bekornde,
ich bin vil dicke sehende, daz sich durch wibe minne man urbornde
sint, daz si die sele ringe wegende
sint in kranker wirde, den worten, daz si sin der minne pflegende).
Veirefiz die beide durch minn in herzen truogen
mit lieb an underscheide, daz si wol offenlichen des gewuogen
Dido, Venus, Pallas, die gotinne:
vur der aller wirde wolten si wol pflegen sîner minne.
 «in herzen gar beslozzen », daz spricht enduet Klauditte,
in herzen unverdrozzen minnet er die . seht, daz ist diu dritte!
diu was im ouch der selben liebe jehende.
daz kund si niht gehelfen, er kunde dannoch vurbaz minne sin spehende.
daz tete er durch kein unstaete, wan daz er wirde suochte
vil ritterlicher taete, durch daz sin werdiu minne alsô geruohte.
die wolt er muezic nemen niht mit sunden,
er reit nach aventiure . nû hort er im solch aventiure kunden
von rîcheit Secundillen, ir klarheit unde ir jugende,
unde di ir truegen willen, wer an hoher manheit wer der mugende
zem turnei, ob er ê niht wurd geletzet
in ritterlicher taete, der wurde ûf kuniges tron alda gesetzet,
unde was sin prîs erworben von kinde niht vervallen:
an manheit unverdorben di zem turnei wolten sin mit schallen.
die vumf unde zweinzic wurden im benennet,
ir namen unde ir rîche, daz er si unvergezzen truoc erkennet.
unde man im rehte sagende was al ir geverte,
wie si prîs bejagende von kinde warn mit ritterschaft vil herte.
er dahte: « nû bin ich durch reht besehende,
ob schildes ampt durch minne si von mir deheiner wirde jehende . »
waz touc nû rede gelenget, sueze vrouwe reine?
sîner manheit wart gehenget, Veirefiz, der huop sich dar aleine,>
gen Ginovere Ekuba sus redende
was, diu heideninne, < Veirefiz nû erste prîs ûf ledende
wart mit hoher wirde unde maneger êren rîche.
in twank sin menlich girde, er vuor alein zu in allen sunderliche
lânge vor ir verte gen Vriende,
ob ieman sîner vrouwen dienen wolt mit ritterlicher hende
mit tjoste, sô mit striten zerosse sô zefuezen,
in enge oder an der witen . « swer di magt wil, Secundillen, gruezen
mit ritterschaft, dem vür ich di zehuse.
bin ich der sigelose, si gesiht mich niemer in ir kluse.
wer ich dort siges erlamende, daz ez diu klar an sehe,
des wurde ich mich schamende, daz mir tusentvaltik wirs geschehe,
dann ob mîn prîs alhie von im verdirbet.
von Anschowe dem kunige zelt die verlust, ob die mîn lazheit wirbet . »
des was ouch er der geile, swer daz von im erhorte;
zu hoher vröuden teile heten si den vunt, der in doch storte
vröude, wan ir deheiner was sô raeze,
der gein im walopierte, daz er im ie der ersten tjoste gesaeze.
die vumfe unde die zweinzik, di Secundillen baten,
aller sunder einzic wâren si mit tjoste dâ gen im geraten,
etslicher sô mit hatschen, sô mit kuelen,
ie nach dem sit ir lânde, swie si tragen solden kampfes buelen.
er was ie der gesigende . daz zil begunde nahen:
swer sich zem turnei wigende wolte sin durch minnegelt enpfahen
unde ander alle, die dâ zuo gehorten,
künec unde vil der vürsten siht man zogen dar von allen orten.
mit sicherheit betwungen si wâren Secundillen
gesaget sam gesungen, daz si der dienen muosten nach ir willen.
an ir gebot si solden sin die sehenden
ir lânt unde ouch ir marke, von ir hant gar lehen sin di jehenden.
zu hant sich der begebende was diu wol versunnen,
daz si zu dienste lebende dem helde weren, wan sie wolt im gunnen,
daz er wer ir hêrre unde si sin vrouwe,
des kuniges von Zazamanc unde von Azagouc, daz dritte was Anschowe.
waz wunders kan diu minne, daz siu die grozen êren
ir vuogte mit gewinne unde sich an in beiden kunde meren
mit der liebe in herzen wol geleitet!
sô vuogt ez an der wirde, die von ir wirde wart alsô bereitet.
Albaros, Klauditte, die wurden ab gewiset,
Barbidel diu dritte, unde wizzet: wer der man sô niht gepriset
von manheit, milt unde von ûf nemender jugende,
er wer sin doch enteret, wan daz er wart verdakt durch ander tugende.
si sint als ungemezzen, daz in dô niht gelichet,
alsus hât er besezzen des drizic werlde weren wol gerîchet,
die alle kristen, juden, heiden waeren.
nû seht, ob niht benennet der werde si wol bî den wirdebaeren!
sin kraft von herzen vieren zelt man in sînem libe,
ich wils iu kondiwieren: durch daz er varwe tragend nach ir libe,
ir beider, was, di in zerwerlde baren,
sô truoc er ouch zwei herze . unde aber zwei, daz si von beiden wâren,
von kristen unde von heiden . ir beider ordenunge
hab in sus underscheiden, des giht im jensit maneger sprache zunge.
der sint im mê dann drizic undertaenic:
trurens unde armuote ist er von Secundillen, ich waene, wol aenic .>
der triwen unde der êren was nû niht ein kleine,
die Ginovere keren begunde gen der heidenin aleine
durch die maere unde durch den rîter roten,
dem bî dem Plimizole von Kundrien vröude wart verschroten.
ob der nû var mit heile? des het si groz gedingen.
ich wer der vröuden geile, wolt mirz diu Aventiur anz ende bringen,
als si mir hât genomen Secundillen
ûz riwe . des hoffe nieman, daz ieman mug Sigunen nôt gestillen.
swar si beide riten, der heiden dort, hie kristen,
Sigune zallen ziten wolt ir klag kein wil durch nieman vristen,
ez were bete, vlehen oder strafen:
in klage was si lebende, klage was ir wachen unde ir slafen.
dô si, der triwen rîche, niht klage wolt erwenden,
den ouch dô klageliche minnen verlust an vröuden kunde pfenden,
dem sin klagendiu riwe nû wart gevalden,
er wande sin ergetzet, dô was im alrerst klagendiu nôt behalden.
ich mein der Tschosianen durch Sigunen muost verliesen.
Vrantzoisen unde Alemanen wart nie bekant diu verlust, di er dô kiesen
muost . sit Titurellen niht kund verdriezen,
er wer ir tugend lobende, der al diu werlt an selden muost geniezen.
er was doch sunder losen mit warheit, âne triegen.
sit daz durch mite kosen der engel kund im zuo von himel vliegen,
sô het er ir den prîs unsanfte gemezzen,
durch guften noch durch liebe, ob sin dô wer ein siden groz vergezzen.
lasurziere Kundrie Kyoten braht die maere,
diu reine wandels vrie, durch daz er gewenden mocht ir swere.
Kundrien was ir swer zu herzen ligende
unde Anfortassen wunde: der zweier was si vröuden ungesigende.
an witzen der gerehte gen himelischen êren,
zerwerlde gar der slehte, dô man solde manlich wirde meren:
der tugende was Kiot ein stam wol bernde
ûf milte, manheit, minne, ê daz in Tschosian was todes wernde.
Kundrie sich nû troste an im selben mere,
daz er von klag erloste sin herzenliebez kint, daz seldenbaere,
sie ostertages lieht, daz wunnenbernde:
ob si bî vröuden were, drizic lânt wer si wol vröude wernde.
Kundwiramurs diu reine kunde wol verswigen,
swie nahs ir wer gemeine, daz Parcifal an hohen vröuden sigen
muost, dâ er verlos den gral sô lihte.
swer noch nach sunden riwe trueg als er, ich wen, erz buozt mit bihte.
den vürsten wert Kyoten was nû des gezemende,
daz er Manfiloten, den werden gotes kneht, mit im was nemende,
des triw gen allen vürsten wart erzeiget.
ir exempel ab getilget ist von in, des stet ir prîs geneiget:
swelch vürste noch daz bilde an seh bî Manfiloten,
daz er sich machte wilde vröuden durch sins bruoder wîp, di toten,
unde sich der werlde wolde sô gar anen
durch sine triwe rîche, als dise vürsten hie durch Tschosianen?
si sagtenz Gurnomantzen, den si vil wol bekanden
an triwen sô den gantzen, daz sich ir klag von sinen tugenden wanden,
unde heten wan, er weste wol die maere
umb sins werden kindes kint unde daz Sigune wer sô klagebaere.
ez was im ouch unnote, swer im klage merte.
sin klage hiez herzen tote, ob sin menlich muot niht widerkerte:
sin herze mocht sich lânge hân gespalten,
wer sin menlich ellen in sô steten kreften niht behalten.
der tohter sin Liazen wart ein swanc der maere.
die wolte nû niht lazen durch unbilde, daz im alsô were:
 <ich bekenne sin antlutz wol gestellet,
swie hart ez wer erblichen, ich muoz aldar!> des wart niht entwellet.
Kundrie was ir geleite . vor allen den templeisen
di hoehsten rîcheite vuorten dise vrouwen ûf ir reisen,
ich mein ir triwen rîche herzen reine,
ûf staetikeit versigelt: man jach der hantvest adamas dem steine.
Sigunen wart erkennet daz gesinde von Kundrien.
ir klage dô entrennet wart durch reht, si kunde sich wol vrien
vor untat, si wer mit zuhten gebende
vrag unde ouch antwurte: in tobelicher klag was si niht lebende.
si kunde sich wol nieten der zuht, mit worten sueze
ir vater êre bieten: < got mit aller himelschar dich grueze
sô, werder vater, baz dann ich enpfahen
dich nach wirde kunne, als ob mir wer dem herzen witze nahen .>
si wer her ab zer erden komen durch nieman ander
von dem toten werden: dô in den hoehsten êren Alexander
ze Kriechen künec was unde zu Macedone,
sin houbet ûz ir schoze het si niht lân durch alle sine krone!
diu klag ir nam gesihte, daz si niht wol erkande.
Kundrie si des verrihte, dô si bî lânger zît ir niht benande.
si umbevienc den werden gotes erwelten,
die zaeher der vumfer ougen, ich wen, die gar beliben die ungezelten.
 <aller himel menige wis anderweid enpfangen,
unde mir, vil vröuden senige, zem dritten male mîn anevanc begangen!
werd alsô, daz wir vor got beschowen
Tschinotulânder unde Tschosianen, mîn muoterliche vrouwen!>
alrest huop sich ein weinen von ir veter Manfiloten.
dem edeln vürsten reinen wart sin manlich kraft alsô verschroten,
wan bî der manheit wont ie groze triwe;
daz wart hie wol bescheinet: Kiot hin sigen muost von klagender riwe.
Manfilot der rîche, an triwen vil gehordet,
dem bruoder lac geliche . jamer het ir kraft alsus ermordet,
vil lânge zît dem leben gar verborgen.
daz geschach in al geliche, dann Sigun bestuont vor disen sorgen.
wie lânge daz nû werte, sit ir iht wol verstendik,
wan dâ di kraft begerte, daz ir der jamer tete die maht unpfendik
unde diu gehugde brach die bant der riwe.
lîp, leben wirt gevangen in unmaht, daz kumt von ganzer triwe.
unde swie diu triwe lucken hât gen einem halme,
sô kan diu kraft sich tucken vor unkraft alsô, daz si mit galme
uzerhalp des herzen klag erscheinet:
swa sich triwe niht durkelt, dâ gesiget unkraft ungeweinet.
owe der triwen trute, wie hân ich sus gebrochen
di triwe als uberlute! Sigune, waz hân ich an dir gerochen!
wie wer ir aller triwe gantz wan dine?
noch sanfter solt ich sterben, dann ich dich liez in wandel varwem schine!
dîn herze was versteinet unde in klag erstorben,
mit jamer sus vereinet, daz ez beleip vor jamer unverdorben.
gewonheit ist noch rîcher dann nature,
daz merkent die gehoften baz dann von rehter art ein viltz gebure.
dô si zu kreften kamen, doch gienc in jamer nahen,
diu vruht des reinen samen kunde werdiclichen wol enpfahen
ir vetern unde den hochgelobten wisen,
von Graharz den vürsten, unde sin kint; die muost di werlt prisen
durch klarheit unde durch tugende, durch manege hohe wirde,
die si truoc in ir jugende; diu aventiur begert niht solcher girde,
daz ich ir lop gen vröuden iht sul mezzen,
wan si wil truren werben unde muoz aller vröuden gar vergezzen.
dô sie nû hie verrihten sich gar gen lebenden sachen,
Sigune sich dô pflihten begunde . die si dahten gar verswachen
an ir klag, die wurden mit ir klagende;
die si dâ wolden troesten, di muoste hie nû trost in sin di sagende.
iedoch si niht enliezen . dô si mit klag vertobten,
Kiot begund entsliezen sô wise wort, die Salomonen lobten,
ob er si alsô schon gesprochen hete.
daz half in gar ein kleine, sus gankert het di klag aldar mit staete.
Gurnomanz, Liaze ir rede ouch niht enthielten;
Kundrie an underlaze unde Manfilot vil zornes gen ir wielten.
vlehen, dro, daz wak si al geliche.
si sprach: < welt ir mich toeten, sô nemt mir disen vürsten lobes rîche,
daz ich in iht mê sehende si mit herzen klagende;
sô sit ir schuld verjehende umb mich zu got, vil starke buoze tragende,
biz daz ich an iwer schuld ob im erstirbe.
daz hân ich mir vur sunde genomen zeiner buoz, als ich dâ wirbe.
seht, alsô lat mich werben: ich trag die wâren schulde
gen got nû vur sin sterben, durch daz ich klagende buoz ob im sô dulde.
unde wer des niht, sô het sin wird erworben,
ob er ein heiden were, daz vil wibe leg umb in erstorben.
wan wîp im wurfen angel mit korder wol gevidert,
dâ von in lebnes manegel unde libes vluste alsus hât genidert.
der wibe lop unde ritterliche êre
sin wirde hât bekroenet, des wirt nû sin geliche niemer mere.
durch reht bin ich vereinet der klage vor in allen:
ez wart ouch mir gemeinet, sô daz ich im ze herzen was gevallen,
alsô daz er aller wib enpernde
was unde wolt beliben, ich were in dann aleine minne wernde .>
dô sprach Kiot der wise: < du bist wol des geslehtes,
die gen werdem prise nie gebrechen wolten niht ir rehtes.
tusent turne wurden ê gebrochen
danne rede von dînem munde, die du sô vesticlichen hast gesprochen.
ich wolt ê selbe sterben dann ich ditz wolde wenden,
wan swie sô wir hie werben, ez muest iedoch zejungst der tôt verenden.
iedoch mahtu die klag ein teil wol mazen:
daz du si gar vermidest, mîn kint, des wil ich dich niht biten lazen.
ich bin der gar verwegende mich dîn iedoch mit leiden,
sam ich ze grab dich legende si gewesen unde dâ von si gescheiden.
niht wan eins wil ich dich biten mere:
daz du dir lazest bowen ein wonung wol nach dînes herzen lere.
wiltu ein kloster rîche, burg oder kluse,
daz wirt dir kosteliche zu Katelânge oder zu unserm huse
gebowen .> si sprach: < des bin ich dich wernde,
swenn ich mich des berate, an welcher stat ez wirt mîn wille gernde .>
Kundrie lasurziere huop sich dannen drate
unde kom wider schiere . si brahte, daz si wol die nacht mit rate
beliben sunder dach in dirre waste.
ez wart dô selten mere iedoch sô wol erboten deheinem gaste.
von vater unde von kinde, ich meine Gurnomantzen,
vermiten niht die linde wart . si giengen druf mit klage der gantzen.
seht, waz Sigune wochen lânc was klagende,
noch groezer klag die linde was di nacht dâ von in beiden tragende!
Liaze kust in dicke hie munt sô nû die hende.
zegot mit manegem blicke pflac diu reine sueze vröuden swende.
des kunde si der vater wol getroesten,
biz daz in jamers stunge begreif . dô wart sin klage bî dem hoesten.
 <owe Vloritschantze, wie dâ dîn hant mit tjoste
schilte brach vil gantze! wie dich der paruk pflac mit rîcher koste,
wie du dar nach im hulfe sîner êren!
wie durch die Kaylotten man hort dîn lop ob allen vürsten meren!>
der klag si âne maze dô nanten sunder beide.
diu kuesche wert Liaze vil lutzel braht si wider gantz ir kleide.
si sprach: < owe, sol ich dich niemer mere
gesehen werdicliche als ich dich jungest sach in maneger êre?>
vil edelich hie varnde was diu magt Sigune,
dazs sich die wile sparnde was der klag . des twank si tugende lune:
al die wile unde ieman bî ir wesende
was, sô het si ruowe . dar nach was si mit klag diu ungenesende.
hie nam diu nacht ein ende . die vogel des niht wolten
durch jamers vröuden swende verswigen, wan si sungen, als si solden.
des wart von dirre vröudelosen diete
genomen war vil kleine, weder in herzen noch in oren biete.
si muosten dâ beliben untz ûf den vierden morgen.
vil gern ez lânger ûf triben wolt Kundrie . durch klag Sigunen borgen
wolt si gerne liden vil arbeiten
mit bringen dar di koste . sus kund ir tugende sich ûf triwe leiten.
nû huop sich aber weinen unde klagen âne mazen,
dô si die suezen reinen bî einem toten libe muosten lazen.
durch daz Kundrien herze was gebunden.
swaz si zem Plimizole getet, des hât si hulde gen mir vunden
mit dirre megde klagende, wie si daz kunde riwen
unde wie si mit ir tragende was diu nôt . des bat Sigune mit triwen
ir vater unde die andern ir gedenken
mit werdiclichem gruoze . daz wart getân der suezen âne wenken.
jemerlicherez trueten unde sô truriclichez scheiden
hân ich von wenic lueten nie mer vernomen . si vuoren hin mit leiden.
Sigun wil ouch bî vröuden niht beliben:
ir jamers klag die alten wil si wider an daz niwe triben.
Kundrie si aber beleite vor den templeisen
ergetzen der arbeite, wan si lebten leider doch mit vreisen.
si wold ê dann zu Graharz niht erwinden,
daz die magt Liazen juncfrowen sol nieman vereinet vinden.
junc unde ouch gevrouwet, die wâren ir beide tiure.
swer si zu rehte schowet, den duht si beide alt unde ungehiure.
juncfrowen nam der was ir doch gepflihtet
sunder mannes trueten: zem Plimizol, unde ich uech des berihtet.
ich nim si doch ungerne in spot durch groez ir triwe.
ob ich unfuoge lerne, diu sol si doch vermiden umb ir riwe,
daz si mit leide was die beide klagende,
Anfortas, Sigunen, der ungemach si was in herzen tragende.
ob Anfortas verbaere daz er die klagenden sehe?
swie vil sin kumbers were, er lie sie doch ungerne in solcher smehe.
unde Repans de tschoie mocht man schowen
mit Anfortas zerlinden in rîcher klag mit triwen unverhowen.
iuncvrouwen unde daz gesinde, die werden unde die besten,
Sigunen klagten swinde . des was unnot, wan kundens jamer mesten;
sô wâren si nû lânge risenmaeze
an leng unde ouch der groeze, wan si wurden jamers nie vraeze.
Sigune was doch gewernde wol einer bet gefuoge,
der Anfortas begernde was, daz man einen sark sô kluoge
dem vürsten ûf der linden solt bevahen,
daz er die maget mit laste von dem leben drunge niht sô nahen.
 <wiltu dich selbe toeten, sô wirt diu schulde merre.
du muost doch leben mit noeten . den sark du ûf tuo nahen oder verre.
du maht im dirre werdickeit wol gunnen .>
mit rîcheit gar der grozen wart der sark von Muntsalvasch gewunnen.
ez kom vil dicke die stunde daz jamer leides geruohte,
swenn Anfortas der wunde Sigunen die klagerîchen heime suochte
durch triwe mit al dem gesinde bî der linden
unde ouch ein gelucke, ob er mit vrage dâ selde mocht ervinden.
unde ob er sus ieman vunde: der siech ist maneges gernde,
wan im ist lânc die stunde, ein kleiner trost der ist in vröude wernde.
swenn er wolt gen dem se Brubanie,
sô kom er ie zer linden, daz wart genant zer wilden Laborie,
durch daz man dâ die steine zem tempel meistik worhte
alsô edel reine, daz dâ Sigune sich dester minner vorhte,
wan dâ noch lagen all der steine scherben
unde all ir vundamente: die edelkeit liez ir niht vorhte werben.
owe daz sich gelucke niht beidenthalp lat vinden,
vil hoher selden stucke, daz die wile Parcifal zerlinden
niht kom als oft unde Anfortas dâ were!
der wolte sich mit strite unde Anfortas noch machen vröudebere.
diu herz von ser ir beider entladen wart mit laste.
owe, ach unde leider! daz wil sich noch in beiden lengen vaste.
ich wen, sich dirre schade het gedriet:
mit der verlust des grales Kondwiramurs von vröuden was gevriet,
diu eins sô werden mannes mit vorhten was zu vluste.
des muost si vröuden bannes pflegen in dem herzen under bruste,
swie vil er ir doch werder kunige sande,
vürsten unde graven, die des sin hant mit sicherheit ermande.
Anfortas der ander was ouch mit riwen quele,
wan groz gelucke vander, daz wart im ze ungelucke ein vröuden stele.
dô Parzifal alsô die vrage vermiden
im ze ungelucke muoste, daz kund an grozer siecheit in versniden
mê dann der sunden smertze, die er dô was der dolende,
Parcifalen herze was ouch mit jamer vil der riwen holende.
der drier verlust diu wac vur berge swaere,
doch was ir klag ein maze vur die Sigunen, als ez ein nihte were.
der was ze herzen ligende ir leit gar âne maze,
des trostes sich verzigende den tak, di nacht ot dar an underlaze.
si sprach: < alsus ich trage herzen sere
der berge widerwege, di wirt von mir genomen niemer mere.
nimet si der tôt dem libe, ich wene iedoch, diu sele
der klag iht vri belibe, si trag alsam der lîp die selben quele.
got hêrre, hab ich mich alhie versprochen,
du sihst in mînem herzen sô vil der nôt, du lest ez ungerochen.
owe vruht diu werde, wie mich gedanke vahent!
zwischen himel unde erde mînes herzen ougen dicke gahent.
durch den himel siht mîn herz nach wane,
wan seh ich, waz dâ were, sô wurde ich sorgen vri unde jamers âne.
die wunnenbernden blicke dîner liehten ougen,
di stozent mir vil schricke zu dem herzen nahen sunder lougen,
unde dîn varwe lieht; diu zwei dar inne
mit stete sint verslozzen, daz ez mir an der buoze git gewinne .>
sin hende ûz dem sarke trueten si begunde
durch die liebe starke . ir munt der lac ot dar an sînem munde.
si sprach: < soltu mich niemer umbevahen
mit wol gestalten armen, noch durch minne mir geligen nahen?
owe der wizen beine, di wol gestalt, di klaren,
die tuont mich vröuden eine, swann ich gedenk, wie sie zerkretzet wâren
umb daz seil, daz uns der bracke brahte:
urhap aller leide uns beiden dô mit sîner kunfte nachte!
die lagen sô gelenke ufem ors zebeiden siten!
wenn ich dar an gedenke, wie dick in mînem dienst dîn kurlich riten
ergangen ist mit willen unverdrozzen,
daz lit mir gen der zeswen in herzen tief besarket unde beslozzen
unde git mir ungelucke gefurriert mit sorgen,
ein vröuden underdrucke ist mir daz leit den abent unde den morgen.
diu lid des libes muezen iemer krachen.
herze, munt unde ougen, habt uech iemer weinen vur daz lachen!
owe vruent der mine, war tete ich mine sinne?
mîn lîp durch losheit sine dir geriet den dienst nach mîner minne.
owe daz ich dich niht der dô was wernde,
sô wer ich dirre buoze vur sterben dîn mit klag alsô niht gernde.
owe, dîn sueze zunge sprach diu wort gebluemet
gar sunder wandelunge . du sprech ouch selten, daz dâ heizt geruemet.
du liebtest dich mit allen werden sachen,
du wer in wibes ougen ein meien blik unde herzen sen mit krachen.
du kanst mîn herze seren, unde mak ez doch niht sterben.
kund ich nû leit gemeren, sô wolt ich mir nach herzenleide werben,
vil edel hohe vürsten vruht di reine.
ist mir daz herz erdorret, iedoch ich dester minner niht enweine.
die ahzic werden meide, die der aventiur pflagen,
dîn houbet werder kleide, vur manic tusent rîter si dich wagen
an wirde hoch, daz hât der tôt zerfueret.
mîn klagendez leit, daz gantze, daz ist durch dich noch vil unnach gerueret.
vier hundert werder kinde hie vor zem grale sazen,
erwelt aldar zegesinde, als ez die lune aldar mir rehte mazen.
der nam wart degn mit schrift aldar bekennet.
dannoch wer du aleine der wirde krantz wol vur si all gennet.
daz du der ungeschribene bestuende vor dem grale,
von vröuden diu vertribene bin ich der selben schulde sunder twale.
wan anders nieman dich der seld erwande
dann mîn lîp der klare, unde dîn gemuete sich dar an bekande,
des kintheit luter sueze sô kuesche was unde reine,
daz dich der engel grueze zem gral erwelt heten der gemeine.
gedank nach mîner minne hant dichs erwendet,
durch daz wil ich von schulde sin iemer hie an selikeit gepfendet.
ach Tschinotulânder, dîn edel hoch geslehte
unde dine wirde vil ander, vogel, tier, vische niemer mehte
dich vol loben; ob ez menschen weren
unde dine tugend erkanden als ich, si weren mit mir die klageberen.
owe grunt mîner triwe, anevanc mîner staete,
ich wunsche sunder riwe, daz ich die wal ze nemen hete:
wie williclich, wie gern ich vur dich sturbe!
owe, soltestu noch leben, waz dîn lîp der hohen wird erwurbe!
vröude, nû wis wilde dem herzen unde dem muote!
klagendez leit, zwispilde dich darinne, la mich niht ûz der huote!
jamer, wis mir behuset in mînem herzen:
ob ez ie vröude enpfienge, daz werde ein widerwehsel nû mit smerzen!
muot, herze unde die ougen, lat vröuden uech belângen!
riwe sunder lougen hât uech in ir stricke gar gevangen.
weinen si iwer slaf, klag iwer wachen,
mit disem hovegesinde muezet ir iu lânge wile machen.
mîn vröude die aller hoeste lac an dînem libe.
ich bin diu unerloeste, wan ez gedient nie kint magt noch wibe,
als dîn sueze jugent mir vröuden armen.
durch daz sô muoz von schulden mich vor allem leide dîn tôt erbarmen.
wart mir ie vröud gemezzen mit meienberndem guote,
daz ist mir hie vergezzen, wan ich leb in klagelichem muote.
mîn beste zît lit hie an dir verderbet,
mîn osterliche wunne, der bin ich leider gar an dir enterbet.
swenne dich mîn oug erblickte, daz herze im sus gedahte,
mit vröud mîn herz erquickte, di mîn oug al dem gemuete brahte:
 «o werder lîp, solt wir noch leben lânge! »
der wunsch ist mir entzucket, ich ger nû niht wan jamers mit getwange.
diu verlust leben dînes hât vröuden mich entsetzet.
owe klagendes pines! ich bin des hie ûf erden unergetzet.
dîn urloup gap mir leit, dîn komen wunne.
dîn gruoz mir vröud enzunte, ich was dîn meie, du mîn ostersunne.
ey vürste wandels âne nû twingent mich gedanke.
ja was ich in dem wane vor dînem tode, ich wer diu vröuden kranke.
alle krankheit vind ich nû von erste,
ouch si mîn klag diu niwe, vor aller klag di hoeste unde diu herste.
vröud in aller stunde si ich ûf erde verteilet
mit jamer herzewunde, di werde nû niemer mer an mir geheilet.
vor mir si vri, swaz hie dô heizet minne!
lieplich gedenken unde vröude si verjagt ûz mînem sinne!
vur die gedanke neher get mir daz eine verre
unde lit an herzen reher, daz ist mîn klag, ob aller klag ein werre:
daz du die minne mîn al unde schilde
verdienest, was ich jehende . dâ von deheiner vreise dich bevilde.
owe, wer ich zem grale, daz ich die buoz enpfienge,
di mir zallem male an daz leben alsô nahen gienge,
sit daz dîn lebe ist sus gar verswunden!
owe, daz mich die erde durch disen mein niht lânge hât verslunden!
Tschinotulânder ich bî dir minne gebende
vur alle vürsten ander unde kunige, die ûf erde sint u lebende
die weren mir ze triuten ungehiure
vor dînem werden libe, swie klein ez mir doch git an vröuden stiure.
o vreunt, daz dîner sele zu reht nû kunde waere
di nôt mins herzen quele unde mînes libes uberlestik swere!
ich hanz dafur, daz siz vil liht beweinte.
sich mohten vlinse klieben, daz ich an vröuden bin di sô vereinte.
Katelângen unde Graswalde, den si wir beidiu verre.
ir leit ist maneger valde . der ich doch was ein vrouw unde du ein hêrre.
di sint an uns verweiset alsô tiefe,
ob ich ein engel were, daz ich die leit niht halb über riefe.
in disem manegen sorgen mit jamer gar verworren
muoz ich vil arme worgen, in dirre nôt mit klag in jamer dorren.
wart mir ie vröuden lieht von dir getragende,
daz ist ein vinster truebe jamerlichen worden mir al klagende .>
in dirre klage swaere dô drabt her in der wilde
ein rîter kostebaere von zimier, verwapent under schilde,
Tschinotulânder nach geliche,
in engels wat gemeze, lîp unde wapen tiwer was unde rîche.
den helt rîcher koste jagte hohiu minne.
unde grales grozer vloste . zaller zît ûf prîs nach dem gewinne
reit er unde was Parcifal genennet.
sin strit in manegen lânden in machte verre den rîter rot erkennet.
diu sueze, niht diu klare von klegelichen malen,
erkande niht vurware ir muomen kint, den edlen Parcifalen.
jamer ruorte si bî des herzen grunde,
daz si gar uberdahte sprechen, sehen, hoeren an der stunde.
ouch was er lânge stunde geriten walt, gevilde,
daz er niht reden kunde: der stimme was er verirret von der wilde,
wan daz in twank ir klage, der vil suezen,
daz lert in sueziclichen dô die reinen triwerîchen gruezen:
 <got minne uech, vrouwe reine! was sit ir hie sô klagende
in dirre wast aleine? ob ich daz mit iu kunde sin der tragende,
swaz mir untrostes ieman kund gebieten,
solt ich den lîp dô wagen, des wolt ich mich in iwerm dienste nieten .>
diu edeliu herzoginne antwurten im begunde:
 <ez wundert mine sinne, ob dîn stimme ge ûz engels munde,
der mit sô reinen worten ist gesuezet.
dîn aneblic, dîn sueze wort mich sam Tschinotulânder gruezet.
daz beide ein wîp iuch bernde si, dem sit ir wol geliche.
iwer blic der vröude wernde durch elliu wîp tuot mich an vröuden rîche:
unde daz alle iwer vröude niht ensige,
als mir dô tuot diu mine unde iwer lîp iuch lieplichen wige!>-
 <er was wol mir gemage, sô sagte mir ein vrouwe,
an vröuden ouch diu trage, diu saz ob im in einer wilden owe.
ich weste leider niht der selben mere.
er were baz gerochen, het ich bekant den vürsten schuldebaere.
er wer von mir sô lihte mit vridelichen handen
niht hin, der êren sihte, gescheiden, sit er nû von mînen lânden
sô rîche vert unde mînes vater bruoder
mir nam unde disen vürsten: er darf mir vurbaz werfen mê kein luoder .>
sich erkande ûz leide swinde Sigune diu wol geherte
gen ir muomen kinde . diu edel suez des jamers sich bekerte,
si sprach: < herr, du bist kint mîner muomen,
ich meine Herzelauden, wan si vröut diu herze baz dann bluomen.
diu nam ir zeinem manne den künec von Anschowen.
des ir zu vröuden panne ir herz mit jamer durkel wart verhowen,
dô si den hochgelobten kunde vliesen.
durch klage walt unde wilde wolt si vur alle kunicrich erkiesen.
Gamuret lobeliche, sus was der helt geheizen.
sin nam über alle rîche der kristen unde der heiden kund erbeizen.
der gewan einen sun vil lieht gemalen;
den nante man durch sin schoene den klaren unde den suezen Parcifalen .>
durch aventiure maere er vragen dô begunde
die suezen klagebaere, ob si die wile alda iht lânge stunde
wer gesin unde ouch wen si dâ klagte.
Sigun diu vröuden âne die rehten maer im an ein ende sagte:
 <kron ob allen vürsten mir lit hie tôt gevellet,
des maenlich hoch getursten sich zu rîter niemer mer gesellet.
unser zweier libe noch ungemeilet wâren,
tugend uns zoch gen tugenden, triw mit ganzer triw gen zweinzic jaren .>
triwe unde edel minne het aber Parcifalen
entzucket sô die sinne, als dô er hielte ob den bluotes malen
unde mê, wan er alhie si kume erkande,
unde er gar uberhorte, swie dicke si in unde sin gesleht hie nande.
 <er kunde mir wol dienen ûf ungevelschet minne,
mit staete sunder vienen, mit triwen gar an alle kranke sinne.
vumf jar vil gantz bin ich alhie gesezzen.
swie gar ich kranker sinne bin, ich hân der jar doch niht vergezzen .>
dô sich der Waleise versan in wildem lânde:
 <hastu noch klagende vreise alhie, Sigun, diu mich hie vor bekande,
unde ich geriten kom in kindes wise
unde darnach ritterlichen? sit hân ich geworben vil nach prise.
sô trag ich al gemeine mit dir swaz dir dâ wirret,
du edel, sueze, reine, unde wizze vurwar, daz mich des nieman irret.
dîn leit daz ist mîn klageliche riwe.
dîn klagen hât bekroenet iemer mer alle wiplich triwe.
dîn muoter unde diu mine ein verch was ungescheiden.
dîn klagen ist mîn pine dîn leit muoz mich in jamers kleit nû kleiden.
wie lânge wiltu leben alsô verdorben?
solt ieman klag vervahen, im het dîn klag nû lânge leben erworben.
sit klage niht vervahet wan daz si leben swachet
unde sich unkreften nahet der lîp, sô daz im al sin lid erkrachet,
unde vur den andern nieman mac ersterben,
durch waz lat dann dîn werder lîp nach totem libe sin leben sus verderben?>
si sprach: < mocht ich erwerben daz leben sînem libe,
sô wolt ich vur in sterben unde niemer werden doch von im zu wibe.
magt wil ich sus beliben unz an mîn ende.
mîn weinen, klagen, truren got sîner sele vil ze vröuden sende!
helf aller mîner mage unde gulte mînes lândes,
gesteine, golt rîcher wage wâren mine vordern hohes pfandes,
mit liez mîn vater wazzer, walt unde veldes,
stete, burge, ville, zweinzic hundert tusent marke hêrren geldes.
der gert ich niht mere von der vil rîchen pfruende,
dann daz in gotes êre ein kloster rich in dirre wilde stuende,
dar inne ich buozte die grozen schulde mine.
Tschinotulânder, dîn sunde bueze mîn sele vur die dine .>-
 <mac dise klag sô bitter, sag, ieman ab gerihten?
unde ob ein edel rîter sich in dînem dienst noch sul verpflihten,
dem hoehsten, under drizic lânde krone?
ja lebt vil manic rîter der dîner werden minne dient ze lone .>-
 <swer mich toeten welle, der rate mir zu manne!
mins herzen ungevelle unde al dem libe sint si gar zepanne,
ich mein, alsô nach mîner minne zewerben.
vri vor allen vröuden wil ich in jamer unde in klage verderben .>
der megde klagende riwe nieman kunde brechen.
ir magetlichen triwe niemer munt an ende kan volsprechen.
ez geschach nie unde geschiht ouch niemer mere,
daz wibes nam gewinne durch unversuochte minne al solche sere.
dô sprach diu klagende vrouwe: < sippe mîner vruhte,
nû hoer ich wol unde schowe, daz du bist in der lânc wernder zuhte.
dir wil klagen, truren niht versmahen,
unde ritterliche wirde sol dir ûf dienst niemer mer genahen .>-
 <nû ist mîn klage swere vil groezer dann die dine,
swie daz ich vröudenbere in ritterlicher verte hie nû schine.
ob dîn witze des noch wol gedenket,
daz ich von dînem munde wart mit strafe gar von dir gekrenket?
gen triwen ich dirz kere unde niht wan zallem guote.
durch grawes mannes lere hete ich mîner zungen solhe huote,
daz mich an sô hoher wirde pfande:
den gral bin ich wol klagende, unde mer daz ich dem wirte nôt niht wande.
ez gescheh mir niemer mere, wurd ich an sehende!
nû gib mir dine lere durch sippe triwe unde wis mir trostes jehende.
la werden trost von suezem mund erklingen:
ich hoffe dîner triwe, daz mir dîn helfe kunne selde bringen .>
dô sprach diu wol versunnen: < des wil ich dich bescheiden.
wer mir dîn sipp entrunnen, alsô daz du werst ein wilder heiden,
ich wolt an allen vieren mit dir kriechen
daz ich dich breht zem grale, ob du geheiltest Anfortas den siechen.
sô werz nû niht vervangen ein siden groz vurware:
diu warnung ist ergangen, ob du mit vrage lebtest hundert jare,
dich darf niht mer gelângen al dâ zu wesende.
wie tete dir kunt Kundrie zem Plimisol? du werst dâ niht genesende
von den templeisen . si hant dich vil gesuechet
sit durch rache vreisen, unde wizze, daz dîn groz gelucke ruochet
unde git mir trost nach dîner selden kunfte,
daz dich die templeise sô gar vermident mit ir sigenunfte.
wis kuesch unde manheit pflegende unde suoche niht des grales!
wil dir diu selde wegende mit helfe sin, daz geschiht doch sunder twales,
unde werstu an des lebermeres grunde:
erwelt dich got zem grale, hey, wie gahens dich Kundrie vunde!
si hât sô vil der triwen, die nieman kan ertrahten.
si kan von herzen riwen umb uns zeguote betagen noch benahten.
Anfortas unde du unde ich gebunden
sin ir ze herzen nahen, ist unser klag ir jamer zallen stunden .>
bî dem talfine het Sigun ein prievel vunden,
dô er nach todes pine entwapent wart . si behielt ez an den stunden.
vranzois si las, wie im der paruk wolde
senden hort der selden . zwei stucke rich von steine in selden golde.
hie vor ist man ez lesende von art der selben steine.
diu triwe rîche wesende Parcifal den prief hie gap, diu reine,
durch daz ob im der bote kom zehande.
bî den selben maeren Parcifal sich dô vil reht erkande,
daz ez die selben wâren, die er Jescuten nemende
was in toerschen jaren . zehant was in der reise aldar gezemende,
daz er den vischaer iemer suochen wolde,
der in dâ het behalten durch die miete von dem selben golde.
 <vil reine wirderîche, ich ger in rechter guete,
daz du vil selicliche von dirre klage wendest dîn gemuete,
durch daz vil lânde wer mit dir behalten,
ob du ein künegin werest, sit daz du kanst solcher triwe walten.
du gerst alhie zebeliben, sô wil ich von dir riten.
mac ich ez dâr zuo getriben von Katelângen her in kurzen ziten,
daz man dir bowe ein kloster wol nach êren?>
Sigune sprach: < ich suochte, ob du noch triwe woldest gein mir keren.
Kundrie mir noch wurbe den bow hie von dem grale,
vil wenik des verdurbe: hiest Anfortas bî mir ze manegem male
unde ist vil dick an mich des hie begernde.
kloster oder klosen wer mich der edel rich vil schone wernde .>
si sprach: < hastu bekennet diu wort des swertes mit segene?
swenn ez von slag zertrennet wirt, sô darnach gantz, vur alle degene
ist diu sicherheit dir hohe vrumende,
daz ez sich anderweide von keiner slahte herte mer wirt drumende .>
des segens was er gernde von ir vil suezem munde.
mit triwen si'n' des wernde was, den ellens rîchen, an der stunde,
wan si wolt im rîcher selden gunnen,
wie ez vor sunnenschine wurde gantz bî Karnant in dem brunnen.
urloup was hie nemende zuhticlich der geherte.
vil schon si des gezemende was . des si den hoch gelobten werte
dann dô er jungest was gescheiden
von ir vil gar bescholten; daz geschach niht dann von herzleiden.
Sigune het verslunden den rehten jamers angel,
sô daz si zallen stunden iemer wolte haben vröuden manegel.
allen hohen muot het si genidert,
wunne, vröud ir was unwert, truren, weinen het si mit kraft gevidert.
wie vert der wol geborne, der edel Parcifale?
der gral im noch der vlorne was, des het er niender ruo noch twale.
des muost ouch gar Kondwiramurs engelten.
sô werdes niht ûf erden von wiben was . wie gesach er die sô selten?
von rehte wir si klagende wern, di vil gehiuren,
unde mit ir kumber tragende, wen daz wir mit werden aventiuren
gedingen, daz ir leit wol nem guot ende.
Parcifal daz wirbet mit kuesch unde ouch mit ritterlicher hende.
Kondwiramurs, wis klagende unde klag iedoch di maze,
unwert was in niht jagende von dir! Sigunen vur dich klagen laze,
di wil unde kan ot klagen mit ir mehte:
diu was zu klagen gepflihtet vur sich selb unde allez ir geslehte.
Kundrien bat si werben zebowen ir ein klusen.
diu lie des niht verderben . erlichen hiez der künec si dâ behusen
ze muntsalvasch bî eines velsen orten
über einen klaren brunnen . diu kluse wart gesegent mit reinen worten.
der bischof Bonifacie was ir des vil gehoeric.
die klusen Vuntsalvacie macht er von boesen geisten gar unstoerik,
was ir geloube staete, veste.
ja hulf ez in noch huete, der anders niht entaete wan daz beste.
Kundrie taegeliche niht mocht nû dar geriten.
ez waz der virre sô rîche, daz si nû zal der wochen muost erbiten
daz zil ir an dem samztag wart gesprochen:
sô braht ir Kundrie, swes si gar bedorft al durch die wochen.
Sigun begert der virre durch ingesinde des grales,
daz man si nû niht irre an ir gebet, des pflac sie sunder twales,
dann under wilen was si etwenne klagende.
si kunde wol bedenken, daz er ir riet gebet vur klagen tragende.
Sigune des niht entwalen durch keine sache wolde.
die klusen hiez si malen ûz lazur unde ouch von rotem golde,
von Pulle wiz, zinober Paris roete,
niht mensche gruen ot luter gar smarak var, gel, swartz in rehter loete.
si kund ez wol materjen zegrozem widerdrieze
ich meine dem helle scherjen . ir selicheit zegot lac mit genieze.
swie si gelouben stark in herzen grunde
truoc, sô was ir gebende diz gemelde buoz in maneger stunde.
daz krucifix entwichen mocht ir nie ûz dem muote.
wie reine minniclichen uns kristen Krist erlost mit sînem bluote,
daz wart geschaffet vor mit ordenunge,
ê daz in die klosen kom diu klagerîche reine junge:
wie diu ware minne ûz vrone himelrîche
mit triwe rîchem sinne vogt der engel zoch gewalticliche,
daz in Gabriel der meide kunte
durch reinikeit ir kuesche, diu si des heiligen geistes gar enzunte,
unde darnach, wie sin jugende geleit wart in ein krippe,
daz ir di ware tugende gap, unde er uns menschen wart gesippe:
der aller engel schar geschuof sô klare,
vil liehter dann die sunne, der wolt hie demuot liden offenbare.
aller kunige trone het er wol uberhoehet;
der tugende hoch ze lone het er sich in die kripp herabe gezoehet.
ich mein, die tugent die dâ heizt demuete,
di hât ob aller tugende die meisten êre unde ouch di groezten guete.
demuot ist niht abesele, wan sist ob aller tugende.
vor rinde unde vor den esele geruochte ligen sin edel hohe jugende,
reht als in Abacuc dâ vor was sehende
wol vor manegen jaren, als ez dar nach di vollen was geschehende.
darnach si des niht irten, si malten vurbaz schone,
wie er sich kunt den hirten alsam den hohen kunigen mit ir krone.
sin demuot aber hie mit wart erzeiget,
sô daz er sich den armen mit sîner erberm sam den rîchen neiget.
darnach die kunige drie im brahten presente rîche,
der eine ûz Arabye, der ander von Saba vil werdicliche,
sô was von Tarsis dirre künec der dritte:
von aller lânde virre si wâren, niht der naehe noch der mitte.
Kaspar sô hiez der eine, Baltazar der ander.
golt, wirouch, mirren reine si brahten krist, ir muot vil wol bekander
unde ouch ir opfer . Melchior genennet
was dirre künec der dritte, dem gotes geburt sô verre wart bekennet.
swer got mit sunden verre sich machet unde vriet,
wil er daz im iht werre, er sol got opfer bringen sus gedriet:
war riwe, luter biht, daz dritt ist buoze.
sô mak er wol beliben bî got vil nahen unde sînem werden gruoze.
si warn noch unbelibene, ir wart gemalet mere:
tagezit die sibene, die wurden ir der wâren minne ein lere,
durch waz si got zerehte minnen solde,
daz er sô maneger noete durch uns menschen niht geraten wolte,
unde maneger argen smehe slahen an der suele.
swenn ez diu reine saehe, sô wer si aller smehe sunder gruele
unde gap ir aller saelicheit urkunde:
 <wie sol ich dir gedanken, got, herr, du trueg ez allez vur unser sunde!>
sin spotlich dorn krone, swenn si die was ansehende,
sô wart si got zu lone triwe, minne, erbermde grozer jehende.
maneger tugende wart dâ niht vergezzen,
die er uns hât erzeiget: der kunde si got mit danke vil gemezzen.
darnach sô was er tragende daz krueze gen der marter.
des wir im lop die sagende solden sin, ie zarter unde ie zarter
solde wir in durch die minne minnen.
rat des helle scherjen den selben sin verstilt ûz unsern sinnen.
an daz krueze here sô wart er dô gehenket
mit starken wunden sere . swer im des vergizzet unde niht gedenket,
des wil ouch er in noeten gar vergezzen:
diu nôt vor aller note ist, wen diu sele mit vinden wirt besezzen.
swenn der lîp verdrucket wirt mit todes laste,
wer ist dann, der si zucket? daz selbe mohte wir besorgen vaste,
sit di drie vreisen nieman kan erwenden.
dâr zuo ist uns verborgen daz zil, wenn sich die schiedung sol verenden.
Sigune diu edel reine, swie man ir doch gehieze,
si wer in der gemeine von art, die got verderben niht enlieze
helle sunden noch in lastermalen.
mit magetlichem libe wolt si riwe noch buoze niht entwalen.
sin heilic lîp der bloze sol giticheit uns wenden,
unde sin armuot diu groze sol uns mit keiner ungedulte pfenden.
sus kan er uns mit sîner lere zeigen:
selic sint die armen, wan daz himelrich daz ist ir eigen!
durch daz die rîchen gulte ze katelâng ir lândes,
Sigune durch gedulte sich gar verzihen wil sô rîches pfandes;
niht aleine wil si der vürst erbarmen,
durch Jesum kleider blozen wil sich Sigune kleiden zuo den armen.
durch Tschinotulânder kom si von erst in riwe,
Jesus Krist der ander, des tôt den klagte si mit gantzer triwe,
diu mac zuo der engel schar gewisen.
ir vil grozen triwe liez got zu letst ûf rehten acker risen.
swer triwe noch kan ramen der valscheit gar gesundert,
der mak der triwe samen werfen, sô daz ie ein korn hundert
git, unde daz in ist der wuocher wernde
ewiclich, an ende hât er ie wol, swes der wunsch ist gernde.
swer samen saet ûf steine, der wirt vil gar der vlorne
unde bringet vruht deheine, daz selbe der in saet in ruhe dorne.
Sigunen wer ez doch alsus ergangen
mit ir triwe samen, het si den rehten acker niht bevangen.
swer noch in triwen rîche mit triwen samen saete,
sô daz er staeticliche die Kristes marter in dem herzen hete
unde si mit des herzen ougen sehe,
der same wurde bernde, sô daz man im der hoehsten rîcheit jehe.
swer vor des tiufels schuetze zescherme vur sich mache
nach Kristes marter krueze, der sol ie mitten gedenken an die sache,
wie got an daz kruetze wart gespannen:
dâ mit sô wirt verfluochet zehant des tiufels kraft unde ouch verpannen.
waz nû Sigune mere hiez in der kluse malen
durch die gotes êre, des wil diu aventiure vurbaz twalen.
si was den vürsten alles vur sich klagende
unde mit gebet in triwen Jesum Krist vil tief in herzen tragende.
der vürste baz verserket wart dann ûf der linden.
ein rîche triw die merket: bî all ir klage muoste man si vinden
mit einem zeichen, daz kan triw besliezen.
daz solt ouch nieman tragende sin wan den niht triwe kan verdriezen.
ein rink lak an ir vinger, der was von rotem golde.
er solt über ein niht ringer sin, der reht zerehte vueren wolde:
wan golt daz ist durch luhtik luter, reine,
daz selbe sol diu triwe durch luhtic luter sin vor allem meine.
ein edel stein darinne durch sicherheit der staete.
durch hazzen noch durch minne sol man die trewe machen niht durchgraete,
noch durch niht, daz himel hât bedecket:
vur daz er triwe brîchet, sin hant sol niemer werden mer bestecket:
an mannen unde an vrouwen solt man dise zeichen
in allen rîchen schowen, daz man erkant die staeten unde die weichen
ir vingerlin daz truoc Sigun al wernde.
der staetikeit mit triwen, an wank was des ir herze, ir muot begernde.
Sigunen iedoch beduhte, si het ir triwe gebrochen,
swie luterlich doch luhte ir triwe, gantz den adamant versprochen
si het, durch daz der vürste von ir schulden
des libes was mit vlusten . des muost ir vingerlin den granat dulden.
aller koste krenke si pflac in rehter guete,
durch himel zierde blenke warf si hohfart hin unde was demuete.
vurspan, schapel, gurtel, porten tiure,
des het sie sich entaenet, unde git iedoch gen tugenden hohe stiure.
hie vor riet ich den vrouwen zemantel unde zuhuote
mit triwen unverhowen, unde den mannen; ob man ez zuguote
haben wil, den kan niht misselingen.
noch wil diu aventiure ir zierde mê zu werdem nutze bringen:
daz houbet wirt bekroenet zu wirde hoch der kuesche,
mit bluomen klar geschoenet . daz hât verwandelt sich in ein getiusche.
kuesche, diu muoz haben manege tugende:
krantz von einer bluomen ist an werder schoenheit niht vil mugende.
der gurtel ist gar daz beste gen aller tugende lere:
rehten gelouben veste, ware minne unde hoffenung an dich kere.
aller tugende vluz di riwe ist gebende.
urspring von anegenge, swer si hât, der ist mit selden lebende!
der gurtel drier stucke ist rinke, senkel, borte.
daz er sich icht verzucke, sô hât er undersatz von manegem orte;
die spangen silber, goldes ich niht meine,
ich mein die dri tugende, die sint ander tugende selten eine.
swer sich alsus begrifet mit disem gurtel rîche,
des vröude niht zerslifet, als im geboten wirt gewalticliche
ein herfart, diu sich die lenge virret;
herberg unde aller koste wirt er an keiner rîcheit niht verirret.
von golde breit gespannen treit man ob der bruste.
ûz herzen ist verpannen unzuht, unfuog, unmaze mit akuste.
an swelchem libe daz selbe zeichen schinet,
zuht, maz unde ander vuoge sol er sich werdiclichen hân gesinet.
an swelcher hande kleide daz zeichen pfligt der hefte,
der scham ein ougenweide sol daz selbe sin in werder krefte.
di scham kan alle tugende wol besorgen.
diu nachtigal ir eier in der brute kan sô wol niht borgen,
alsô diu scham der êren . der scham zu reht erkennet
unde sich dar an wil keren, der wirt an selden vluste niht benennet.
swer im die scham zehuote kan erkiesen,
verlueset er guot unde mage, er kan doch hoher tugende niht verliesen.
reht, scham unde hohe tugende niht gar man die bekennet.
vil maneger vellet unmugende unde wenet des, sin êre si zertrennet.
daz ist zu nihte dâ wider der sô vellet
in solche missewende, dâ mit er ewiclichen wirt gehellet.
tugende vil der rîchen ist man doch gnuogen gebende,
die zu rehte tugentlichen nie halben tak ûf erde wurden lebende.
kan einer, daz er hovelich gebaret:
ein loter hund unde affen lert, daz er hovelicher tucke varet.
swer rehter tugende walten wil, der sol sich leren
al die gebot behalten, die im nû kunnen selicheit gemeren,
unde sol ouch vliehen, swaz in mac verwisen.
alsam diu magt Sigune, sô kunnen in ouch hohe tugende prisen.
der loter helle scherje lert hovelich gebaren
der tugent ze widerwerje . mille artifex, in sinen jaren
hât er list wol tusentvaltich vunden:
vil hovelich gebaren wirt im zu dienste braht in manegen stunden.
hie mit unhoveliche lere ich doch nieman werben.
zewol geborn, zu rîche ist diu aventiur, ob si verderben
solde mit deheiner slahte maeren,
dâ mit uns die verkerten nach ir willen an wirde mohten ervaeren.
werben mit der slihte, daz lobten ie die wisen,
die varen ouch die rihte . in welcher ahte welle wir nû prisen
den gar unlosen mit den liehten malen?
er wirbet nach dem grale, daz Anfortas erledigt werd von qualen.
darumbe Sigune ir hende vil dick zegote bieten
kund, si vröuden ellende . ir triwe, die angebornen, ir daz rieten,
daz Anfortas der klagenden nôt enbaere
unde ouch der edel klare Parcifal von riw genesen waere,
daz er die vrage miden kunde sunder vare.
der muost ouch angest liden zem kunige Serabel von Garzogare.
den het der künec von Kumberlânt geletzet
an sînem werden bruoder . des want er nû mit disem sin ergetzet,
unde wande, daz erz waere, von der wapen roete.
ouch sagten ander maere, daz er mit strit braht manegen man zu noete.
geschicket unde ouch die varwe geliche wegende
was mit disen beiden, wan si vil naher sippe wâren pflegende.
die Vrimutel erkande ze muoter sîner kinde,
Ither die selben nande swester . ob in sit der jamer binde,
daz Herzelauden oheim was gevellet
von im tôt zer erde, diu kunde im gar zu verre was gestellet.
ein wirt die geste solde wol in sin lânt enpfahen,
der milt erzeigen wolde . dô sach man disen vintlich alhie gahen,
von einer burge nider galopieren.
ungerne wer zevluhte Parcifal gewesen gen ir vieren.
sam in diu erde verpannen dâ wer zebeiden siten,
dar ob gen einer spannen, des si duht, sach man die helde riten.
ors die siht man, wen, doch selten vliegen!
ob ieman des hie duhte, sô kund ir snelheit wol die ougen triegen.
ob si dâ beide valten? nein, dâ wart gerueret
diu sper gen luften walten, als ob si het ein windes brut gefueret,
die von heldes handen dar gewaeten.
helm unde schilt mit schirben dem von Garzogar zeverre draeten.
er selbe nach gesezzen was wan durch die herte,
daz im diu tjoste gemezzen wart mit alsô ritterlicher verte:
ob er zu dem orse wer gebunden
mit iserinen banden, man muest in ûf der erde haben vunden!
ob er nû sicherheite dem gaste wer hie jehende?
des libes ungereite was der wirt, daz ers in über sehnde
wolte gerne sin . von danne er kerte,
swie doch ze Vloritschantze Serabel vil hohen prîs gemerte.
er reit gen Talimone, bewiset nam er vrage.
der niun lânde krone truoc, dem het iedoch ein künec di lage
durch haz geleit, daz er im muost entwichen.
sin houbetstat di besten, Theserat, die besaz er ritterlichen.
Parcifal der suochte niwan den gral unde striten.
ern weste noch enruochte, wer si warn über al zu beiden siten,
danne daz in nach rate Gurnomantzen
solt notik her erbarmen: den half er ouch mit staeten triwen gantzen.
Teserat besezzen het der künec rîche
von Segernuntz vermezzen . Semeligorz der lac gewalticliche
in Talimon unde in Parludarie
mit helfe der krefterîchen, swer dâ pruefen kund ir cesarie.
der mit den roten kleiden an daz unwaeger kerte.
 <im wil sin leben leiden>, jach man nû, swer ez den andern lerte.
si gerten dâ der êren niht gemaches.
von swerten viures vanken begerten si unde schiltliches daches.
zu Teserat enpfangen wart wol der hoch geherte.
sîner kunft belângen dâ kunde manegen niht, der in wol erte,
die sîner tat dâ vor icht heten kunde
von sage maneger lânde, wie ez im alda nach prîs gestuende.
botenbrot vil rîche Teanglis dâ werte,
dô man im kuntliche gesagte, wes der ellenthafte gerte.
er wart im bî dem Plimizol erkennet.
sin sorge lac zevluhte, dô im sin menlich helfe wart benennet:
 <er wil nû strites wernde sin die uzzer ligende!>
des wâren ouch si gernde . Semligorz, dem wart nû an gesigende.
Parcifal, dem gab er sich gevangen:
gegen Teanglisen solt er vurbaz lazen mer sin prangen,
unde daz er Pelrapiere sucht, untz er ez vunde,
unde mit im kunige viere der ieglicher sich zedienste bunde
der künegin Kondwiramurs genennet;
unde der si dar dô sande, der waer in rotem wapen wit erkennet.
war nû sin reise geriete, des was er gar unwise.
wer im nû hazzen biete, der sehe, ob ers geniez icht vil an prise.
der darf, ich waen, dar ûf niht vil geborgen.
er het hie Talimone unde Teserat erloeset von den sorgen.
Teanglis im êre vil gerne bieten wolde.
dô gert er nihtes mere wan daz man im des grales wunschen solde
unde guote wîp darumb gelucke bete:
den wolt er baz getrowen danne got, dem er dô widersaget hete.
dort bî dem Plimizole durch Kundrien schelten
kintlichiu zornes dole im vuogte leit . des liez er got engelten
einvalticlichen unde aller valscheit âne.
im was niht bezzers kunde, des wart er hoch an selden sunder wane.
von got er unbewiset was ordenlicher krefte.
des wurden wîp gepriset von im . daz vuogte si mit meisterschefte,
die dâ heizet Venus . ungebunden
vert si ûf aller erde unde kan doch binden, loesen, heilen, wunden.
si wâren alle jehende, er mohte in wol getrowen.
die in zu reht was sehende, den wiben wurden muot unde herz verhowen
durch di sene nach sîner varw der klaren,
unde sin menlich ellen tete ir vil dâ gris in jungen jaren.
in Talimon dem rîche bot man im âne maze
vil dienstes werdicliche . hie mit sô reit der werde sine straze
durch Teanglisen lânt die guoten, witen,
daz er sin paradise niendert vant: daz was ot menlich striten.
waldes unde gevildes het er vil erstrîchen.
er segente sich unbildes, wie im gelucke wer sô gar entwichen
unde wie sin dienst het sô lânge twale,
daz er niht strites vunde durch reine wîp unde nach dem reinen grale.
nû sach der valsches trege über jenz gevilde
michel breit snitwege, dar ûf groz wellen giengen unde wilde.
dar heten kiel geankert schon alhabende.
durch aventiure maere was der Waleis hin des endes drabende.
ein koufman wol bescheiden im sagte vremde maere
von grozen herzeleiden, wiez einem kunige rich ergangen were,
der het ein wîp diu kunde widerstriten
der sunnen liehtes glitzen, des jach ir gar diu volge an allen siten.
 <diu lânt vor Alterre, vil manic insel rîche,
dar über was er hêrre . an kuniges wirde lebt niht sin geliche
âne der Britune künec aleine.
der ist der werlde kunder, aber sin rîcheit ist bî disem kleine.
die wunderhaft geschihte sin alle di vur sehende,
die walten solcher pflihte an wiben klar, daz in niht sam geschehende:
si wart im reht verstolen von der siten,
dô er mit ir gienc slafen, man liez in niht der kurzewil erbiten.
ez ist in dem sehsten jare, daz nie kein man ervinden
kund still noch offenbare, war diu edel klare mocht verswinden.
er wolt iemer sin der sus belibene,
nû hât diu triwen rîche enpoten im an einem prief geschribene,
daz noch ir krantz der êren nie bluomen blat verrerte;
wie si mit herzen seren iemer mê von tag zu tage merte
klagendiu leit nach ir vil lieben amise
unde wie er nach ir werben solt, daz tete uns kunt diu hohe an prise.
ûz Vilgaruntz der kuene hât si sint beslozzen.
deheiner slahte suene kund er von ir bekomen, des hât verdrozzen
in, unde lie si dâ von strenger huote
niht wan durch die maere, ob ir icht baz wurde gen im zemuote.
er wils behalten iemer, ob er halt niht erwerben
mug ir hulde niemer . wil si schone leben oder verderben,
des hab sie wal al nach ir selbes muote:
sie muoz ie dâ beliben, alsus hât er geschaffet ir die huote.
ein muoterbarn unheiles, Klinscor ist er genennet
 (an zouberlisten teiles wart sin gelich ûf erden niht bekennet),
der stal si hin unde hât si nû vermachet,
daz si von dannen stelnde aller meister kunst muoz sin verswachet.
nû hât der ubermuote dem hêrren mîn gesendet
durch mîner vrouwen guote priefe, der ( wir hoffen daz) verendet
werde unser kumber, den wir dâ sin tragende.
lats uech niht verdriezen, hêrre, ich bin uech noch ein wunder sagende:
ûz Vilgaruntz der kuene, der ist sô stark gelibet,
daz er niht vride noch suene gen vieren gert, wan er si widertribet.
daz ist versuochet wol an sînem ellen,
sins libes sunder sorge mac er si wol vahen oder vellen.
dem hêrren mîn selb vierde hât er daz vur geteilet.
mit swem er sich samilierde, gen dem sô wer sin kampf alsus geveilet,
ob er die vier dann tschumpfentiur si wernde,
daz er Pardiscalen niemer mer ze vrouwen si begernde.
Gloris der hoch geherte ist ouch alsô gemannet,
daz er im laster merte, ob er sô swach an manheit solt verbannet
sin, unde woltes dâ von hân versmehet,
wan daz er im gedahte: « man went, ich si der zageheit sô genehet . »
sînem lob zu prise was erz im widersagende:
er wolt in swacher wise niht an werdicheit sô sin verzagende,
daz er zemanne in vieriu si gestucket;
sô were kuniges krone werdicheit an prise gar gezucket.
 «ich wil durch Pardiscalen den strit mir nemen eine.
wil mir gelucke valen, dazt lieber mir enzit dann lânc unde seine . »
dô wolt Agors niht striten wan mit vieren.
durch die werden suezen begunde sich Gloris nû dar movieren.
der sorgen was er âne, er solde si dannen vueren;
wan in dem selben wane was elliu diet, er mueste zouber rueren,
dâ mit er Pardiscalen was verstelende:
er het si alle viere gebunden offenliche, gar unhelende.
sich het von manegen lânden dar michel diet gesammet,
die jahen, si bekanden vier rîter nie an wirde sô unverclammet
sam die vier, den Agors was an gesigende.
noch wert sich Pardiscale unde ist mit klagender nôt die uberwigende.
er bot im aber mere zehazze Pardiscalen
hohfart unde über êre . er welle mit ir sehsen nit entwalen
strit, daz wil er aber noch versuochen.
vur list der zouberie hant uns gelert die meister an den buochen.
dar kumt nû aber sunder vil diet ûz manegem rîche.
welt ir nû dar durch wunder, hêrre, wir vueren uech vil werdicliche
hin über se unde aber wider dannen .>
Parcifal dô sagte vil grozen dank der êren disem manne.
er sprach: < ich hân zu riten durch hohe rîche sache.
daz muoz die wile biten, daz ich besehe, wer daz wunder mache.
ich hân vernomen dicke nahen unde verre
alsô ritterlichez striten, daz suln zwen ie sin des einen hêrre .>
groz michel ungeverte von sturm unde ouch von winde
begreif si ûf der verte . daz was unkunt dem Herzelauden kinde.
wazzer vreise was er noch gar gevriet.
 <
Altut est morte .> sus wart von den marnaeren vil geschriet.
des nam er kleine schricke . menlichen er gebarte,
swie vil der wilden blicke mit donres duzze lebnder kraft dâ varte,
daz in der koufman sider vragte mere,
wie dicke er von den Kriechen gen Engellânt den se gevaren were.
 <hêrre, lat die vrage,> die warheit er im sagte:
 <geloubet, daz ich ûf wage halben tak noch stunde nie betagte.
ich hân sin aber noch vil guoten willen .>
zegelicher vorhte lac sin herz von adamas ûf dillen.
si jahen ein ander tougen, koufluete unde marnaere,
mit oren noch mit ougen si nie gehorten noch gesahen mere
von mannes herzen sô gar unerschrocken
 <ist er alsam in strite sô vurht er einen man sam eine tocken .>
dô si gefuoren lânge ûf dirre verte wilde
in wint weters twange, ze jungest sach der nocklier daz gevilde,
ich meine di berge hoch vil maneger mile
vil lihte mê danne hundert . dar warfs ein segelwint in kurtzer wile
mit vröuden < alaterre!> der nocklier nû schrite,
unde was doch in der verre ein pfert daz mocht ez niht in wochen zite
ergangen hân . daz heten si erswungen,
biz daz man zeinem tuome mit letzen niun ein metten het gesungen.
er tete niht die geliche, als er ein degen waere,
er vuor sus ritterliche . nû was ouch dirre koufman hovebaere,
der wolte win unde spise dem hêrren bringen.
den vant er zu Vilgaruntze mit vürsten vil, die lagen an witen ringen.
si wolten ze orsen striten, Agors in des wol gunde.
ê daz si gen im riten, vür alle zouber er wol bieten kunde
gestabten eit, den was ein bischof gebende.
sit Pardiscal im wurde, mit tjoste wurden sich die rîter hebende.
diu sper dâ zwir gedriet Agors enpfienc aleine.
der satel ungevriet was von im, sin sper zedruntzen kleine
den künec Gloris alligende gar besaeten,
er kund iedoch besitzen, swie daz der sehs vil gar ûf im zeschraeten.
die vumf dô anderweide mit tjosten sam gefuoren.
der einer aber die heide mit valle maz . über al die werden swuoren,
daz si nie ritterschaft sô wert erkanden.
von rittern unde von vrouwen wart des dâ vil gejehen ûz manegen lânden.
den vieren muost gelingen sam dem sehsten unde dem vumften.
schilt unde helm erclingen dolt Agors von al ir tjoste kunften,
sô daz er ie gesaz unde si vertaten
diu sper ûf im zemale: ir einer ie gen der erde muost geraten.
er bot in dannoch êre, unde ob si des gerten
striten dannoch mere, daz si ritterlichen mit den swerten
gebarten noch ze rosse oder zu vuezen.
si jahen: < welt ir striten, sô wizzet, daz wir ê besehen muezen
vur zouber ander kleider über al an iwerm velle .>
vil lieber danne leider was im diu gir, entwapent wart er snelle
in einem pavelune . siz dâ sahen.
 <
Gloris, künec edeler, ich bit uech, ob ez uech niht wil versmahen
daz ir al mîn gewaete nemet, groz unde kleine,
unde liht mir stritgeraete unde ander wat, daz dunket mich vil reine .>
Gloris unde al di sine des genuegete.
Agors in disem wapen niht striten wolt, als sînem prise vuegete.
Gloris im gap daz sine, daz truok er ouch mit êren.
gen einer nadel schine beleip Agors niht an, er wolte keren
ûz al den kleiden gar; des ieman duhte
sin manheit diu angeborne, daz im die kein zouber list entluchte.
Gloris ein ander wafen dann daz Agors anlegte.
unrehte witze in trafen, daz er sin hohe art alsô bewegete,
iedoch beleip er in der wisen hulde,
sit daz er Pardiscalen alsus erwarp, dâ von er kumber dulde.
zefuezen unde zeorsen si strit an im versuochten,
slahen, dringen, porsen, hurten, stozen, wie si des geruochten.
des macht er si vor muede gar die lazzen,
unde wurden im verjehende gar der sigenunfte sunder hazzen.
er liez durch prislich ruemen, daz er deheinen valte.
sin lop daz wolt er bluemen, daz man in gen der wirde hoher zalte.
er jach, ob noch dâ sehs geruowet weren,
die wolt er alsô muede besten mit ritterschaft der lobebaeren.
nieman wolt sich ougen von al der lânde virre.
mit vröuden sunder lougen beleip Agors der werdicheit unirre,
wan si vuor die richt in elliu rîche.
Pardiscal diu solde gesehen hân ir werben zuhticliche.
die ougen tete si under, unde lac an vröud erstorben,
unde bran alsam ein zunder vor leid, als ir der kampf dâ het erworben.
si pflac der triwe, di dâ warheit kundet,
unde diu dâ schamende varwe den kranken git, diu wart ir nie enzundet.
si meien blik der êren, geziert mit lobes krentzen,
die liezen sich niht reren, unde al ir bluomen wielten solcher glentzen,
daz ir varwe nieman sach erblichen.
ir rosenbleter slihte dehein unfuoge twerhes het gestrîchen.
si wibes êren bilde, dar in si mohten giezen
swaz sich gen selden zilde, unde swes ir lîp an wirde mohte geniezen,
ich mein, daz man ir staeten triwe gedehte
unde nach ir triwe krentzen ander krentz gen hoher wirde vlehte.
diu sueze Pardiscale, diu staete Klarafite,
ir herze pflac der male, diu niht vür den sal zu keiner zite,
wan in dem herzen luter klar als uzen,
niht als tarant varwe, diu sich dâ kan sô manegerhande muezen.
sus kunde Pardiscale den schaden aller hande
behueten sunder twale, swie si doch der vluste vil erkande.
daz wart ir sit ein prîs unde ouch ein êre,
daz si der êren krantze behielt sô werdiclichen sunder rere.
ez was ir wol zedanken in manegen lânden witen,
daz si Gloris den kranken niht liez entgelten an sigelosen striten,
unde Agors uberwant in selbe sesten.
dâ daz ir triw erweichen niht mocht, ich sol si prisen vur di besten.
die nacht mit vröuden schalle si lagen ûf der heide.
Gloris unde die sin alle beladen wâren in herzenlichem leide,
biz daz der tak in vluhte mit der sunnen
was gewalticlichen der trueben nacht von orient entrunnen.
ze vröuden sich enporte Agors unde al die sine.
aber man dâ horte, er wold gen sehsen gerne dulden pine,
ob sie durch werde wîp des wer gezemende,
di sich zem dritten male sô man daz horn schelte, wern ûz nemende.
ez was ouch nehten erschellet, dô er alsus gesigte,
als ob dâ wer gevellet ein her vil groz, daz gen dem andern ligete.
Parcifal des nachtes sich niht wolte
ueben, ob er gesigete an im, der alsô groze muede nû dolte.
als dô zem dritten male daz horn liez sin klingen,
der wapen rot niht twale hete, man sach in darnach dringen.
er sprach: < herr, ich var in dienste vrouwen,
als ir dâ habt gesprochen . dâ mit sô laz ich mich vil gerne schowen .>
er sprach: < ir sit mit êren in dienste hoher minne,
di muoz ir vröude meren . ob diu wîp noch pflegen rehter sinne,
sam hie vor ist man si war an sagende,
sô mocht iwer edel wirde wol werden prîs an wiben sin bejagende,
ich mein, ob sich iwer ellen dem gelicht, als ir uech stellet.
sint ot iwer gesellen vumfe noch in solcher art gesellet,
sô strit ich niht gar sicher mit iu allen.
iedoch hân ich ez gesprochen, sik oder verlust muoz mir dâ mit gevallen .>-
 <sô habet sorge kleine,> sprach der von Kamfoleise,
 <ich wil mich gar aleine erwegen hie gen iu der grozen vreise.
durch den gral sô bin ich strites gernde .>
Agors der ubermuete jach: < sô bin ich uech niht strites wernde .>
Parcifal nû jehende was: < ir sit bestanden
selbe sehst von uns geschehende, unde wurben all mit ellenthaften handen,
unde ir habt die vumf gar uberwunden .>-
 <herr, ich schon iur gerne, ir sit mir sô ze herzen liep gebunden .>-
 <swenn iuch an mir gelinget, sit irs dann niht enpernde,
sô bin ich, der si bringet, unde sit dann anderweide prise wernde
uech selb an in, daz's' ez über al beschowen;
wan des sit ir begernde, daz ez niht sehn wan rîter unde vrouwen .>-
 <sô wil ich mit iu striten,> jach der muotes groze,
 <welt ir an disen ziten der vumfer wern, als ir nû sit der bloze
an dem sig, des wart ich ûf iwer ellen:
ob ir mir des enpfliehet, sô muest ir uech dem tod alhie gesellen .>-
 <gert ir hoeher pfande>, sprach der mit wapens roete,
 <alhie von mîner hande, sô bringet ir mich gar zu grozer noete,
wan ob diu werlt were gar von golde,
daz duhte mich zu kleine, ob ich daz leben dâ mit loesen solde .>-
 <ir redet des mich genueget . nû sit al wapen tragende!>
mit dem horne gerueget wart, er wolte striten unverzagende.
den rinc si namen wit al durch die warte:
mit wem er striten wolde aleine, des wundert âne mazen harte.
sin ruofer hiez er kunden uberal nû die geschihte,
daz si dâ bî verstuonden, daz im gen einem man wer strit zu nihte.
Agors der vuorte wapenkleit sô tiure
von golde unde von gesteine noch gelfer dann die vanken in dem viure.
ir herz unde ir gemuete het Pardiscal gereinet.
si pflak der edlen guete, zouberlist, der wart von ir vermeinet.
daz selb ist hiut an wiben unde an mannen:
sint ir herz gereinet, aller zouber ist von in verpannen.
darumb sit alle reine unde luter gar vor sunden,
sô mak der tiufel kleine iuch deweder verraten noch verschunden.
kein zouberie wart nie sô gar gesterket
mit kunstlicher krefte, daz ez zu keiner luterkeit icht merket.
die rede hab ein ende nû hoeret, wie si striten,
unde wie mit gebender hende Klinscor disem künec erwante riten
gen Tschahtel Marveile zer aventiure:
Agors gen hohem prise gap er ze miete rîche wapen stiure.
sin helm was ûz golde von Assigarziunde,
bezzer dann er wolde wunschen, ob er rîcheit wunschen kunde.
mit edelkeit der steine was er swere.
mir sagt diu aventiure, daz der schilt der selben koste waere.
diu steine krefterîche wâren im vil gebende
muotes alsô manliche, daz er wart in grozer hochfart lebende
unde mit kraft, daz wart vil wol erscheinet:
vil stoltzer werder wibe wart mit verlust ir trutes von im erweinet.
er was ûf Vlortschantze dannoch niht in der wirde.
gen solcher êren krantze half im alsô Klinscor mit rîcher girde.
daz wart gen Parcifal erzeiget rîche,
der muoz hie striten eine gar sunder helf mit liden krefticliche.
vürsten unde mage ûz kunichrîchen vieren,
die hulfen im hie trage, noch steine kraft, die disen kunden zieren
unde kunden ouch mit kraft im helfe bieten.
Parcifal nû erste muoz sich ritterschaft der herten nieten.
Agors den lewart draete gesprungen vuort ûf helme.
der pfliget selten staete, als wenic sam der wint in starkem melme,
daz schint an sîner varwe vech geschecket.
er pfligt ouch witer sprunge, swenn er daz tier in der naehe ersmecket.
doch niht wan in der naehe, daz er ez trowet erspringen
drier sprunge gaehe, unde ist, daz im dar an niht mac gelingen,
vurbaz kumt er einen vuoz niht mere.
Agors den lewart vuorte: gen steticheit sô tete er im kein lere.
swer in zewapen halden wolt ze gantzem prise,
der solt sin alsô walden in einer varwe gar nach staeter wise,
unde si ouch gen sprungen niht gestellet:
swer in die slihte vueret, der hât sich wol gen werdicheit gesellet.
Agors in sô vuorte, er wielt niht gantzer staete.
unstaeticheit in ruorte, dô im sin herze gap alsolche raete,
daz er mit zouberlisten werde minne
an wirde wolte krenken, diu werben solde menlich tat mit sinne.
daz unstaet erwirbet, daz belibet ouch selten staete.
hie wurden sper geschirbet mit tjosten rich . ûf starken orsen draete
sazen dise helde gen ein ander.
swez der vech gemuote ie begert an strit, ich wen, daz vander.
kursit unde rok der wafen, daz kom von Secundillen.
dar an was niht verslafen rîcheit noch kunst . owe daz nach ir willen
niht gewarp diu selbe rich presente,
owe von Tasme pfelle, daz er Agors rant bedakt zer lente!
sper diu lieht gemalen vuort man im bî der siten.
sin prîs dar an niht valen kund, daz er mit vare niht wolte striten
gen dem tode an keiner aventuere:
hoch geburt von adele git ie gen hoher tugende etlich stiure.
pfelle rich unde gelfe was an diu sper gebunden.
die lewart mit ir welfe darinne von luften witer sprung begunden.
Parcifal, wes bistu hie nû lebende?
er diente werden wiben, die sin im segen mit reinem wunsche gebende!
si wâren ot alle jehende: < waz hât den man betoeret?
der was doch gester sehende, daz sô hoher prîs hie wart gestoeret
an sehsen, manheit gar die ûz erkorne!
er mak von werder minne an guoten witzen sin der gar verlorne.
dem ist er wol geliche, daz er vil hoher minne
pfleg in manegem rîche . diu hât in alsô braht ûz guotem sinne .>
nieman was, der im iht anders jehe,
unde daz man sin ungevelle durch sine klarheit gar ungerne saehe.
als wart man in klagende von wiben unde von mannen,
etslicher hazzen tragende, daz er die geturst ie mocht erspannen,
er eine mer dann sehse künec unde vürsten,
der manheit noch ir ellen noch ir kraft sich mohten dar getursten.
der koufes kunde walten, sin wirt der wol bescheiden,
der het in schon behalten, darumbe stuont er riwic nû mit leiden,
ob er in sus het aldar verwiset:
 <wirt er nû hie geletzet, daz ist ein dink, daz mich an jugende griset .>
des herzen wol versunnen, des muotes rich gen wirde,
in beiden was entrunnen waz mannes muot an manheit ie verirde,
wan Agors vil wol des hie beduhte,
ob sin dâ sehse waeren, daz im der tac mit sig untz nacht iht luhte.
si kunden die geliche sô drat mit hurte gahen
durch ellen muotes rîche, dô ez sô vil der werden rîter sahen,
die manheit zallen orten wol erkanden,
unde aller meist den wiben zelob, der was dâ vil ûz manegen lânden.
man unde ors mit sterke sich gen ein ander brahten.
den lântzen gap diu merke der ougen mez, als in diu herz erdahten.
schilt unde sper von noeten muosten krachen.
die schirben mit den druntzen begunden sich mit vlug zu der hoehe machen.
vur sich ûz zu ringe geriten wart von beiden.
prislicher vröuden klinge in beiden klânk, si sint noch ungescheiden.
der orse widerwerfen wart dô gaehe,
sam ders ûf einer schiben mit loufe draet gedraet alumbe saehe.
dô wart ein michel winken sô hin, sô her der ander:
 <der tore kan niht hinken an ritterschaft, ich waen ouch des enpfander
vil wol an sîner kraft unde an dem ellen!
wir mugen gerne schowen, wer noch huete kan den andern vellen .>
Agors begunde versmahen, daz er im was gesezzen.
vil vürsten kunden gahen nach im ze ring, wie sich der helt vermezzen
gehabt unde ob er indert wer geletzet;
unde ob dem unerkanden iht wer, des wirt er klein von in ergetzet,
dann sin wirt aleine unde des knappen, beide
der vröude was niht kleine, daz er sô ritterlichen ûf der heide
der ersten tjoste was vor im gesezzen.
ein ander sper zehanden man im bot, des wart dâ niht vergezzen.
nû wurden aber geswendet diu sper von heldes handen,
gen luften hoch gesendet, daz elliu diet wart jehende von den lânden,
daz si nie gesehen bî ir ziten
die naehe noch die virre zwen rîter alsô hurticlichen riten.
ir was ouch vil dâ jehende, Agors der wer in sparende
in kundicheit geschehende durch hohen prîs . nû schier sô wer er varnde
geliche sîner kunst unde sîner krefte,
 <dar nach sô lat er schowen, waz er kan unde mac an ritterschefte .>
gezelt mit niunen viere der sper dâ wart verhandelt,
der zwelf ûz Tschiegiere . sô wurden ie diu ors al dâ gewandelt.
der unbekande wart iedoch bekennet
von sînem kluogen wirte, der gap im ors an snelheit unvermennet.
er het ir von Ispanje durch kouf dar vil gefueret.
ir zwei ûf dirre plânje wurden mit den sporn alhie gerueret
von Parcifal, sin selbes was daz dritte.
die gar vertriben wâren, dô sprach der wirt: < nû tuot des ich uech bitte.
nemt noch ein ors, daz beste, daz ich ie veil gezogete
unde ein sper vil veste: ich ding, daz iwer manheit in bevogete .>
des jach er im zu danke vil an prise.
den hochgemuoten muete daz, unde bereite sich dar nach der wise.
alrest wart manegen ougen unmuoze dâ gespannen.
ez wer ouch sunder lougen mîn klag, der mich getriben hete dannen,
daz ich ein sulic tjoste wer unsehende:
unde ist mir doch vil lieber, daz ich ir dâ niht sach, des bin ich jehende.
die hende si nû legeten hin vurbaz an die zoume.
die helme si dâ wegeten gen der gesiht, der schilt sie namen goume.
der muost ietslicher vueren wol den ahten,
hurticlich mit tjosten die siben warn bezilt, dazs ir niht dahten.
diu ors nû gar mit satze der witen sprunge wielten,
daz tow von hûfe kratze dô kleine wart zerfuort . diu ors enthielten
sich enpor in snelheit der vil draeten,
als ob ein wint si vuorte unde vluge wapenroke unde decke heten.
ob si diu sper nû senken gemezzen nach der zeige?
druntzen gen luften swenken sach man dâ hoch, schilt, helm wart dâ veige
in beiden vor den siten unde dem houbet.
hie mit der vech gemuete, er unde daz ors mit valle wart betoubet.
daz ors mit sînem laste daz bein Agors zedruckte
sô krefticlichen vaste: von dem knie zer kalg ez zwir zebruckte.
der schenkel blânk wart in driu geteilet.
man hiez in nû den wunden, Parcifal an witzen wart geheilet.
den si vor den touben hiezen an den witzen
unde jahen, daz er rouben sich wold an prîs, der kund an prîs gesitzen.
Agors an prise was der sik entrunnen.
er selb unde al die sine jahen, er wer mit zouber dâ gewunnen.
Parcifal gerihte dafur wol kunde bieten.
er sprach: < deheiner pflihte wolt ich mich mit Klinscor nie genieten.
als ir uech selbe gester habt entschuldet,
noch minner hân ich schulde: ir sit der mir sicherheit dâ huldet.
des sit ir unerlazen alhie von der geschichte.
zouber si verwazen, ich acht ouch edel stein ûf sik zu nihte.
het ich iht mit ritterschaft erworben,
daz muoste valscheit âne ergangen sin mit êren unverdorben .>
rois Poidekunjunze unde duc Astor die virre
den se gen Vilgarunze von sturm die leng gefaren wâren irre
unde ouch durch aventiur all dirre maere.
die erkanden Parcifalen alhie, dâ er sich bot unschuldebaere.
die kunden im dâ bieten vil êren ungezellet:
 <ob wir uns kunnen nieten der wirdicheit, sô wurd gar vil gestellet
all unser dienst alhie nach iwern hulden.
ob ir der, herr, geruochet, der sull wir uech gebunden sin von schulden .>
von Herzelauden kinde wart gegenrede sô gehoeret:
 <hêrre, ob ich hulde vinde an iu, des sol mîn dienst ungestoeret
sin gen iu . ich bin der unerkande
alhie gar aller diete, des zelent si mir valsch in disem lânde .>
Kunjunz, dem kunige von Poye, ein vürste die maere sagete
dem duc Astor . avoye, wie Parcifal von valsche der verjagte
wart von in, wan si dâ warn erkennet!
sin tat diu ritterliche wart von in über al der diet benennet.
burkgrave von Tschampfentzune het inz gemachet kunde,
dô er von dem Britune gescheiden was mit Gawan kampf zetuonde,
 (dem sagte manz dô sit ze barbigole)
wan ern ob tavelrunde altruric sach, daz geschach zem Plimizole.
sin nam unde sin geslehte dâ wart verswigen kleine.
dô si gehorten rehte, daz sin vater Gamuret der reine
was unde ouch an sîner wirde sahen,
 <wil in dann velschen ieman,> jahens alle, < daz mak im wol versmahen.
ist im niht angebunden sin ritterlichez ellen?
man hât an im erfunden, daz sich der karvunkel niht vervellen
kan, swie tunkel si diu nacht mit truebe:
unde ist er unbekennet, sin edelkeit diu machet in wol uebe .>
Parcifal mit hulden der maere si nû vragete,
wie unde von welchen schulden si gen im sulcher êren niht betragete?
dô sagten aber si im uberlute:
 <dô hulfet ir uns, hêrre, vor Bearotsch gen herzogen Lybute,
den wir mit kraft besazen . ich was bî Meliantze,
die innen niht vergazen, si buten uns die ritterschaft vil gantze.
vunfzehn kunige wert unde hohe vürsten
iwer eins lîp entworhte, wir wern alle mat, wan iwer getursten.
sit wir dô niht enmahten gedanken iu der êren,
sô sul wir iemer ahten, daz wir noch werden dienst gen iu keren.
dann iwer werdiu ritterschaft aleine
ich unde al die mine weren dâ bestanden lebenes kleine .>
nû het er sit der jare bezalt sô vil der prise,
daz er nû hie vurware was aller der geschichte gar unwise.
er jach: < ich wen, ir mîn niht wol erkennet,
Lybute noch Meliantzen noch Bearotsch mir wurden nie benennet .>
der künec von Poie was jehende: < hêrre, sit sô niht sagende.
swer mich nie wer gesehende, der wand, ich solde ruomes mich betragende
sin gen iu, oder sus durch ander smeichen.
sit ir ze Pelrapiere niht lândes vogt, sô tragt ir aber die zeichen .>
der Waleis wol gedahte, daz er sich het versprochen.
sin luter herze smahte, ob disiu rede mit hazze wer gerochen:
 <herr, ich si uech schuldehaft genennet.
ez ist von ander nihte, wan daz mir diu lânt sint unbekennet.
wan ich des nieman vrage, swar ich der lânde rite,
des hât unzuht ir lage mir geleit alhie bî dirre zite,
unde ein anders hât die merren schulde,
daz lat iu wol bescheiden, daz selbe sol mir werben iwer hulde.
mîn tumpheit unverwiset den künec Ithern valte,
der manegen het enpriset . die wellent daz rechen an mir mit gewalte,
des bin ich âne ruemen iu der jehende,
niwan durch daz besunder, ob ir mich vur den selben weret sehende .>
dem Waleis gen den vuezen wolt sich der künec bieten.
mit wisen worten suezen sprach er nû: < herr, unfuoge mir daz rieten,
daz ich sô werden lîp ie solt gestrafen.
ir sit der zuhte habende, sô hât verhandelt mich unzuhte, wafen!
ich solz iu underscheiden baz dann mit worten viere,
daz iu die künec mit eiden unde vürsten lobten hin gen Pelrapiere
ir sicherheit Kondwiramurs zu bringen,
ob si mit ritters prise ze muntsalvasch den gral niht mohten erringen .>
hie mit nû sich erkande von Antschowe der klare
ie bas von lând zu lânde . der diet er wart erkennet all vurware.
er wolt nû aber niendert sin der traege
bescheidenlicher vrage, sit vrage miden im ze vluste laege.
der an dem muote gevehet was noch der vnberate:
 <ich red ez ungeflehet, wan es sach alle diet, waz ich versmate
noch gester hie, vur daz ich wart ersuochet
vor aller zauberie: ich bin, der anders hie von uech nit ruochet.
ir solt uech, herr, entcleiden, mit sehsen hie nach striten,
ez wer vil ungescheiden: wer mir daz bein gesunt an disen ziten,
ir muest den sik vil anders von mir werben,
ich wen, ez muest der eine vur daz leben kiesen im ein sterben .>-
 <sol ieman sig behalten dann von zauberie,
sô kunnet ir zaubers walten, unde alle tat ist wirde gar diu vrie,
die ir iwer tage sit her bejagende .>
der ditz Agors hie sagete daz was von Poie Kunjuntz der unverzagte.
 <ist kunicliche êre geswacht von iu mit schande,
iwer schanden ist noch mere, der schand unde êre ir reht zu reht erkande,
durch daz ir wîp mit zouber sit der stelende.
die hât von Pelrapiere der werde erstriten offenlich unhelende .>
der künec von Pelrapiere, von Waleis, von Anschowen,
von Kingrival, die viere jahen sus: < wir suochen strit durch vrouwen
unde durch den gral .>- < ûf erden ûz gesundert
sint si mir vor allem dinge,> jach einer vur die vier alsus gewundert.
 <ob ez sô vil der vrouwen unde ritterschaft niht saehe>,
sô jach der von Anschowen, < ich buet mir selb ungerne alsolche smehe,
daz ich diu urteil hie verwerfen solde.
vil gerner wolt ich sterben, dann daz ich diesen arcwan haben wolde .>
in einem pavelune entwapent wart er swinde.
rois der Kuniune, vil edel wat dem Gamuretes kinde
er selbe gap unde bot sim ouch zehande.
künec unde vürsten sehse mit sippe Agors unde ouch mit triwen mande,
daz si dar an gedaehten, wie vil si von im haeten
unde in sô niht veraehten liezen sîner êren unde ez taeten,
daz si vur eigen heten al ir lehen
unde menlichen wurben, er wolt si iemer rîchen, dazu vlehen,
ob si hie gesigende waeren an dem klaren,
sô daz sin prîs geligende wirt, < sit ich in allen mînen jaren
wart in starken sturmen nie geletzet,
sô dien ich iu vur eigen, ob ich des wird an im von iu ergetzet.
künec Laudunal der rîche, du maht nû gerne striten,
daz du sus ledicliche zu Plenunde kron solt tragen zallen ziten
unde dîniu kint deheiner hende nigen
der manschaft zu danke, durch daz sô la die manheit dîn niht sigen.
Trenolas von Pilakone, dîn manheit hie erwerben
mac in dem selben lone, unde daz diu wirde niemer sol verderben.
al dîn geslehte die rîchen krone dine
durch mannes kraft enpfiengen mit zepter schone von dem geslehte mine.
Jerans von Jorapfise, dîn herzogtuom daz wite
du in der selben wise noch hiut verdienst ritterlich mit strite.
daz selbe tu du, herzog ûz Zambrone,
Plinas, du maht geschallen vil manegem, die vil rîche tragent krone.
Longris von Tuteluntze, in vürsten recht der starke,
unde Arel von Orbeduntze, ir zwene habt von mir vil wite marke.
nû sult ir solche manheit hiute erzeigen,
daz ir unde iwer komenden darumbe niemant durfet houbet neigen.
in manegen lânden witen ist iwer macht erkennet
in sturmen unde in striten . wie daz nû hiute wirt an iu zetrennet,
sô mocht ir lieber todes sin bekorende,
unde daz nach ritters prise all iwer tat nie waer gesehen urborende .>
zerosse noch zefuezen wart nie sô hertez striten.
er muoste hân unmuozen, unde swa noch sehs an einen zallen ziten
giengen unde riten dar mit niden.
ez wer niht unfuoge, ob er dô von in kumber mueste liden.
als mit Agors geworben dâ vor die sehse haten,
des beleip dâ niht verdorben: er valt si gar . mit tjost si darnach traten
gen im zefuezen mit vil scharfen ecken.
sleg die ungefuegen hort man ûf helm unde ûf schilde lecken,
daz si vor im bestruchten, als ob si venje suochten,
unde in die helme luchten sam kerzen lieht . sin kreft daz werben ruochten.
daz selgeraet der Waleis hie was vrumende,
armuzen kund er sniden, ze stucken gar die schilte was er drumende.
gebet man ouch dâ horte von werder wibe munde
mit manegem suezen worte, daz im got den rinc zu habene gunde.
daz was in von dem vater wol ûf gerbet
unde Tschinotulânder: die drie hant wibes herze vil verderbet,
die sich nach in verqualen, wan si die hoehsten wirde
truogen an liehten malen, dâr zuo der manheit vollekomen an girde.
daz kunde wibes herzen durkel howen
mit jamer nach ir minne . dâ von was mit wunsche der von Anschowen,
biz daz nû tschumpfentiure die sehs über al ir krefte
verjahen, unde der gehiure were vri vor aller zouberschefte,
der vechgemuote wart gevech den kempfen:
ein nebel rouch mit zorne begund im erste gen dem herzen dempfen.
dirr maere wart erlazen vor valsche gar der vrie,
sich muoste Agors nû mazen, daz er niemer wîp mit zauberie
gewunne mê durch sinen muot den vehen.
des muosten al sin vürsten mit im sicherheit tun sunder vlehen.
er hiez im Pardiscalen antwurten in dem ringe,
die getriwen mit den malen, die dâ hiez ein wibes êren bringe.
ob si diu mal an sich dô kunde strîchen?
wirde mit den êren brahtens im unde muost unselde wichen.
Glorise bî der hende bot er die werden suezen.
der wart des al behende, er bot sich gahens hin zu sinen vuezen.
Pardiscal daz selbe tete, diu klare,
ê daz des ie gewarte Parcifal . daz was im leit vurware.
von im wart ûf gehalden diu wibes êren krone,
sine knie gevalden dâ mit wurden gar in zuhten schone.
dâ nach Gloris die werdicheit was klagende
Parcifal in zuhten, daz si sô grozen danc dô wâren sagende.
ez duht doch gar zu kleine Gloris unde sine vrouwen.
in bat diu kuesche reine, daz er geruocht dâ heim ir lânt beschowen,
unde ob er ein ir kunicrîche gerte,
daz im des willich were Gloris, unde in der herschaft iemer werte.
 <sit ir mich lones wernde mit solcher gabe rîche,
sô bin ich an iuch gernde mînem wirt ze danke willicliche,
der sine kost was ûf mich sô legende.
ê dann er vluste wielte, ich wer ê einer krone mich verwegende,
der ich gen vieren warte .> dô daz diu zwei erhorten,
zu keinem widergarte sines willen wâren si mit worten.
Gloris im lech die hab zu Granabinse:
geladen dri olbende mit sterlingen si galt zem jare mit zinse.
Gerbolt die hende valten unde mit dem houbet nigen,
des kund er hie nû walden unde grozen dank in beiden niht verswigen.
sicherheit er von den sehsen gerte.
kunige unde dar zuo vürsten ir ieglicher in der schone werte.
der êren noch der wirde was dâ niht ein kleine,
der man im bot mit girde . Parcifal sô hiez er, den ich meine.
er schiet von dan mit sînem kluogen wirte,
der in deheiner virre mit sîner kocken vurbaz niht enirte.
mit zuhten het er vrage war sin wille stuende.
 <ich hân aldar die lage, dâ man starke ritterschaft wer tuonde.
wird ich des von ieman wol bewiset,
dâ gen sô hân ich willen, er wurde von mir mit lone wol gepriset .>
Gerbolt in het ungerne bewiset keiner vreise.
luete von Iberne bewisten in, aldar vil manic reise
gienc von kunigen unde von vürsten rîche.
Gerbolt nie sô leide geschach, unde tete doch niender dem geliche.
ouch was von Aquilone der sunnen grozer virre
dâ ritterschaft vil schone, die ouch durch manheit dicke vuoren irre.
den kom nie tac sô lieber mer mit schine,
dô sie von im gehorten, daz sin wirde begerte solcher pine.
zu Gamuretes kinde si wâren sus begernde:
 <hêrre, iwer ingesinde lat uns sin, sô sin wir iuch gewernde
vil guoter ritterscheft . in Aldurette
ein turnei ist gesprochen, der stet niht wan aller hab zu wette.
den hât von Agresore der künec aldar gesprochen.
an ritterlicher vore wirt dâ helm unde schilte vil gebrochen.
dar under wirt der houbet vil erschellet.
die ofte sint gesezzen, der wirt vil liht etslicher dâ gevellet .>
er bot in kumpanie durch diese lieben maere.
gen Kriechen Pulgerie, sagt man mir, dâ gen ir reise were,
als er gevraget ê was von dem wirte,
der in der selben stiure des endes mit der verte wenic irte.
die kristenheit ûf wage si kunden alumbe sweifen.
der sunnen glast mit lage die zît mit ir zirkel mak niht underreifen
die erden dâ; swenn si die hoehsten strame
an stigen unde an valle nimt, sô kumt diu sunn gar ûz dem rame
in dem Aquilânde: junjus unde juljene,
in dem hoehsten bande get diu sunne die selben manen zwene,
daz si die erde niender undergrifet,
wan koum daz im ir glesten vier unde zweinzic wile gen einer entslifet.
daz wirt ein widerwehsel dem lânde in halbem jare.
der erden underdrehsel decembrius di sunne tuot mit vare
unde januarius, dar inn si nieman sehende
ist, sô lânc ein messe von einem snellen priester si geschehende.
dô alsus vil ûf wage der Waleis was varende,
sin kumpanie het vrage unde jahen, daz er des iht wer der sparende
zimierde ûf helme . sines wapen roete
wolt er noch hân genozzen, arbeite vri vor der zimierde noete.
 <waz mohte mir nû bazzer sin dann anker zemende?
ich var sô vil ûf wazzer,> gedaht er im unde was den blânken nemende,
niht ûf gruen sam Gamuret der werde,
man sluoc in ûf die roete, sus vuert er in ûf wazzer unde ûf erde.
swie vil er sturmes dolte, der vrag bin ich ervaeret.
von reht er erben solde den anker, in dem sturme ez ist bewaeret,
daz sint der Machabeen zît ie wurden
rîter drie sô werde, die an prise truegen solche burden.
Gamuret der eine, Parcifal der ander,
vri vor allem meine, dô hiez der dritte Tschinotulânder.
waz danne, wirt er hie zeletst benennet?
sin ritterschaft doch verre ob den andern was mit wird erkennet
wan ûf Vloritschantze wart nie gesamilieret
zelob der êren krantze ein turnei alsô ritterlich gezieret
mit der koste von den kronebaeren,
an kraft der vürsten rîche unde ouch an der ritterschaft der maeren.
dô si nû sahen terre zu Alduret dem rîche,
manic hundert mile verre si dar gevlozzen wâren arbeitliche,
daz mocht den vierden teil gelouben kume
maneger, der mit senfte gemaches pfligt dâ heim in sînem rume.
diu stat hiez Latriboie, diu houbet was des lândes,
dâ nû mit grozer tschoie der turnei lac gesprochen hohes pfandes.
Parcifal dem was mit triwen leide,
daz sin wirt sô guote sô verre was von sîner vogelweide.
den bat er widerkeren mit vlize an disen stunden
 <niht, herr, ir habt der êren geholfen mir, daz ich iu bin gebunden
mit dienste wert, unz ich uech widerbringe,
alda ir mich dâ vundet, oder mir zebrîchet selden klinge .>
waz sol nû vil betoeret von dem schanden leren?
wir haben dick gehoeret, wie dâ gewurben ie die minnebaeren.
solt ich der aller tat hie sunder zellen?
des bin ich unbetwungen, ir wizzet wol, daz prîs erwarp ie ellen.
ob sich kraft mit kunste het dâr zuo gepflihtet
dem ich dâ bin der gunste? der wirt in allen rîchen des berihtet,
unde daz zu vluste nie geviel sin tschantze,
ouch wart im nie bestroubet der êren bluome seiner wirde krantze.
der kristen unde der heiden wart dâ sô vil betwungen,
schaden vri in beiden er dô verjach, den alten unde den jungen,
ob si daz selb über al ein ander taten.
daz lobten si gemeine: daz si sinen prîs die virre saten.
urloubes er dannen gerte . dem wirte muost er gunnen,
daz er in reise werte . die kristenheit alumbe nach der sunnen
vuorte in alda Gerbolt der hubsche wise,
sit er niht anders gerte dann nur arbeit liden vil nach prise.
zerwuesten Romanie, durch Grecia die wilde,
von Kappadocie gen Saders her vur Asia sich zilde
ir reise hin gen Agleie der slehten,
gen Parlit nû von dannen: ich mac ez niht mit namen halp bekrehten.
er bat sich gen Provantze lazen ûf die terre.
beide swert unde lântze die reise ûf im zebrachen in der verre.
daz wart vil ritterlichen widerhowen
zedienste dem heren grale unde ouch den edeln werden, reinen vrouwen.
doch het er ûf der verte gearbeit vil ritterliche
gen manheit alsô herte . ez waeren geeret noch vil manege rîche,
ob ir hêrren solchen prîs errungen,
des ûf der wazzer verte im wol jehen muoste vil der zungen.
mit grozer < demercie> schieden's' sich minnichliche.
ze Parliterramie was Pardiscal, Gloris unde Gerbolt rîche
vröud unde êren von des Waleisen henden.
ey, edel vruht diu werde, wenn sol sich dîn selbes kumber wenden?
Jofridast niht wolde, daz er von noeten keme,
wan er nû von im dolde mit heres kraft . nû seht, wie im daz zeme,
der in Proventze was des lândes hêrre:
ob er sich des erwerte, sô wart er doch an prise wol der merre.
von Termis gen im zogende was, ich'n' weiz wie manec hundert
mit hazze harte progende . ir prîs vil ser von im dâ vor was gundert,
von Itheren, des wapen er dô vuorte.
vil ritterlich gesprenget dâ wart ûf in, des herze nie geruorte
mit zageheit gen vluchte . er was der gen in kerte
mit ritterlicher zuchte . zer erden er vil manegen struchen lerte
mit einer lântzen roerin von Oraste;
die hât sin wirt behalten unde ouch die leng gefuert vil manec raste.
daz selbe ror der arte ist stark an sîner krefte,
sô daz ez nie gesparte weder schilt noch helm vur daz ez drvf gehefte.
ez brîchet durch, gar aller gleven sunder.
kint der Herzelouden begie an disem her ein vremdez wunder.
swelche sîner tjoste enpfunden oder sahen,
dehein ir menlich koste ermant sie vurbaz dar gen im zu gahen.
dâ er daz ror unz an die hant verspalten
het gar mit den tjosten, dâ muost er mit dem swerte strites walten.
daz wolten sie versuochen, die ê dâ vliehen kunden.
ir sarwe glich den tuochen, dâ durch sie mohtens kiesen vil der wunden.
waz sie im gen den handen kunden bieten,
daz wart von im verschroten . umb solchen gruoz kund er si dankes nieten.
den houbetman erzwingen kund er dâ, waz er wolde
er muost Artusen bringen unde sînem wib sich selben dar zu solde,
ir was sô vil gen Pelrapier gesendet.
sins namen wart vergezzen . sie scheiden von ein ander unverendet.
geriten gen Artuse der Waleis kom mit nehe
dem vischer dô zu huse, der ez im het erboten alsô smehe,
dan er im verjach der miete rîche.
im kunde niht versmahen, er muost im dar bewisen all kuntliche.
dô was er in Dolete mit huse reich gesezzen,
dem erz verkoufet hete . der mante Parcifalen des vergezzen,
waz zehant er des vil wol gedachte,
als er die red enporte, daz erz ze Pelrapier dem künec brachte
zu gibe koufes sunder . dô er im alse rîche
die spise galt mit wunder, waz aber daz verdienet hofeliche.
er kert von dan dem koufman unerkennet
unde ouch den andern allen doch wart er sit dem künec wol benennet.
wie er den anker vuorte ûf rotem wapenkleide,
vil jamers dô beruorte Gaileten wart von herzen leide,
daz er nie gesach den wirderîchen:
 <ez ist der ûz Graswalden, der hât gesuochet mich vil endelichen .>
dô west er niht der leide, wiez im was ergangen,
unde Ekunat . si beide wâren mit unmuote alsus bevangen
durch helfe groz in einem urlouge strange.
die virre von Averre wart dâ von, sô ez si verdaget lânge.
war Parcifal nû kerte, er vragte vil der maere.
diu nôt in daz nû lerte, sit daz in vrage miden schadebaere
gemachet het an vröud, an hoher wirde.
endehafter dinge was er nû mit vrag in reiner girde.
er kom ze Vlordibale, daz lânt was undervangen
mit wazzer, zallem male die vrischen vlumen heten'z' gar durchgangen,
swie doch der wendelse gen occidente
gap dem selben lânde in maneger hab mit zinse rich presente.
der künec Vlordiprintze, sin wîp hiez Albaflore.
sneller dann ein sprintze vloc ir beider lop durch manic ore.
ir beider kint, ein tohter Vloramie,
der klarheit wart gepriset in sînem lânde vur der hoehsten drie.
sin lânt was hoch gebluemet, sin nam, sin wîp, sin tohter.
swa vrouwen lop geruemet an klarheit wart getragen, daz niht mohter
über elliu lânt dann sin tohter aleine,
die andern gar vernihtet dâ solden sin, ir wirde was dâ kleine.
die klaren lieht Isalden, noch Urrepans de tschoien,
Orgelus niht walden solde prîs, Kondwiramurs in poien
der smehe lac vor im unde al den sinen.
dô daz der werde horte, er wolte sich aldar mit reise pinen.
an manegem wunder waehe gepruefet wart diu glântze,
dem Britoneis zu smaehe liez er die magt niht sehen zu Vloritschantze.
 <der bluomen vriundin> sus was si genennet,
wiz unde roter pflichte wâren ir diu wengel lieht bekennet.
an zu Pelrapiere, dâ was iedoch diu klare
ir aller uberziere, unde het des ieman kriec, der was mit vare,
daz wart ûf Vloritschantz vil wol bewaeret.
danach Vloramie was der hoehsten klarheit unervaeret.
zem gral ir beider wirde was ungelich gemezzen.
diu ein aldar mit girde geschriben wart, der andern gar vergezzen,
daz man ir dar zu guote niht gedahte.
ir klarheit Vrimutele ein tjoste ritterlichen ende brahte.
der hohen vürsten bluome ir vater was genennet.
an menlichem ruome was er die virre in manegiu lânt erkennet.
swer Vloramien het zu dienste willen,
des wolt er niht bekennen, er mueste sîner tjost alrerst bezillen.
diu klare Vloramie Vrimutelen jagete,
sô daz der wandels vrie durch ir minne des was der unverzagte,
daz er gein uberkreft ie gerne kerte.
dâ von daz wart gedigene: zem gral diu tjost den ersten iamer lerte.
beserket wart er rîche zem grales tempel vrone,
bestatet kunicliche wart er wol, dô muoste sint die krone
zem grale tragen Anfortas der klare.
der wart ouch sit geletzet, daz ouch diu minne vuogte mit ir vare.
sit minne alhie gesigete an diet diu sô benennet
was, daz man si wigete gen paradis, an selden hoch bekennet
warens, als in Titurel dô kunte,
sô wil ich si niht hazzen, ob si ir ingesinde noch verwunte.
der rîter mit den kleiden gevar nach gluender roete
der wil zerache in beiden varen, dâ man im vil gehiez der noete,
die er von dem helde mueste liden,
ob er Vlordiprintze wolte mit der ritterschaft niht miden.
durch Vloramie die klaren wolt er dô niht striten.
der muot begund im swaren, daz er von ir schoene hort sô witen,
daz si vil schoener dann diu sine were.
wie sin neve Vrimutel durch si lac tôt, des west er niht der mere.
der dâ hiez gebluemet hoch ob allen vürsten,
der wil nach prise geruemet werben hie menlichen mit getursten.
des vant er nû vil starke widerniete.
spere groz unde niwe si vuorten hie durch tjoste gegenbiete.
tjoste hie gen tjoste sô hurticlich erchrachet:
ob daz mit rîcher koste heten beidenthalben gar gemachet?
atmerinn, gewaltik aller rîche,
ez dorfte niht versmahen unde soltes iemer danken werdicliche
mit werder minne lone . si wâren doch in wirde
geziert mit werder krone, den si nû dienten beide hie mit girde.
ob si gen wirde wâren hoch genennet,
daz wird an disem dienste von ritters handen ritterlich bekennet.
von walap in rabine sus riten sie die tjoste,
den orsen gar zu pine unde ritterlichem prîs ze werder koste.
diu kraft dô kom der krefte wol gewidert,
diu sper zu druntzen vliegen sach man die hoeh, als ob si wern gevidert.
der bluom ob allen vürsten den bluomen wart zuteile
mit vall . ob in nû dursten wil, sô vrumt ez im zegrozem heile,
daz si betowet wâren alsô rîche.
gebrast im an der krefte, sô stuonden si dem munde neheliche.
daz kund im gar versmahen unde al der wirde sine.
man sach in wider gahen, als in diu erde brant, in zornes pine.
zucten si die swert nû gen den luften?
der Waleis muoste erbeizen . ir strites mohten sich diu wîp wol guften.
iedoch sô hart erschricken der Waleis dô niht wolte.
daz ors begund er stricken an einen boum, die wile erbiten solde
der ander sin . ich wen, daz billich waere.
Parcifal hie vuorte ein swert, daz im dâ gap der sueftebaere
Anfortas zem grale, daz mit der tiuren scheide.
er het ez zallem male iemer mer gefuert walt unde heide.
durch Sigunen mere erz nie gezucket.
von Kahefiez daz klare, dâ mit er sinen prîs ie hoher rucket.
alsus was er behenket mit disen beiden swerten.
nû wart hie uberdenket, dô die helde strites hie nû gerten,
daz er von Muntsalvasch begreif daz isen.
von slag dem aller ersten sach man ez dâ in kleine stucke risen.
er zucket sa daz ander, daz het er wol erkunnet.
mit liehtem blicke glânder wart ez dâ wol gewitert unde gesunnet,
biz daz er den vürsten braht sô hoch gebluemet,
daz andriu wîp unde vürsten bî im unde sîner tohter wern geruemet,
unde truege, daz er tragende wer unde tragen lieze,
prîs ieglichem sagende darnach unde im gezem an dem genieze,
an manheit vürsten unde an klaren wiben.
daz wart gemachet staete, iedoch sô wil er in noch vurbaz triben:
 <du solt niht lânger twalen, dar zuo diu tohter dine,
ir geseht die lieht gemalen ze pelrapier . ob dir diu seld erschine,
daz Kundwiramurs den prîs verliese,
sô wis du der gesigende, unde daz ich die tschumpfentiur kiese .>-
 <hêrre, ich bin iu jehende des siges unde ir der êren.
swaz vor an mir geschehende si, des ubermuot dô vil kan leren,
der ist von iu an mir her nider lazen,
dâ zuo mîn namen den hohen, den vuert ir nû mit reht ûf allen strazen.
der tohter, lânt unde wibe, den si der nam « gebluemet »
vurbaz ein nidertribe, sô daz wir werden niemer mê geruemet
hoher ding, die maz zu rehte wiset.
erlat mich, herr, der verte gen Pelrapier, des sit ir hoch gepriset!>-
 <sit ir uech selb erkennet hie habt an ubermaze
unde uech mit namen nennet bescheidenliche nach der rehten saze,
weder gar zehoch noch gar zenidert!>
des gab er sicherheite, ze Pelrapiere wart sin reise gewidert.
einen kocher bat im bringen von Kamfoleis der werde.
dar in die swertes klingen begund er selbe lesen von der erde
unde vragte, wa diu straze gen Karnande
gienge ze rehter nehe . der künec einen vürsten mit im sande.
nû wart daz swert genetzet mit stucken unverkeret,
diu wort dâr zuo gesetzet, als in diu klagerîche het geleret.
von Ekunate wart darnach gesprochen,
dem gap erz williclichen, des wart Sigune sint dâ mit gerochen.
wa disiu kund geschehende von im unde Ekunate
si, des bin ich jehende: si komen ein ander widerriten drate
unde wolten beide hazzen hân erzeiget
dann durch den anker eine, des wart von Ekunat der zorn geneiget.
sin houbet wart enbloezet, daz wunder was im ande,
wie er sust enkloezet von witzen wer, daz er sin niht erkande:
er wante, daz ez Tschinotulânder waere.
Parcifalen duhte, er solt ouch hie nû riten vridebaere.
der dâ zu Kanadicke die krone was der tragende,
dâ an dem ersten blicke was er gen dem werden alsô sagende:
 <herr, ir sit von Gamurets geslechte.
des muoter was mîn swester . nû hêrre sagt, hân ich gepruefet rechte?>-
 <sint iwer wort gewaere des andern sam des einen,
sô bin ich seldenbaere . ob ir ez in solchen triwen wellet meinen,
daz iwer swester Gamuret was bernde,
sô gebar mich Herzelaude, diu Gamureten was vil vröude wernde .>
Ekunat beduhte, er wer aldar gesezzen,
daz im diu schar beluhte, diu seraphin mit namen sint gemezzen,
unde bat in sitzen . sueze wart diu vrage,
wie er von Herzelauden wer komen, diu sin het mit huete lage.
der dinge si dâ beide sagten vil ein ander,
von liebe unde ouch von leide . Ekunat von Tschinotulânder
im sagte vil, unde ob er in erkande.
dô seit er im die rihte, waz im Sigune al klagende nôt benande,
wie Orilus im brehte ein sterben dâ mit tjoste.
 <sô bin ich der versmehte iemer mer an aller wirde koste,>
jach Ekunat, < wirt er sin niht geleidet.
mîn leben unde daz sine an ein sterben niemer sich gescheidet .>
Parcifal im lesende was die kraft der steine,
daz Ekunat entwesende wer gen im des strites gar aleine,
er wer verlorn, als im dô jach Sigune.
Ekunat erkande vom bracken seil der steine kraft mit lune.
 <ob er nû gar der welte kraft mit steinen wielte,
niht vri vor disem gelte wirt er gesagt, unde ob er berge spielte,
unde ob er mir den vunt der selden gebende
wer, daz wer mir zenihte, dâ gen daz ich in mueste wizzen lebende .>-
 <ich bin in klagender pine>, was Parcifal nû jehende,
 <wan sicherheit die sine hân ich enpfangen, sit was ez geschehende,
wan Gurnomantz mich lert, daz mir gezemende
wer sicherheit vur sterben: dâ von was ich die sit von manegem nemende .>-
 <ich wolt ê gar versprechen den orden under schilte,
dann ich dich liez zerbrechen sicherheit, diu dich von êren zilte.
ich rit im durch die schulde noch sô nahen,
ob er vermuret waere gar mit steinen, er mueste schaden enpfahen.
vürst ûz Graswalden, dich was mîn swester bernde.
vil dick du mir behalden mîn leben hast, des wer du mich ie wernde,
swenn ich in herten sturmen wart verklammet;
ûf mînes libes vare vil manic hundert rîter was gesammet
alda wir Gamurete zerache wâren beide,
der ouch vil prises hete erworben under wapenlichem kleide,
den Ypomidon gewan mit vare.
mit manheit sunder liste galt ez im der talfin offenbare.
dô sluoc ich sinen bruoder Pompeiren doch vil kume,
ûf mich der swerte vuoder gezogen wart sô vil, daz ich zerume
mit noeten brahte swank, der wer geliche.
ritterlichen dannen half mir Grahardois der ellens rîche.
Rimal unde Killikraten mich unde Kaileten
beneme du niht spaten . dîniu jungen jar vil manheit heten,
witze, kraft des wielt diu manheit dine.
wer sol uns beschutzen an dîner stat in sturmlicher pine?
wir sin durch reht dich klagende von herzen vundamente
unde last mit jamer tragende, der niht geligen mocht von oriente
unz al hin dâ sich diu sunne vellet!
klageliet mit riwen hât uns vröude verre hin dan gestellet.
diu muoz der vluhte gernde sin unde von uns gahen,
an uns der hulde enpernde, unde tar dem lânde niemer mer genahen,
unde dannoch, swenn der talfin wirt gerochen,
der orden Trefizentes wirt mit klage vil von uns gesprochen.
urloubes an Klauditten, Richaud ist nû diu ander,
diu sol sich lân erbitten der geselleschaft durch Tschinotulânder,
als Manfilot durch Tschosianen taete
zehelfe sînem bruoder . wir sullen erste kiesen triwe staete.
Gurnomantz der dritte, den irret kein amie.
ich weiz wol, daz Klauditte ist durch mich unde in diu vröuden vrie.
diu sol mich, unde ich sie, durch klage miden
durch rîcheit al der werlde mocht ich ir minne verlust niht anders liden.
ich mac nû gar die letze niht mîner klag vol ueben,
sit ich an undersetze der vröude wil mîn herze alsô betrueben,
daz ez nach dir mit klage muez ersterben,
alsô daz wir des hoehsten huld iedoch darunder suln erwerben .>
unkunde selten rîche ist an der starken minne.
der Waleis der geliche tete . im stuonden andern end die sinne:
Kondwiramurs unde ouch der gral, diu beide,
nach den pflak er sorge . wes bedorft er mê ze herzen leide?
 <mir ist der kunde gaehe>, jach Ekunat, < dir sagende,
âne wer bin ich der smehe, wan der von Theserat der vert hie jagende.
erzurnet wart von im ein eber wilde
groz unde scharf in munde, des gehundes valt er ein unbilde,
der hilfe gar vereinet . daz gienc mir gar zenahen,
mîn sper enpfienc geleinet ein boum, der ouch daz ros dâ muost enpfahen.
ich gienc ûf in zefuezen mit dem swerte
durch niht wan durch die hunde: mit sînem tod ich den dâ vrides gerte.
die stein alsam die stocke sach ich den eber howen,
sô daz die viures vlocke dâ vluogen, ich mocht der gruse niht geschowen.
ich swank im ab die wer gar vor den ougen.
daz swert sich kund vertiefen in eine ronen gar an widerzougen.
vil sere ich ez versuochte, ich kund ez nie gewinnen,
ze brechen ez dô ruochte .>- < nû merk ich wol, dich wil vrouw Selde minnen .>
alsô was der Waleis dô gen im sagende.
 <mit zwein ich arbeit lide, der wirstu hie daz eine von mir tragende .>
daz mit dem balge rîche kund er im schone bieten.
sin art die wunderliche er im dô seit, als im die triwe rieten.
Ekunat vil wol die art erkande,
er sprach: < du hast gerîchet mich noch baz dann zweier rîchen lânde.
ich sol dâ mit nû zechen dîn êre unde ouch die mine.
die selben swert zebrechen wol kunnen aller kraft der steine schine.
wort noch ander liste vrument kleine
vor disen ecken scherfe, swenn ez gemachet gantz der brunne reine .>
von Waleis der vereinte was an dem gemuete.
swie rich er ditz nû meinte, sô lobt er daz von Kahefiez der guete,
wan erz versuochet het in maneger herte.
daz erz niht lânger vuorte, des genoz er sit an selden verte.
daz Parzifal nû dannen daz krenker wafen vuorte,
in beiden disen mannen umb ir seld unde umb ir leben ruorte:
dem einen, daz vor im genas sin bruoder,
unde Ekunat gerueret wer von Orilus mit todes ruoder.
 <dise gabe rîche sol dich geriwen kleine.
vil dienstes werdicliche ich sol dâ mit werben algemeine
gen dem, der ûf im treit die wâren schulde:
dînes vater bruoder er uns nam, sô ist ein ubergulde
diu verlust des talfines gen disen vlusten beiden:
Galoes des vetern dînes unde er dich von den lânden hât gescheiden
unde Lehelin . dar hastu wol zerechen
an prise groz verliesen unde an ritterlichem orden brechen .>-
 <hât er kein ander schulde dann von mînen lânden,
erwurb ich grales hulde unde werder wibe mit ritterlichen handen,
sô wegen elliu rîche mir vil kleine.
nû sage, mak der mine, ob mich ieman zihe mit lasters meine,
wirt mit disem swerte Orilus gevellet,
der lebenes an mich gerte unde mir darumbe wart von im gesellet
sin sicherheit . dar an mich des bewise!
ich bin alsô gestrafet, daz ich der êren huete vor unprise .>-
 <nein,> sprach der genante von bluomen tal der wilde,
der nû der unbekante wil an vröuden sin gebluemter bilde.
 <du gibest mir dîn swert geverde sunder.
ob du zwei nû vuertest unde ich deheinez, daz wer unprises wunder .>
ir scheiden wart mit segene, mit triwen rich einander.
unde lebten bezzer degene bî der zît, der touf waen niht enpfander,
dann die zwen, in heidenschaft der dritte.
von rehte wir si prisen, die aventiur ich des vil gerne bitte.
wie Parcifal nû werbe unde Ekunat, die beide,
ob daz alhie verderbe, dar an gescheh vil edlen vürsten leide,
die sich dâ lazent kosten disiu maere
vil presente rîche: ein esel treit von grozem laste swere
wer dise vürsten waeren, der wil ich gerne swigen.
si lânt sich niht vermaeren, wan ich ir gabe niemer darf genigen.
si sint der mitte wol ûf duetscher terre
unde sint der kerge nahen: diu milte diu hât in gehuset verre!
swer nû der verte kunde wil haben des Waleisen,
ob er den gral erfunde unde er die selde erwurb in strites vreise
oder mit den tugenden, die ûf in erbten,
sô wolt ich, daz die edlen mit untugend ir adel niht verderbten.
die tugenden sich nû sinen unde die untugende vliehen,
die lazen daz nû schinen, ob si der tugende ler an sich nû ziehen,
sô daz si wol bekanden swere twale:
des kuesche, triwe unde tugende Parcifalen brahten zuo dem grale.
swer noch menliche wirbet wider alle missewende,
sin selde niht verdirbet, er kan des wunsches werden niht ellende,
den Parcifal zem grale kunde vinden,
der gelichte dem paradise, dar sol man sich der engel schar gesinden.
kuesche mit der staete, getriwe sunder wenken,
der die mit ellen haete, sô daz er sich untugende niht bekrenken
an selicheit der wirde niht enlieze,
der mohte wol ervinden der vröuden wunsch an alle widerdrieze.
Parcifal Sigunen hie vant in einer kluse.
si want der selden lunen het ir vruent dâ lebendic ir zu huse
braht, als si dô gerte, sit er vuorte
den anker alsô schone . ein vröuden schric ir herze gar beruorte.
si zucte von dem sarke daz ober teil vil drate,
dô sach der triwen arke, daz si an disen vröuden niht enhate.
wie er bî ir unde Trefizent nû were
unde ander sin geverte, daz seit ein ander buoch mit gantzem mere,
biz daz er kumt zem grale unde Anfortas was gebende
mit vrage sunder twale gesuntheit . we, daz si doch niht diu lebende
Sigune was, sô wer ir leit geringet!
nû wol, si was gewiset, dâ ir vil hoher vröuden don erklinget.
si starp zewalde aleine, als ie die rehten alle,
die mit der werlt gemeine niht wolten sin unde huoten sich vor valle,
wan sich ein stro bî viwer gerne enprennet.
der werlde vröude sueze vil herten muot an staeticheit zetrennet.
Trefizent man suochte durch saelicheit die virre.
swer des von im geruochte, der gienc der rehten ler an im niht irre.
der was dô vil in walden groz vereinet,
nû vindet man die lere den lueten in der kunde wol gemeinet.
der gerte von sunden reine, swie den der tôt ervindet,
bî lueten oder eine, er wirt zehove der engel schar gesindet,
in viwer oder in dem wage ertrenket:
der rehten glouben staete, der tôt in deheiner selicheit verkrenket.
wie wart Sigune vunden als tôt? an venige valle!
sô was zen selben stunden bî ir der engel schar mit vröuden schalle.
die halt niht luter sint geparadiset,
iedoch diu schar der engel vil reiniclich zem vegefiwer si wiset.
ir dehein iedoch geliche der engel schar dâ wiset:
ist eine wirde rîche, diu wirt mit der menige dâ gepriset.
etliche hundert minder oder mere,
dar nach unde si verdienent ûf erde, hât ir heim vartliche kere.
ob nû diu reine gehiure, Sigun ich aber meine,
muost si zem vegefiure? daz in daz ouge horte, daz ist kleine,
daz kan der sele niht beliben an ir klebende.
gen dem vegefiure zelutern sint die engel si dar gebende,
bis daz er abgebrinnet . ob ir daz ouch geschehe?
wer nû die warheit minnet, der kan der bitterkeit nit werden rehe,
der man sô jaemerlich zer helle schriet.
die diet des reinen grales die was der selben nôt vil gar gevriet.
hantgetat die hoesten, got, herr nach dir gebildet,
nim uns zu den erloesten alsô daz uns di rache si verwildet
die dâ heizet ewiclich gehellet
unde dîner werden hulde ist ewiclichen iemer ungesellet.
vil selich sint si lebende, diu du alsô erkennest.
biztuo in buoze gebende, daz du si gelich dem golde brennest,
die sich niht lutern wellent ûf der erde,
sô gelich si, hêrre, dem golde daz man niht anders brennet danne zewerde.
daz ez der gimme rîcher unde adelicher zieret
unde luechte werdiclicher, sus man die edlen steine dar verwieret.
got, herr, darumb sô wirt daz golt gebrennet,
daz die edlen werden dâ bî an hoher wirde sin bekennet.
daz golt ein garat truebet, diu ist doch alsô kleine,
daz ir niunhundert uebet ûf der wag ot aller mark wan eine.
als man die garat us dem gold verbraetet,
ez wirt sô luter reine, daz manz an kuniges krone wol erraetet.
dem hoehsten kunige zemende ist niht bî sînem trone,
daz er iht truebes nemende si aldar: ez muez geluetert schone
ûf erden sin oder in dem vegefiure,
oder aller sunden âne, als ez der touf dô reinet sô gehiure.
Kundrie lasurziere wol west Sigunen ende.
dô wart gelesen schiere zem gral die Anfortasen qual zewende
unde diu starke riwe Parcifales.
vor vröuden Kundrie Sigunen gar vergaz al sunder twales.
daz muost ir lânge reise ûf Tschoflântz nû werben,
daz si von jamers vreise hulfe dem, der lâng ein lebendez sterben
het gedolt unde al daz hofgesinde,
dâr zuo die tempeleise, die doch vil noete liten an strite swinde.
Sigunen wart vergezzen, daz schuof diu selb unmuoze.
nû wol, sô hats besezzen der vröuden sal mit al der engel gruoze.
iedoch von herzen klaget ez Kundrie,
dô si ir hinverte unde ir begrebde wart sô gar diu vrie.
von grozer bruoderschefte wart Sigun beserket
mit suezer worte krefte, zu dem ir triwe sô veste was gesterket,
der was geheizen Tschinotulânder.
ir seldenrîche triwe erkennet wart zem sarke bî ein ander.
zwo reben ûz Adribente sich ûz dem sarke wunden,
gruen als akmardente sach man si wachsen ûz ir beider munden,
zeberge hoch sich die geslozzen vlahten,
getoldet sunder blichen, daz rifen, keld ir varwe nie geswahten.
ob ir des niht geloubet, sô vragt in Salvaterre.
der schrift vil unberoubet sint der lânde kronik nah unde verre:
Vrankrich, Anschowe unde in Katelângen,
dar zuo in Graswaldane, in Britanje, man vindetz ouch in Spangen.
von vröuden ouch der wilde, nû mein ich Ekunaten,
gen dem sich jamer zilde, des was er âne maze wol beraten,
unde warp darunder doch nach hohem prise.
sam Tschinotulânder unde Parcifal reit er in glicher wise.
er wolt den werden rechen, unde sunder helf aleine.
ouch spurt man an dem vrechen, daz er der grozen krefte was niht kleine,
sit im widergap daz vingerline
Parcifal der werde, unde ouch Jescuten erwarp die hulde sine.
unde er den ûz Graswalde sus het al uberwunden.
des wolt er der gezalde beliben an dem prise zallen stunden
vor allen den, die ritterschaft erkanden;
unde all die im begegenten, die wurden ouch an prise die gepfanden.
Eckunat daz horte von im wol zallen stunden.
vil klein im daz enporte zwivel, wan daz ern ot hete vunden,
dar nach stuont sin herze in allem kriege.
gelucke mit den selden vuege, daz in sin manlich wan iht triege!
warumbe sol ich ez lengen? er suochten unde vanden.
jamer den vil strengen wil der von Kanadik nû an im anden.
dâ gen den lîp zepfande wil er setzen.
vur den ûz Graswalde wil er anders niht dehein ergetzen.
Orilus man sagte von im daz underscheiden.
vil klein er des verzagte, mit iser unde mit gold hiez er sich kleiden
lîp unde ors vor der stat Prurinen.
er hiez im vride bannen vor aller diet dann vor den handen sinen.
geriten wart diu tjoste wol zu prise in beiden,
unde sich mit rîcher koste von in diu sper zebrosten muosten scheiden
iedoch der ein vil kum beleip besezzen.
er het iedoch gedingen, ob siz mit den swerten muesten mezzen.
durch daz der von Lalânder nû aber tjoste gerte.
an im niht volge vander, gestein dâ gen gesteine kerte verte.
der Ekunat an dem swert erkande.
er zoch ez von der scheiden, des wirde man zu tusent marken nande.
dô kert er gen dem tracken unde gab dem eine wunden.
Ekunat den bracken mit seil mit alle vuort zen selben stunden
Orilus zereize ûf todes vare,
daz seil ze maneger valde gezirkelt umb den bracken offenbare.
unde was der bracke lebende? niht, ez was sin bilde.
daz seil daz selbe gebende was manegen glast mit der gezierde wilde
von der varwe sunder maneger steine.
von siden unde von golde was diu kost, ich wene, daran niht kleine,
unde was alsô bereifet mit golde rîchen spangen,
die swert hinab gesleifet wurden sô, si mohten niht erlângen.
daz seil von slegen sicher was dô schone,
als ob der bracke saeze widersehende in einer liehten krone.
Ekunat zem houbte was sicher aller wunden.
der kost vil unberoubte was der helm sô vest alumb gebunden,
daz der helt des bracken niht envorhte
noch des rîchen seiles, swie gern im Orilus doch schaden worhte.
ir beider man dâ varte, die ûf den helmen lagen.
der brack alhie gebarte, sam er ez wolt ûf keiner verte wagen,
unde saz, als ob er senfter ruowe pflege,
swie Orilus mit hazze manegen starken swank dâ gen im wege.
der strangen het dâ sorgen vor slegen unde vor viure
Jescute unde hiez ir borgen . an den vürsten Orilum gehiure
wart alsus ein bot von ir gesendet.
 <diu strange wirt mîn eigen, wan du bist der in an strite pfendet .>
diu bet wart nû dem schilte ein schur von sîner hende,
der si nû beide milte wâren hie, biz daz si namen ende,
wan si mit schirben kleine von in draeten.
ich waen, zu beiden siten si diu swert wol mit rechte heten.
si sprungen zuo der erde durch starker slege ziehen.
ietweder dô begerde michel gerner sterben danne vliehen.
ir lânger haz dô werden muoz gerochen,
ze Nantis wart er wendic, der kampf, der in dâ beiden wart gesprochen.
der wil sich vor Prurine, ich wene, mit tode wenden.
ir viures blicke schine mohten wol der sunnen glitze pfenden,
dâ von diu strang verbran an allen siten.
Eckunat sô liebe nie geschach von kintlichen ziten,
durch daz von erste hebende was dâ mit arbeite.
der talfin der noch lebende wer vil manegiu jar, wan daz geleite
Sigunen herz aldar gewan ûf kriegen.
daz vröut nû Ekunaten, dô ers mit usel sach von helme vliegen
unde die buochstaben risen von steinen krefterîche.
Jescuten der unwisen dâ von geschach, daz si unkrefticliche
an unmaht hin seik vil unversunnen.
ez wâren kunftig sere, unde niht diu strang, diu dâ was verbrunnen.
der bracke muost ouch brinnen, der was von harm velle.
von swamben was er innen, dâ von daz viur vienc er hie sô snelle.
der tracke was von rechte viur gebende.
owe, daz nû der bracke was vor im alsô kranklichen lebende!
er het sô gar verbrennet den bracken zuo der strangen.
ob Ekunat erkennet ritterlichen prîs, in muez belângen,
daz im der helm was alsô gefiuret.
er streit sin unerschrocken, sin herz ûf manheit wart dâ von getiuret,
daz er dar an gerochen was als ordenlichen.
er daht im ungesprochen: < diu rache muoz noch huete vurbaz slichen,
oder ich muoz den grozen schaden kiesen,
ob noch der tracken tusent weren unde alle viur dâ gen mir bliesen .>
swie vil ûz golde luhten ir ougen als rubine,
von dem helme struhten etliche, daz si dolten smehe pine.
daz swert, daz bî Karnant dô wart geloetet
mit lak dem edlen brunnen, daz, wen, den tracken hie vil kumbers noetet.
ichn weiz, wie die gehoeren, ûf die die slege giengen.
ez wil die gar betoeren, die niht wan den doz in oren viengen.
ir zweier vreunt, Jescuten unde Klauditten,
die helme kunden klengen, alsam si wern in einer kezzelsmitten.
der vürste von Lalânder von erst begund entsitzen,
dô Ekunat sô glânder die strangen vuorte von sô rîchen witzen.
daz er gesigte von der kraft der steine,
der sorgen wart er âne, unde streit mit hohem muote gen im eine.
die swert ûf hohe swingen, ich wen, die beide kunden,
mit kreften widerbringen, sô daz man nach den ecken kos die wunden
an helm, an spangen, si wern groz oder kleine.
vil goldes ab in risen sach man unde dannoch mê der edlen steine.
swer si dô was lesende nach in ûf dem plâne,
ob Artus were wesende sô rich, als ich wen, des was er âne.
ir beider wîp daz wol gepruefen kunden
ûf helm, ûf wapenkleiden, die sich von viur vil dicke hoch enzunden.
der eine rief < Lalânder!>, der ander < Kanadicke!>,
her unde wider zeinander sach man die helde springen, loufen dicke,
durch niwe kraft der starken slege bringen.
Orilus vil dicke wolt Ekunat begripfen durch ein ringen.
sô sprank er von im witen, wan er in wol bekande:
sint Machabeien ziten nie rîter wart, dem ringen baz zehande
gienge dann ot Orilus dem vürsten.
dâr zuo was er mit tjosten unde mit dem swert an manheit mit getursten.
doch kund er oft erspringen den wirt von Kanadicke,
der wolt ot hie niht ringen unde stiez in mit dem knopfe, daz die blicke
sich innerhalp dem helme lieht enzunten.
kunftiger schaden mere sin witze dem von Kanadic dô kunten
von wâren schulden vester . daruf sô muost er sorgen,
ich mein den ûz Perbester, des mocht er hie mit stoze niht geborgen.
Orilus der kerte sich ûf ringen,
daz Ekunaten muete michels mê dann al des swertes klingen.
swer ez mit im begunde dann mit dem swert aleine,
dâ mit er danne kunde prîs bejagen an im vil harte kleine,
er wer dann vri gewesen der presente
von dem atmerate, diu alsô gar unrehtes heil ûz lente.
er wolt ouch zallen ziten der vluht sich niht genozen
von im mit sprungen witen, durch daz sô muost er mit dem knopfe stozen,
darumb daz er in lieze vri vor ringen.
mit kraft zu beiden siten hort man diu swert ûf helme lieht erklingen.
den helm mit dem tracken, den Trebuchet sô worhte,
swie vil man druf gehacken mocht, daz er im doch vil wenic vorhte,
daz in iemer mannes hant verschriete.
nû wart er hie verschroten, der ie gepruefet wart gen rîcher miete:
durch helm, durch peckelhuben durch hersnier mit alle;
von valken nie gen tuben ergienc ein poz mit alsô rîchem schalle.
dô wer er noch genesen wol der wunden,
wan daz im von den stoezen vor unde nû diu ougen trueben gunden.
vor het er Ekunaten vil dicke leren struchen,
nû was der strit geraten, daz er sich hie vor im nû muoste tuchen.
doch tete er im vil we, untz er bezalte
in swanke von der hoehe . mit kraft ein slac den werden vürsten valte.
die plat von Hessen rîche, der halsperk von Anschowen,
geworht sô meisterliche, die wurden beide durch unde durch gehowen,
biz dar sin menlich ellen lak daz veste.
stam, wurzel rich getoldet, der vruht geladen wâren ouch die este,
sin edel herz, daz reine, ein wurtzel stam getoldet.
groz unde niender kleine was sin menlich prîs gar ubergoldet,
zuonemende wielt er wird unde êren vruhte,
triwe, milt unde staete: manheit getruoc nie wîp mit solcher zuhte.
Jescute was nû lânge gelegen in unkrefte
durch der unselden strange . swa noch wîp ir krieges sint alhefte,
die pruefen noch, daz in wer baz zu wenden.
Jescute unde Sigune von kriege wurden sus der vröud ellenden.
seht, wie Sigune klagte mit klage jemerliche,
vil klagelicher sagete Jescute, unde was der klag wol zwir sô rîche.
daz was ir reht . Sigune klagt nach wane,
Jescut von wâren schulden, dâ von sô wart si klag nû niemer âne.
ein kloster in Prurine, dâ man den vürsten legte.
ob im die klagende pine diu kuniges vruht von Karnant sô wegte,
daz ez zehoeren nieman kund erliden,
wie erleit ez diu vil klare, der ez dô muot unde herze kund versniden.
vil kume gen einem jare mohte siz getriben,
ê daz diu edel klare die klage muost von unkraft lân beliben.
alsam daz rot den stahel unde isen izzet,
alsô tuot leit dem herzen, swa liebe rehter triwe niht vergizzet.
solt ich ir klage sunder alsô Sigunen zellen,
daz ein jar vil munder muest ich sin unde wolte niht entwellen,
tag unde nacht sô wurd ich klage lesende.
des mohten triwenrîche vil selten dâ vor jamer sin genesende.
er mak vröuden tiure in rehtem namen heizen,
swa solchiu tschumpfentiure mit klag ein herze kan ûf jamer reizen,
als in dô hie geschach von disem seile.
ze vil si heten vröuden, dâ von truogen si nû jamer veile.
Ekunat vil wunden von im dô het enpfangen,
die sich wol ueben kunden . des bluotes vil dô kom von im gegangen
unde het im al die kraft sô gar ersuochet,
daz er begunde sigen dâ hin vur tôt, des libes unberuochet.
die hohen unde die armen sô vil mit klage rungen,
daz nieman sich erbarmen dô mohte noch enwolte gen dem jungen,
biz uberlânc der tote wart gebaret.
dem wolten etesliche des lebens mit dem tode hân gevaret.
die hoehsten daz nû wanten, die von dem wirte horten,
die rehticheit erkanden . entwapent wart der kuene an allen orten,
daz im an allen siten sine wunden
ritterlichem prise zu werdicheit sô wurden hie verbunden.
Vridehalten kroenet aller rîter wirde,
vridebrechen hoenet, daz wart alhie bedaht in rehter girde.
beleitet wart er schone gen Artuse.
dô er gehort die mere, liep unde leit bekom im dô zehuse.
Artus den vürsten klagte, sin menlich hochgemuete,
ein ander klag er sagte Jescuten zuht, ir klarheit unde ir guete,
diu nû was ewiclich alsus verderbet
mit herzenlicher swere, wan steticheit mit triwen ûf si erbet.
sô was er doch der sippe vil rîche vröude habende.
diu gap im jamers gippe umb Tschinotulânder, von im schabende
er vröude was . ob er im nit enwere?
durch sine manege wirde muost er umb in sin der vröuden lere.
sin riwe in herzen tragende wart nû vil wol genidert.
wan erz im niht vertragende wolte sin, er hetz im doch verwidert,
darumb er vil bekumbert was in herzen.
dô wart hie gebuezet mit disem mer des selben jamers smerzen.
biz Ekunat geheilte, im kom ein liebez maere
von Artus unvermeilde, wie Parcifal der klar zem grale were
herr unde vogt unde Anfortas genesende,
die wil unde hie ze nantis Ekunat mit wunden was al wesende.
Artus von Tschoflântze im nû die maere brahte.
an vröuden gar der gantze was Eckunat, wan er des noch gedahte
dâ vor durch klag, des wolt er niht erwinden:
under schiltlichem dache liez er sich dô vurbaz mê niht vinden.
zu Kaylet von Spangen wil Ekunat nû riten.
der wart in jamers zangen verklammet sô mit riwen an den ziten,
dô er vernam von Tschinotulânder.
waz sol diu rede mere? swaz einer wil mit klag, daz wil der ander.
iemer mer zu sagene wer nû von solchem leide,
dô si alhie mit klagene, Richaude mit Kaylet, begiengen beide.
si vuoren mit ein ander gen Artuse.
Gurnomantz besendet was unde kom dem kunige alhie zehuse.
Klauditte was besendet mit Artuses rate.
si wolten unerwendet iemer mer beliben vruo unde spate
werltlicher vröuden gar vereinet
unde kuniclicher êren . des wart von aller diet dô klage erscheinet.
si heten kinde manegel, diu viere algemeine,
dâ von ir jamers angel sich gen dem herzen warf mit trehene weine.
ob in gebrast des wazzers in den ougen,
sô weint iedoch daz herze ie mitten in dem libe, dast unlougen.
Liazen dô Artuse bevalch der vürste wise.
dô wolt sie klage zehuse dem herzen laden, der triwe ze hohem prise.
der lânde liezen si Artusen walden
biz an Parcifalen, der wer ir nehster erb alda zehalden.
der rich an aller staete begund in alsô raten,
ir herze misseraete an witze was, sine westen was si taten.
vor jamer daz geschach der wisen diete.
der triwen schrin, der staete Artus, hoert, wie in der wise riete!
er sprach: < ir sult uech rihten nach Trefizent dem reinen.
der kan sich verpflihten ze gotes ler unde uech mit triwe meinen,
unde ist der buoche gar ein meister wise.
daz schint an sînem lebene: er krieget nach dem vronen paradise.
ir sult doch niht versprechen sô gar des libes pfruende
als er . ir mocht wol zechen, daz ein kloster unde ein spital stuende
von iwern rîchen lânden wol erbowen,
dâ biz der werlde ende man iwer gedenkt mit triwen unverhowen.
ich kan sô saelicliches iuch niht dâr zuo bewisen,
sô daz ein spital rîches von iu dâ ste, daz kan iuch paradisen,
unde ein kloster, dâ man sing unde lesende
si nah gotes êren, die wile daz disiu werlde si al wesende.
dâ sit ir sunde klagende nach Trefizentes lere .>
sus was in Artus sagende, des dankten si dem hochgelobten sere.
 <
Sigunen nemt unde Tschinotulânder,
di setzt dâ bî uech klagende .> disen rat der werden diete vander.
sie westen niht der maere, wie ez dâ was ergangen,
daz Sigunen were tôt unde in der kluse was bevangen.
Artusen baten si, daz er ez tete
mit helfe sîner luete bowen, als er dô gesprochen hete,
swa Sigune wolte . ob diu rein noch lebte,
daz nach ir willen solde sin . der in nû hohen rat was gebende,
daz lobt er in, unde was von im geschehende
vil baz unde michel mere, dann er in zehoere wer verjehende.
mit jamer sich nû schieden alhie die werden arme.
zebraten noch zu sieden het ir wirt daz kalde noch daz warme,
Trefizent, zu dem si wolten riten.
daz kunde wol bedenken Artus unde schuof in dô zen selben ziten
den probest, den kelnaere unde ander pflegen der reise,
unde seit in offenbaere, daz si den lîp niht wenten solcher vreise:
si mohten doch die sele wol behalten,
ob si brotes lebten, win unde ouch daz bluotes kunde walten.
 <ich wil uech selbe sehende sin, wie ir dâ lebende
sit,> des was er jehende . dâ mit sô was er in hie urloup gebende,
unde Ginovere, dirre bruoderschefte.
ich sagz iu nie sô trucken, dô wart gereret wazzers vil mit krefte.
der himel unde erde ist obende al swebende mit der swere,
Trefizent was den lobende genaden, sit ez sus ergangen were,
daz si die truegen werlde wolten vliehen
unde zu der wâren minne ir leben wolten von der valschen ziehen.
er riet unde half mit triwe, swes ir gemuete gerte.
er sprach: < ir sult niht riwe haben, daz der edel wol geherte
talfin sus verwandelt ist sô lebende.
klagt die sunde sine unde sit des willen uech der werlt begebende .>
spital unde kloster, daz wart dâ wol gebowen.
sich selben doch niht loster Trefizent, swie man gesunden schowen
Anfortas nû mohte bî dem grale,
sô daz sin durre pfruende, ie gebezzert wart gen einem male,
unde was ot in der wilde alein zer Vontanie.
her dan ûf daz gevilde hiez er die werden bowen ûf die plânie,
dâ si die durfte gernden mohten vinden,
wan spital unde kloster suln aller diet sich gebens underwinden.
wie man die werden toten wurd aldar nû holnde,
die wazzer rîchen soten, der wurden hie die werden nû vil bolnde
über wang zu tal ûf grawer wete.
ich wen, den vrouwen sunder man ein kloster rich erbowen hete,
dô wart man si nû legende mit sarke hier, mit allen.
vil jamers wart sich wegende, dô man kos di triwe sunder gallen,
daz diu kalamente was geflohten
ûz ir beider munde . ich wen, si dâ niht jamer lazen mohten.
bî Salvatsch de vonte wil Trefizent beliben
Salvatsch de kapidonte hiez ez, dô sine diet nû wil vertriben
di jamer zît umb ewik selde lebende.
aller diet ellende was man herberge dâ unde ezzen gebende.
die siechen, die gesunden dâ wurden wol beraten,
die vremden unde die kunden . mit rîcher gult ez dar geschaffet haten
Artus unde die sine von den lânden,
der dise werden diete mit kraft gewaltic wâren wol zir handen.
wie Ekunat nû wirbet mit dem edlen swerte,
di botschaft niht verdirbet: von Trefizent zum gral er des begerte.
Parcifal, der wart is vröuden rîche;
unde dirre bruoderschefte gehabt er sich von schulden truricliche.
er sprach: < owe Kardiezen, des edlen werden kindes,
daz von reht geniezen der sippe solt! we, daz du si niht vindes
zerehter nôt mit starker helfe rîche!
muostu die lânt erstriten an ir helf, daz lit dir sorkliche .>
dô sich die diet sô reine vor klag ein teil besinneten,
dô huop in alzu kleine, ob si den wâren Krist niht vurbaz minneten
dann mit einem kloster sus besundert.
 <wir haben sô vil der lânde wir machen ir mit grozen staten hundert,
unde dannoch ie dem rîche sin voget reht der krefte,
daz erz gewalticliche behalten mak vor ungeselleschefte .>
Artus darumb dô wart von in besendet,
der sun Utpandragunes, von dem wart ez mit willen dô verendet.
vruht Titurels diu reine wart gotes êren vlizic:
 <mine rich aleine sollen stiften kloester zwirent drizic
unde die spital in der selben menige.
unde wil daz ieman wenden, des sele muoz an selden sin diu senige .>
der Britoneiser hêrre began sin reht dô brechen.
ich mein, daz er zeverre sich mit eiden kund alsô versprechen.
ich sag uech, waz der eit ist aller kunige:
ob si die eide brechent, si sint an gotes hulden die unsuenige.
Artus hie uberdahte die selben kunicliche êre
unde jach, daz er in ahte mueste wesen des hoehsten iemer mere,
ob er niht wolte werben gotes wirde
mit den selben dingen unde noch vil baz dann nach ir herzen girde.
waz solt erz ziehen lânger? er was der dinge wernde,
Artus, der êren anger, der vil tugende bluede was der bernde.
Kaylet was kron vumfer lânde tragende.
Artus der seldenbaere wart mit gotes stiften uberjagende!
daz rich ze kanadicke, die pfallentz, ouch Perbester,
ûf reht gar sunder nicke wart Katelâng unde Grasewalt noch vester
unde Graharz an disen selben stiften,
unde zallen stiften sunder vindet man ir namen dâ mit schriften,
iemer mer zedenken Artus unde sîner vrouwen
mit triwen âne wenken, wan sine helfe stark liez er dô schowen.
darnach liez man der zweier niht beliben,
Tschinotulânder unde Sigunen hiez man darnach schriben,
Richauden, Kayleten, Klauditten, Ekunaten:
singen, lesen heten pfaffen vil, die got vil tiure baten.
daz wert vil reht unz an daz end der welte.
Liazen unde Gurnomantzen schreip man dâ rehte in dem selben gelte.
Trefizent der guote sich selb unde sin geslehte,
über al der sinne vruote, wolt dâ niht vergezzen wol mit rechte.
Artus dazuo mit triwen pflac der rîche,
der sint dâ vil erbete der sun Parcifals gewalticliche,
dar zuo Tasme diu rîche unde daz swert sô tiure.
daz erbet er billiche, wan bî der zît als edel unde sô gehiure
uzzerhalp des grales niht was lebende.
umb rîche soldimente wer ich sîner aventiur niht ende gebende.
wie Parcifal nû lebende was mit den templeisen
unde sînem sun was gebende Kardiez, diu lânt, die er mit strites vreisen
muoste sit ab Lehelin erstriten,
unde wie Repanse de tschoie lebte mit Veirefiz an allen siten,
daz wil diu aventiure ein teil nû vurbaz mazen
ûf ein ander stiure . ob michs ein milter herr niht wolt erlazen,
sô wurd hie noch diu rede ein teil gesuezet
unde von Lohrangrine, des mere von grozer klag ditz buoch ungruezet.
die aventiure habende bin ich, Albreht, vil gantze,
von dem wal al drabende bin ich, sit mir zebrach der helfe lântze
an einem vürsten, den ich wol kunde nennen:
in allen rîchen verre, in duetschen lânden mocht man in erkennen.
die werden mich hie vehen, ob ich nû klagende laze
dirre aventiure vlehen . sô wil ich uech bescheiden dirre maze:
wem mohte klag unde jamer hie versmahen,
sit wir sô vil der werden verloren hân, die ougen ie gesahen?
Vrimutel der eine, Gamuret der ander,
Tschosian diu reine, Herzelaude unde Tschinotulânder,
Gandin, Galoes, Sigun diu staete;
Gurnomantz was jehende, daz er vil wert dri sune verloren hete.
die stent uns all ze klagene der aventiur gemaget.
mir zimt ouch vröud ze sagene unde ist, daz ieman vriunthalp mich gevraget,
swer noch vri vor leid ist ungeschehende.
ich wen sin vröude kleine si, die er von liebe si der sehende.
an disen hoch benanden wart ez vil wol erzeiget,
wie wol si vröud erkanden, die wile der junge lebt al unerveiget:
von sîner wirde was ir wirde swebende
unde ouch ir herz in vröuden, daz sint si nû mit jamer widerlebende.
sol disiu aventiure ein ende hân mit riwe?
nein, sist sô gehiure! ez ist ein tugend diu hoehste heizet triwe,
dâ mit sich disiu aventiur sol enden;
wan alle die triwe darbent, die wil der hoehst an allen selden pfenden.
ûz triwen diu geborne sô was diu diet gehiure,
ich mein die ûz erkorne, die houbet wâren al der aventiure.
triwe zimt ir wol dâ von zeletze,
diu dâ gen vröuden wiset, die aller vröuden ist ein ubersetze.
gen himelischen êren kan si die selde rîchen
mit solchen triwen keren, sit si durch triwe nû wellent klagelichen
leben unde hie der vröude sich verzihen.
senfte, wird unde êre dâ wider wil in tusentfalt verlihen
des nam sich hât gedriet, ein got in drin personen.
vor armuot gevriet werden sie der engel schar mit kronen,
an werdicheit, an vröuden sô gerîchet:
hie tusent kunige wirde ir einem dort an êren niht gelichet,
unde wirt dâ niht betruebet der alte noch der tumbe.
urliug dâ nieman uebet . mit trugenheit vuort kein den andern umbe,
man ist dâ vröuden hort nach wunsche gebende.
der spise wil ich nennen ein teil, der man ze hove dâ ist lebende.
wes lebte man zem grale? des ieman kan erdenken.
dem geliche zallem male kan sich daz himelrich daran niht krenken.
sin spise wil ich lihte wol ehte nennen.
mê danne stupp in sunne sult ir bî der spise spis erkennen.
diu erst: wis iemer lebende ewic sunder sterben!
alsô daz du begebende bist alle siecheit, man kan dâ sô niht werben.
lebe gesunt des todes âne sorgen!
dise spis ûf erden ist kunigen sam den armen unverborgen.
man git die andern rihte vil wert in himelrîche:
habe wunsch zu aller pflihte nach dînem willen iemer ewicliche!
sô wellens niht in himel noch ûf erde
niht wan nach gotes willen . niht anders wunschet ir deheins begerde.
sô ist diu dritte spise: bis iemer junc in alter!
daz merket, sit ir wise: ein ieglich engel schint alsô gestalter
als kint in jaren vieren in der jugende,
unde mê dann sehzic hundert ist ieglicher an den jaren mugende.
die vierde: bis iemer rîche an armuot, an gebresten!
diu vumft: leb selicliche mit stetem vride gentzlich unde vesten!
diu sehste: leb mit wirde sunder smehe
unde schar von allen koeren mit gantzer lieb mit triwen gen dir nehe!
diu sibende: alsam diu sunne mit klarheit wis bekroenet,
daz dir kein truebe kunne gemachen, daz dâ heizet ungeschoenet!
dar nach sô git man dir die ahten spise:
aller tumpheit âne bis tu der hohen wisheit iemer wise!
wer lese von dem grale den wunsch von trinken, von ezzen,
der sol ze keinem male der ahten himelrichte niht vergezzen,
als Parcifal, der liez die kint unde mage
unde wolte sich arbeiten: durch den wunsch vuert er den lîp in wage.
nû sul wir zallen ziten mit kuesch unde ouch mit triwen
umb himelrîche striten dâ wir alsô vor got an tugenden niwen.
daz daz allen kristen si geschehende
mit helfe rîche des hoehsten, amen sit alle hin zegote jehende!
ez wart nie lop gerîchet wan daz mit lob sich endet.
swaz von den êren slichet zeletzt, daz wirt an wirde gar geschendet.
swaz grozer wirde hât ein anegenge,
nimt ez ein swaches ende, sin êren don der klinget niht die lenge.
ein anegeng mit suere unde daz mit ende suezet,
wol tusentvalt sô tiure wirt ez mit hohem lobe wol gegruezet,
dann daz sich zucker maezic anevenget,
unde dar nach an dem ende wirt mit gall, mit kren alumbe henget.
man sol in hân vur wise, der ie von erst was jehende:
 <ist daz ende guot an prise, sô ist ez alles guot .> doch über sehende
bin ich daz mit volg ie doch der merre:
ist anevanc unde ende unde mitten guot, daz were bezzer verre!
diu aventiur zelobene wer wol an allen siten,
dann der tôt al tobene kan die hoehsten werden uberstriten.
menschen libes ende kumt mit leide
unde ouch sin anegenge, sin mitter hât ein mische underscheide.
an vröuden ungeliche, an kraft, an guot, an witzen.
danne dise kunste rîche geluckes rat vil maneger kan besitzen
gar âne kunst, des muezen kunste wisen
mit ungelucke in jugende vil lânge vor ir rehte zite grisen.
den underscheit sô lebende der werlde hât gerihtet
der vrone geist al gebende, unde maneger went, er si von got vernihtet,
ob er im niht git hie schatz den grozen.
kund er die witz erkennen, sô mocht er sich den werden wol genozen.
durch daz iedoch die rîchen von got niht sint gesundert.
got hât vil wunderlichen der rîchen vil gesetzt, sin gewalt der wundert,
er git zwo helle unde ouch zwei paradise,
darumbe strafe sunder sol er vor uns beliben, si wir wise.
nû wis mir gebende, hêrre, bî disen gaben allen,
swaz mir von sunden werre, sô la mir wazzer wider berges wallen
unde von dem herzen ûz durch ougen vliezen
mit gantzer riwe stete . ob aller gabe sô la mich die besliezen
unde alle, die mich stiuren mit worten unde mit gebene
an disen aventiuren, die gernt hoch an werdicheit zewebene.
der adelar alle vogel ubervlucket,
sam wirt die aventiure über die andern hohe wert gezucket.
sit alle dinc bekroenet sint mit guotem ende,
mit werdicheit bedoenet wirt ditz buoch zeletste sunder wende,
wil ez got nach kristenlichen êren,
unde daz bî himel trone kan taegelich daz hofgesinde meren.
ez jehent die merke rîchen, daz mich an vröuden pfendet:
ez si wunderlichen ein buoch geanevenget unde daz ander gendet,
Sant Wilhalmes anevanc si betoubet,
unde Parcifal zeletste, nach ir beider werdicheit beroubet.
daz uns an disem buoche alsam iht hie gelinge,
unde daz dehein unruoche unendelich von endicheit iht bringe,
Altissimus der geb uns rehten ende.
umb daz vor allen dingen sol kristenheit zu gote valden hende.
ich wolte mich hie nieten der kunst durch Parcifalen,
wie sine kint gerieten, diu edlen, klaren, suezen, lieht gemalen
 (vil endelich ich gerne von in spreche:
man giht, wie dem von Eschenbach an sîner hohen kunst dar an gebreche)
unde wie diu küneginne Kundwiramurs was lebende.
mit wiplichem sinne wart si dem gral sin ordenung wol gebende,
daz er sich nieman lie sô gerne schowen.
die reinikeit ir herze bekander gar, an triwen unverhowen.
unde was der grale waere des het vor nieman hugede.
sagt ich nû niht die maere, sô hete man den gral vur ein getrugede.
des wolt ich durch die werden uns bewisen.
nû machent arge hêrren, daz mir kunst diu edel muoz entrisen.
wer was den gral nû tragende vur Urrepans de tschoien?
daz bin ich hie nû sagende: man jach der staeten kueschen Gatschiloien,
des kuniges kint von India, die virre
wart erwelt zem grale, si get deheiner werdicheit niht irre,
biz daz diu küneginne nû kint dâ was gebernde
von Parcifales minne, die den gral vil werdicheit sin wernde;
ê daz ich von der aventiure wende
unde edelkeit des grales, die nement noch an tugend ein selic ende.
ein tohter was dâ bernde Kundwiramurs diu klare,
diu sint vil dienstes wernde wart vil werdiclich den gral vurware,
daz si den truoc gelich ir vater muomen.
der turteltuben ir kuesche gab widerstrit, alsam ir blic den bluomen.
dô sich diu kint nû meren bî dem gral begunden,
Lohrangrin nû keren sach man offenlichen zeinen stunden
gen dem vurstentuom Liasperie.
des lândes wart er hêrre, daz het ein magt ûf gerbet wandels vrie.
diu was von kuniges kunne geboren werder vruhte.
si truoc der werlde wunne mit klarheit unde mit ûz genomener zuhte.
si was guotes rich unde werder jugende.
sie wielt ouch armuote, diu dâ heizt gebresten an aller tugende.
von Lohrangrine habt ir hie vor gehoeret.
ein swert, ein vingerline, ein horn het sich mit im ûz enpoeret,
dô er zu Prabant hêrre wart genennet
durch niht wan eine vrage wart er sit in Liasper bekennet
gewalticlich ze hêrren . si was von Kornvale
des kuniges kint des erren; Pelaie hiez diu vrouwe lieht gemale,
diu im dô gap ir lib mit wirde gantzen.
ir schapel nieman triegen kund, ez muost ir prîs dar nach bekrantzen.
si gap im lânt unde luete unde huete sich vor vrage.
er wart ir sô getruete, daz si im zallen ziten satzte lage.
si want er were von natur unstaete,
durch daz sin ene Gamuret mit der moerin sus geworben hete,
unde von Herzelauden der werde was gescheiden,
die sunder vröude gauden darumbe sit erstarp von herze leiden;
unde wie dô Kundwiramurs erbiten
muoste maneger irre, daz muost Pelaie besorgen zallen ziten.
bî tagen noch bî nachten was si niht sorge sunder.
dem werden wol geslahten truoc si vor grozer liebe wehiu wunder,
daz ich der liebe nie von sag erkande.
si want, er wer durch wilde gescheiden ouch von Prabant ûz dem lânde.
ir lieb si gen im kerte mit lieb unde ouch mit leide,
als si diu minne lerte . ir liebe nam der vröuden underscheide,
diu niemer wart unde wirt ouch nie gehoeret.
unbescheiden liebe hât tumber luet an selden vil betoeret.
ir muot unde ouch Eniten was ungelicher lune,
di reitzt ir man ûf striten . Erek vil li rois Lak mit Vortune
an sige lac, doch wart Eniten swere,
dazs in niht liez dâ heime . der zweier minne was ouch wunderbaere.
doch ist daz wunder kleiner, ob ein wîp nach êren sinnet,
unde ist ouch vil gemeiner, dann op ein wîp ir mannes unwirde minnet,
diu in vor lieb an aller manheit letzet,
noch baz dann Belakane Gamureten gerne het entsetzet.
diu was gepallizieret . durch daz entran der wise.
des wart er vil gezieret vor Kanfoleis an ritterlichem prise.
Sigune was Eniten wol geliche,
die under schildes dache verdienet wolde werden ritterliche.
ir beider triwe staete wart dar an nie verhowen.
ich waene, ir triwe hete Kiburc gen Wilhalmen, diu sich schowen
selbe liez an ritterschaft der herte
unde bat in manheit werben gar ûf den tôt, vil mer dann siz im werte.
diu wipheit ungeliche sô stet an ir gemuete,
die doch vil triwen rîche sint innerhalp der brust mit rechter guete,
sam Kyburk was, dô si den markis riten
hiez durch all die heiden, die in hazten gar ûf toetlich striten.
Enite unde ouch Sigune, ir triwe luter reine
was âne wankes lune gebalsmet mit ir staete wol vor meine,
daz selbe was Kiburc vol rîcher triwe,
dâ mit si sterben wolte, daz was ir alter sit unde ouch der niwe.
diu werde Belakane, Herzelaude, Pelaie
der triwe sunder wane pflak, mit wanke zwifels keiner zwaie.
si was wol mit dem tremontan vereinet,
daz muost ir leben gelten der zweier . hoert, wie ez diu dritte meinet:
si truoc Lohrangrine alsolcher minne wunder,
swenn er gesihte sine verliez von ir, sô wart in viures zunder
ir herz enprant, sô daz si was begebende
sprechen unde ouch sinne, halben tak was si mit jamer lebende.
Pfisic, sternesehende aldar ir vreunt besanden,
die wâren des nû jehende, daz si an ir kein zouberie erkanden:
sich heten element an ir gevlohten
in loufe der plâneten, daz si niht endikeit dâ vinden mohten.
natur ist krefte rîche an aller menschen libe,
durch daz si ungeliche tempert sich an mann unde ouch an wibe,
wazzer, luft unde erde bî dem viure,
der ieglich dem andern ist mit kraft unde aller helfe tiure.
wie mocht wir dann geliche einmuetic werden lebende
dem ez mit krefte rîche hât die lebelichen kraft al gebende?
doch twinget scham den lîp vil maneger girde.
scham den elementen brîchet manege vorme durch ir wirde.
enthabung, dâr zuo maze, triwe, zuht mit sorge,
die gebent undersaze der gier, daz si vil dick gewinnet borge.
Pelaie kunde borgen noch entlihen:
swann si niht was sehende Lohrangrin, man sach si ubel dihen.
si gert ouch niht vil mere, dann ot bî im al wesende
mit vröude rîcher kere, unde an in was si gar die ungenesende.
nû het si mage bî ir, hochgeborne,
die twank daz verch der sippe, daz si darunder lebten dick in zorne.
swenn er niht lazen wolte riten, pirse jagende,
als ein vürste solde, der niht gerne lit alsô verzagende,
sô lac si âne kraft unde ungespreche.
sô warens alle jehende, waz er an der klaren suezen reche.
dô was si alsô lebende der guet in solchen êren,
daz si im urloup gebende was unde jach, ez wolte sich verkeren
an ir anders niht wan durch die minne,
die sie im truoc in herzen, unde was ir doch vil klein in muot, in sinne.
nû wart ir sus geraten, si solt von sînem libe
ezzen einen braten . der rat ergienc von einem kamerwibe:
 <heizet im nemen den vuoz zertenken siten
ûz an dem gejagde, swenn er si entslafen sunder striten!>
diu edel sueze reine, dar zuo diu triwe habende,
si sprach: < owe der meine, die du mir sagst! man wer mich ê begrabende,
dann ob ich wolt, daz im ein vinger swere .>
ir gruoz unde ouch ir hulde, si jach, daz ir daz gar versaget were.
ez was niht Kundrie, die magt von dem grale.
tarandes angel drie, die truoc si under brusten zallem male,
daz wart an disem rate wol erzeiget,
ob diu vil edel werde von ir truge raete wart geveiget.
nû gienc diu raterinne unde seit Pelaien magen
mit manegem truge sinne, untz daz der grozen dinge sich erwagen
die, den ez zerehte het versmahet,
daz sich ein kuniges kunne gen ander kuniges vruhte het vergahet.
owe, nû solt ich swigen der mere sô jemerliche!
ich muoz nû vurbaz sigen: Kundwiramurs, ich klag dich sunderliche!
wer mocht ouch Pelaien dann vergezzen?
swer luter herz erkennet, die het ir triwe mit liebe gar besezzen.
er vuor ot aber jagende, daz was der maget wille,
Pelaien, die dô klagende was niht über lut, vil tougen stille.
ir edel zuht begund ir daz gebieten,
daz si ze keiner wile sich klagender sene wolt offenbare nieten.
als in dô was geraten, des was dô niht vergezzen.
ich sag iu, wie si taten . Lohrangrin ein rîter was vermezzen,
den duht, dô er in slafe was entnucket,
wie tusent swert zemale über in aleine wurden dô gerucket.
er muost durch nôt erschricken, sin junger lib niht trege
was, dô er sach erblicken ob im diu swert . ich wen, er dô niht lege.
sin ellen was in allen schricken gebende,
wan die daz unreht vuerent, der herze muoz in vorhte sin daz lebende.
sô sint die rehte habenden mit kraft unde ouch mit ellen.
des muost sich den begrabenden von sîner hant vil maneger dâ gesellen.
ir valsche ger tete si der wer betoubet,
ir wart von sîner hende mê dann hundert lebnes dâ beroubet.
si wâren sô gebunden ein ander mit der sippe,
daz si nû wer begunden mit kreften dar, des twank si jamers gippe.
behendickeit mit scherme was er rîche,
dô was zevil der menige, dâ von geriet ez leider klageliche.
nû enpfienc er eine wunden in arm sin den lertzen.
dâ von si strites erwunden, wan in gienc sin jugent iedoch ze herzen,
daz si im vielen nider an die vuezen.
diu wunde was geraten aldar, dâ ir kein artzat mocht gebuezen.
nû ist diu aventuere dâ her sô vil diu klagende,
daz ich iu kranke stiure bin von sîner hohen wirde sagende
unde von Pelaien, diu nach im sterben
dâ leit von herzenleide: daz leit kund ir diu herzenliebe werben.
si wâren beide schuldik, diu lieb unde ouch die leide.
wer ich in ungeduldik, sô weiz ich niht, wie si mir taeten beide.
mich wolt vil liht diu lieb ze hazze vliehen,
unde anderhalp diu leide begund sich liht durch hazzen gen mir ziehen.
niht wan der ratgebinne bin ich der ungestanden:
swer noch die selben sinne habe, dem wunsch ich des in allen lânden,
daz der basiliscus sine ougen
ab im iht gahens wende! ist daz ein vluoch? dâ gen biut ich mîn lougen.
Ducisse nam ouch ein sterben ze Prabant sîner minne.
durch den gral nû werben anders wil der selicheit zu gewinne
die man gap verholne von dem grale
den vrouwen . offenliche daz wart verwandelt von dem selben male,
durch daz die vrouwen reine ein sterben kund versniden.
niht wan durch vrag aleine muoste si ir lieben hêrren miden.
des kund ir triwe an selden vil geniezen,
unde wer der gerne lebende, sô mocht er triwe in herze gerne sliezen.
unde wart ein < mal> verwandelt sô daz ez < bene> hieze,
vil seliclich gehandelt wurden des die luet an dem genieze.
ez ist niht < mal>, daz man in kirchen malet,
ist michel baz gebonet, swa rehticheit an rehte niht entwalet.
ez ist ein < mal> < ein vlecke> < ein ubel>, < ein wandel>, < ein tadel>,
des tarant angel hecke, unde scheckes stichet wirz dann alle nadel,
 <unguot>, < unadel>, < unart>, sus maneger stucke
hât daz < mal> dâ heizet, < unheil> dâr zuo unde ouch < daz ungelucke>.
daz selbe hât diu nater nach der mal kreatuere.
in nomine pater, suns unde des vronen geistes gebende stiure
si uns vor disen < malen> wol bewarnde,
ir varwe unde all ir vlecken, vor ir angel heck si uns der sparende!
die heilicheit des grales umb dirre vrouwen sterben
tete abestrich des males . des man nû wol mit vrage mohte werben,
swes ieman kund erdenken oder vinden,
swer varende von dem grale was, beide der vremden unde der gesinden.
dâ von was in nû kunde, wer dirre vürste were,
unde von der grozen sunde wart in lîp unde leben vil unmaere.
daz si der edlen vruhte von dem grale
ir triwe sô wâren sparnde, des truogen si biz an ir ende quale
in guoter munche wise . daz buten si zu buoze
dem grales wunschelrise unde sinen werden magen ouch zegruoze.
Lutringen siz alda durch in benanden.
ez hiez Liasperie dâ vor vil werdiclich in manegen lânden.
ein kloster wart gebowen, dâ man si beide sarcte.
swer Lohrangrin wil schowen, der kouft umb einen pfenninc lieht ze markte.
gebalsmet lit er noch vil wol zesihte.
geburt diu Jesu Kristes vumf hundert jar dô was vor der geschihte.
Lohrangrin durch minne nam alsus den ende,
unde ouch die küneginne . Geluck alsolche minne von mir wende,
die mir von liebe helfe solcher leide!
ich bin der minne erlazen, mîn lîp enruochet, wenn ich von ir scheide.
dô aber michels mere wart zem gral geweinet.
bî rîcheit herzen sere hete sich mit kraft an si geleinet.
waz half der gral mit al dem wunsche tiure?
ist Parcifal vereinet, wer sol den gral dann erben sô gehiure?
der sorgen wart dô minder, vergezzen si der leide!
si gewunnen werde kinder, sueze klare sun unde tohter beide.
die wurden sit die virre wol geleitet.
der gral ist unverweiset, daz tuon ich kunt unde bin ich unvereitet.
ez wart diu Salvaterre alumb gemalvisinet
nahen unde verre mit nachgeburen, die der hoehste pinet
mit rache sunder wol in helle viure,
daz ez dem gral unwirde gap unde al der diet vil ungehiure.
ez wart in Montsalien durch irrîcheit der triwen,
der sich dô manege vrien kunden . daz bescheinden si mit riwen,
die des grales pflagen, swenn si horten,
daz die toufes nazzen touf unde kresem mit valsch an in zestorten.
der kristen vil erblichen dô was von manegen sunden
mit wandelbaeren strîchen . swenn si daz bî dem grale horten kunden,
sô liez ir triwe ir herze nie gerasten,
si vielen vor dem grale venje vil unde buten manege vasten,
daz si mit lebene kerten dem hoehsten wol ze danke,
von tag ze tag sin erten . ir wandel mal daz lerte sinne kranke.
ez duhten dô vil manege sund unreine
groz unde gar unbilde . daz ist nû ringe unde dunket vil gemeine.
daz wolten die gepristen alsus gen got erwenden.
ze berg si wazzer wisten mit klag ze got, daz in die ougen blenden
begunden nach, unde was doch niht vervangen:
vri willekur des herzen ertwingent selten bliden oder manegen.
über elliu dinc gereinet wirt disiu selbe triwe,
swer sus den andern meinet, daz er vur in bitet got mit riwe.
dâ mit sô wirt sin selbes pfant gevriet,
sin unde ouch des nehsten, unde wirt sin selicheit dâ von gedriet.
der gral in des wol gunde, wo sich ir selde merte.
doch wolt er lânger stunde beliben niht . gen orient er kerte.
hie von der enge wolt er an die witen,
dâ sich die kristen merten, die des himels kund enpfinden zallen ziten.
owe des werden bowes! wer sol den hie nû niezen?
geloubet mir, ich trowes uech der endikeit ein teil entsliezen,
wie der here gral geschaffen were,
unde wo er wont mit wesene von sîner hohen kraft vil seldenbaere.
swenn er nû kumt zu reste al dâ er sol beliben,
unde ob im dâ gepreste des tempels mit sô maneger werden schiben,
die zu gewelwe zierent hoch unde rîche,
daz wirt hernach erfunden, lat mir got daz leben selicliche.
saget ich, wie si zogende wern ûz Salvaterre?
mit keiner hohfart progende . der gestatte in niht der gral noch hêrre.
iedoch sô wâren si der zuht bewiset,
daz si durch alle rîche gebarten niht, wan daz die selde priset.
ob ich nû gar bezalte ir reise unde ir gereite?
ir rîcheit manicvalde beschirmet was mit vrid unde mit geleite:
zweier raste lânc in nieman nachte
ûf dirre selben verte, ob er ûf kein ir schaden iender dahte.
dem Vranzois noch dem Walhe wart durch geniez des koufes
gesilbert niht sin malhe . wan all, die in den lânden pflagen toufes
unde gen der diet gebarten werdicliche,
di wurden von dem grale gespiset alle nach ir wirde rîche
beidenthalp der straze, dâ si wâren varende.
gelich in solcher maze als got hie vor die Israhel bewarende
was, dô si die sunde solden vliehen,
in lânt der heilicheite begunden si durch manege rîche ziehen.
die selben ûf ir verte vil dick sich got enthulden.
ze hant mit rache herte muosten si darumb die buoze dulden.
swaz ein tak verenden mocht ir reise,
daz wart ein jar gelenget . die sunde gab in anders niht wan vreise.
dise kint des grales ouch varent gen oriente
mit vluht der sunden males gen dem lând, von dem uns rich presente
kumt, daz lieht der klaren, wâren sunnen,
diu elliu lieht enzundet, die sunder sine kraft von nieman brunnen.
si wâren anders varnde dan kint von Israhele,
vor sunden sich bewarnde . des warn ouch si bewart vor aller quele.
swer gen himel wirbet âne sunde,
der wirt noete erlazen, die den schuldehaften werdent kunde.
darumb nieman verzagende si durch deheine sunde.
vil manege sunde bejagende sint genuoc, der man hât ze himel kunde.
unde noch geschiht, si muezen aber liden
dort oder hie vil noete, die den reinen, guoten kan vermiden.
die nû ze grales kinden, in houbetsunden varnde,
sich mugen niht gesinden, die sin sich zu den Israhelen scharnde
unde treten in die buoz gar unverhowen
mit riwe unde mit bihte, sô mugen si lânt der heilicheite schowen.
nû lat iuch naher wisen, war disiu kint nû keren,
die sich vom grale spisen dô kunden wol mit selden unde mit êren.
si wâren werk von guotem willen gebende:
noch huete seliclicher sihet man die selben in wirde lebende,
dann die dâ widerstriten sint gots mit sunden meile.
die lebent zallen siten mit sunden, vorhten unde mit unheile
vriunde guot siht man si mê verliesen,
dann die nach Kristes helfe lebent unde wellen in sus helfe kiesen.
Marsilje hie nû sehende was die grales diete.
die marner vröude jehende wâren durch di rîchen soldimiete.
durch die lânt dô was ir koste kleine,
dann spital, kloster, armer diet, den was ir richiu hab in got gemeine.
an der hab Marsilje die wol nû ruowe namen.
von paradis der lilje tete in kunt, si solden eben ramen
umb al die marnaer tiwer unde lihte,
daz der deheiner varnde wer, si taeten luterlich ir bihte.
an dem gral geschribene kuntliche si dâ vunden.
nû wart ir mê dann sibene, die durch bihte der werden vert erwunden.
der werlde vil die himelvart vermident,
daz si der biht aleine durch gantze wat sô vil der locher snident.
iedoch die soldamieten an werdicheit erkanden,
die kunden biht sich nieten, daz si der waete niender zil entranden
unde sicher varnde wâren aller leide.
got helf uns luter bihte, sô sele unde lîp sich von ein ander scheide!
von al ir schif gereite laz ich die rede beliben.
hin ûf des meres breite begunde ein wint nach wunsche si nû triben,
wan si den wunsch dâ vuorten wunschelrise.
der heilicheit des grales ist man noch an der aventiur unwise.
wie si dar an was ligende, daz wirt iu liht benennet,
ist er mir helfe wigende, des helfe lânc unde witen ist erkennet.
diu wart nie unde wirt ouch niender muede.
wie vil er helf ist wernde, sô stet sin helfe doch in bernder bluede,
daz niemer die verrisent gen einer halben berle.
alle dinc in prisent, himel, sunne, man unde kleine sterle.
dâ von ist man im lop unde êre tihtik.
daz mocht ein kint erkennen, er geschuof ez allez, sihtik unde unsihtik.
in Abraham erkande, daz er was ein hêrre,
gewaltik aller lânde . über alle kreatuere nah unde verre
ist er gewalticliche krone tragende:
schepfer aller dinge, dâ von ist man im rîchez lop ie sagende.
in drivaltiger êre den menschen werdicliche
geschuof du, vater here: diu ein, daz wir dir selben sin geliche.
daz ist ein werdicheit sô rich, sô tiure,
daz wir dich niemer kunden volloben, unde geben uns die engel stiure.
diu ander ist niht aenic vil hoher wirde rîche:
uns sint gar undertaenic alle kreatuere, von dir dienstliche.
der engel si wir niht ze dienst enpernde.
dîn milte erberende rîche ie was unde ist uns hoher dienste wernde
diu dritte wirde groze ist aller wirde ein krone:
daz wir got sin genoze unde mit im niezen ewiclichen schone
al die wirde, wunne, vröude unde êre,
der du bist selbe hêrre . wer kund dich volleloben iemer mere?
sit du bist gaberîche, sô gib mir armen stiure,
daz ich dir lobeliche volenden muez die werden aventiure,
daz ez ir aller herzen tugende bringe,
diez lesen oder hoeren, unde der ez sag oder in dem done singe.
Titurel was lebende noch allez durch wise vunde.
der vert dâ her al swebende . ûf disem se sich uobte niender unde.
Parcifal ergetzet wart der herte,
die er dô leit von sturme, dô er die künegin Pardiscalen nerte,
unde er die werlt alumbe erfuor durch aventiure
die sliht unde ouch die krumbe . dô was im solch gemach ûf wazzer tiure.
dô het er dannoch hulde niht des grales.
der het in nû ze hêrren vil hoch erkorn, gar vri vor wandel males.
ein stat als ob si swebende wer ûf wildem wage.
di marnaer sich dar hebende wurden, iedoch mit des kuniges vrage.
die luet im wol behagten, die dâ wâren,
dô der gral mit vluzze der stat sô werdiclichen kunde varen.
diu stat hiez Pitimonte unde lak der erd vereinet.
ez wer wol grandiponte, ob von der erde ein bruck wer dran geleinet.
vumf hundert mile wer si wol die lenge.
von walt wilden tieren liten si dâ selten groz gedrenge.
nû wanten die burgere, si solden werden rîche,
daz in ir spise were verdorben unde si wolten willicliche
vrischen win unde wazzer zuo der spise.
ez was in gar unkunde, daz ieman vuere alsô mit wunschelrise.
swar sich der gral lie vueren, daz was des kuniges girde.
durch daz er kund entfueren der werlde vil ir sundehaft unwirde.
daz was derselben stat alda geschehende,
dô si die maer vernamen unde ouch die heilikeit dâ wâren sehende,
unde si der vremden koste dô enpfunden manegerleie.
etlicher bot nach moste al dâ den napf, unde was wol mitter meie,
ein obz von paradis was in niht tiure,
swer ez dâ nennen kunde, unde ob er was vor sunden groz gehiure.
die armen unde die rîchen den künec baten verre,
ob er gewalticlichen dâ wolte sin ir künec unde ir hêrre.
des vielen im ze vuezen vil der armen.
daz gienc der Herzelauden vruht ze herzen unde ez kund in sere erbarmen.
mit zuht er inz versagte unde gab in golt daz groze.
daz armer diet behagte, daz man si hiez vor armuot nû die bloze
durch bet beleip er an den vumften morgen.
diu vorme tempel grales wart in dâ mit kunde niht verborgen.
urloup was er habende, des solt in nieman wenden.
der gral etlichen labende was, daz er im liez die pfruende senden,
ob si nach ir sunden pflagen riwen
unde sunder valsch geverde geloubten sine heilikeit mit triwen.
swer sunder valsch geloubet gotlichen namen vrone,
der wirt sin niht beroubet, er si dâ mit gespiset ewik schone,
unde kristen ê dâr zuo mit rehte minnet
unde dar zuo bihte, riwe in buoze nach den sunden reht besinnet.
ez wart dâ vil geweinet, dô si von dannen schieden,
vil triwen rich erscheinet, die si dô sungen mit ir klagelieden,
sô gar niht durch geniez als durch di wirde,
diu was dar an zelobene; got hât vil liep die herz mit reiner girde.
dem gral ein tempel zeren die burgaere nû bouten.
vil rîcheit dar an keren kunden si, durch daz ir ougen schouten
was von im die heilikeit mit krefte.
zwen unde sibenzic koere bouten si dar an mit meisterschefte.
ez wâren steine grawe, turkois noch amatisten.
von golde solches zawe, ich wen, si des durch nôt dar an vermisten.
die stat hiez nieman Pitimont nû mere:
 <
Grals> wart si genennet unde erbte nach dem grale wird unde êre.
daz mere si aber varnde wâren verre unde verre,
durch reis die virre sparnde über lânt durch heidenische terre,
durch daz der gral die heiden kund vermiden.
ir sunde manegerhande mocht er sô di lenge niht erliden.
in gap der gral geleite zem nehsten unde zem besten
gar sunder arebeite . wan sie heten des gelouben vesten,
daz mit sîner kraft got selbe waere.
sit rehtes gelouben staete, got der ist noch huete helfebaere!
dem magnes alzu nahen vuoren si, dem steine.
den kunde niht vervahen sin isen kraft . si vunden in kiel niht eine,
ich wen, ir tusent was dâ bî verdorben
unde vul vor manegem jare . mit den die grifen heten sus geworben:
die ros unde ouch die luete, swenn di vor hunger lagen
tôt, mit har, mit huete, vuorten sis aldar si neste pflagen.
von silber golde lak dâ rîcheit wunder,
von pfeffer unde vor wurtzen, von pfelle, von aller rîcheit ob unde under.
si vunden noch wol aehte der kiel mit lueten lebende,
gar heiden von geslehte . die wâren dannoch koste rich wol gebende,
daz si der grifen sich mit kraft erwerten;
unde westen sunder wane, daz si des lebnes wâren die verherten.
Machmet unde Terviganden, Kaun unde Apollen,
si buten in mit handen opfers vil unde goldes maneger knollen.
dô was ir keiner an der wer verzagende,
wie ez ans leben ginge . si wâren sich gen vienden werlich tragende.
dô si die maer gehorten, daz dise wâren christen,
ein vröude si enporten, unde gedahten sich dest lânger vristen,
daz si die getouften zetode sluegen
unde daz si mit ir spise an ir leben lânger sich betruegen.
ir was ein her vil michel, unde dahten die getouften
krumber als ein sichel machen, des gelouben die verkouften.
an selicheit wart in der touf gesigende.
si begunnen ûf den kielen eines sturmes an dem steine ligende.
daz wolten si nû rechen an disen kristen edele.
nû kunde wol zebrechen die rache der dâ sitzet ûf dem sedele
ob aller edelkeit in hoher wirde.
die kiel ûf hoher giengen ein teil hin dan al nach der kristen girde.
die heiden dô wol sahen, daz si geluckes wielten.
si baten si niht gahen, mit ruofe si die hende gen in vielten,
daz si in durch den touf dâ geben rate.
si wolten gerne gelouben, daz der kristen got vil krefte hate.
der künec unde daz gesinde mit vlize vielen venige
durch wiser lere vinde, ob sich nû touf der heidenschefte menige
unde ob si staet dar an beliben wolten,
daz sie von gotes kreften ir staetikeit am grale vinden solden.
daz wart nû wol erfunden, daz si sich gerne touften
unde nach den selben stunden vil kristenlichen ewik leben kouften.
si heten beidenthalben vröuden stiure,
daz disen argen heiden an lib, an sele wart dô sterben tiure.
der bischof Bonifante unde al die kappellâne
den ungelouben wante, mit toufe wurden des die heiden âne.
der künec erloubt in dô die rîcheit groze.
swer die nemen wolte, der wart an aller armuot gar der bloze.
mit rîcheit drier hande half in der touf von dannen:
daz si ir lîp zelânde brahten wider heim wîp unde mannen,
di ander rîcheit hordes ubergroze,
diu dritte lebenes ewik, daz si wurden engel schar genoze.
ir vier dâ truogen krone unde brachten rîcheit viere.
die si dâ jagten unschone, die wurden sazehant ir vriunt vil schiere.
von Veirefiz jen wurden die bekerten,
die dise niwen kristen ûf daz mer mit strite vliehen lerten.
dô si die schif geluoden mit rîcheit maneger dinge,
dô muost di kraft hie muoden des magneten wart anhabene ringe.
diu rîcheit gen dem lebermer si wanden,
dar inne was alsam ein walt von kielen gar gestecket unde gestanden.
daz muost vor in zefliezen alsam ein is in viure.
swen guoter ding verdriezen niht kan zegot, dem git er selden stiure.
si vunden manege wild vil ungehiure
in rore unde in rise, si vunden wunder maneger aventiure.
manegen ganc unwiten si vuoren durch gebirge.
si sahen lewen striten unde manegerleie wunder sam getwirge,
dô daz mer zemangem walde stoezet.
der luft gab in dâ sueze, dem aller smak ûz kramen niht genoezet.
swie vil der gral gerîchet mit wurtzen was, mit waze,
sô daz dem niht gelichet, doch tete si dirre vro mit underlaze.
in widerfuoren ouch pruele mit ir luften,
daz aller menschen kunne dâ sterben muest als in der hellegruften.
swenn si des enpfunden, zehant sô wart enprennet
aloe zuo den stunden, dâ von sô wart der boese luft zetrennet,
unde dâr zuo ander wurtz, die wâren tiure,
daz gab vur eiterwurme unde vur alle gift vil groze stuere.
der luntz unde papune, der tabat zuo dem schraffen
dâ lebten maneger lune, si sahn den kokodrillen wunder schaffen,
von dem der helfant dicke muoz erschricken.
den ist der serpant jagende, dem kan daz viur ûz hals die virre blicken.
wer mocht sô manege kunder erdenken unde erzellen?
daz mer hât maneger wunder dann in Swarzewalt der boume stellen.
die kunder laze wir nû elliu striten,
unde sagen wir, wie Veirefiz die virre gen dem grale kunde riten,
mit herzen guot gewillet wol drizic tageweide.
diu rede ist noch gestillet, wer sagt ez im, vil gern ich uechz bescheide:
er truoc dem grale willen alsô reine,
tusent mile zu riten wern im durch den gral gewesen kleine.
wie Veirefiz gemeinet den touf het unde geminnet,
sine lânt gereinet, sô daz zerheidenschefte nieman sinnet,
Pfilipp unde Alexander, die geherten
der zweinzic rîche witen, den touf unde ouch die kristenheit gemerten,
die Tschinotulânder mit sig het uberwunden.
mit viures blicken glânder sich die lufte lieht ob in enzunden,
durch daz sin verre suochten ûf ir grifen,
von ritterschaft der werden wolten sin menlicher wer abe slifen.
dâ von si den genenden alda ze hêrren namen,
der heidenschaft wol pfenden kunde, die niht toufes wolten ramen.
bistuom vil die kund er stiften witen,
pfafheit die grozen, die macht er hohe rich an allen siten.
vunf unde zweinzic rîche, die sint hie vor genennet,
die erstreit er werdicliche, die alle reine kristen sint erkennet,
daz rich Tribalibot unde ouch Vriende,
Kaukasas, Triende, die breit, die leng biz gar der werld ans ende,
dâr zuo die zweinzik rîche . Alexander unde Pfilippe
lebten sô kristenliche, daz in got stiure gap mit rîcher gippe:
an dem gral die vestenung des rîches
der engelschar si erten, daz dem ûf erde wart nie niht geliches.
zweinzic dâr zuo sibene kuniclicher krone,
der nam dâ stuont geschribene, die Veirefiz erstriten hete schone,
der horten zweinzik zu dem rich Vriende,
di Secundillen ûf erbten . sint erstreit er sibne mit der hende.
vumf unde vumfzic lânde vil rîche kronebaere
man in zeherren nande . wie vil dâ marche unde vurstentuome were,
der kan ich an der zal niht wol ergrunden.
zwei unde sibenzic rîche unde dannoch mer beschermet er vor sunden.
dô Veirefiz erhorte die maere al dirre kunfte,
vil hohe sich enporte sin herz, ez vuor in vröuden sigenunfte,
wan trauren, sorgen het er uberwunden
gen aller wirde krone, die hât er hie unde dort nach girde vunden.
vil lobes got nû sagende was er der lieben maere,
unde anderhalp nû klagende, daz er in Vriende niht enwaere
bî den bergen goldes unde der steine
durch werdicheit dem grale, daz er im wirde buete mit gabe reine.
mit vil processione, mit heiligtuom hohe geret
huob er den anevanc schone, vil grozen vliz mit witzen dar an keret
Urrepans de Tschoie mit al den vrouwen,
demuetich slehter wise, vor aller hohfart gar diu unverhowen.
sie riten niht, si giengen ein groze werlt menige,
dâ si den gral enpfiengen mit selden groz, maneger tusent venige
wart diu reinikeit ir herzen guebet
durch minne gots die wâren . mit wazzer sach man ougen vil getruebet.
hie tugent gen der tugende lie sich mit triwen schowen,
daz alter noch diu jugende wart nie an keiner werdicheit verhowen.
der gral enwurd alsô von in bekroenet,
daz wol der engel koere an ir vröuden sange wer beschoenet.
mit venje unde von munde mit sange lobes rîche
dâ werte manege stunde; alrerst darnach di luete werdicliche.
wie Veirefiz nû Parcifaln enpfahen
kunde sueziclichen, Kundwiramurs die klare sunder smahen
von dem vil hoch geherten mit den vremden malen.
an zuht die wol gelerten, Urrepans de tschoi unde Parcifalen,
die kunden wol mit triwen arme sliezen
gen werdem anevange . man sach der ougen vil al ubervlizen.
Kundwiramurs von beiden enpfangen wart gedriet,
wan alle blued ûf heiden, der glântz dâ bî wer liht an lob gevriet
bî ir . si gap ir allen ougen schricken.
alle, die sie sahen, die kunden aldar mit staete nie vol blicken.
doch ir herzen reine wâren aller sunde
über al die lânt gemeine . her nach sult ir sin baz gewinnen kunde,
von wem daz lânt vor sunden wart geschoenet
ze selden grozer menige, die zer engel schar dô sint bekroenet.
diu junge Arbidale diu wart dô baz geschowet,
swie doch der jugend male Kundwiramurs pflac, alsam dô towet
der rosen blicke lieht, vil unerblichen.
Arbidal der varwe was mit vlize niwes dar gestrîchen
von einer hant der wâren kunst vil hoch gerîchet,
der varwe kan sô klaren mit staetikeit, diu niemer mer gewichet.
die sich nach ir gebote halten kunnen,
den git si varwe reine, die sich ubervazzet gen der sunnen.
Veirefiz niht âne was ouch der edeln vruhte,
sun der Belakane: Urrepanse de tschoie mit werder zuhte
geborn het unde ouch erzogen der welte
degen, kint unde meide, dri unde drizic ir beider zegelichem gelte,
dem vater niht gelichet nach muoter einer blenke.
vil werdicheit gerîchet was an der werden diet . deheiner krenke
was dâ Kundwiramurs an kinden:
bî ir dâ lobelichen zinken dri wol mohte man dâ vinden,
wan daz Arbidale, die meiste was der jare,
vor sorgen vri dem grale hende bot unde truok in offenbare.
si heten sun gen solchem zil der lenge,
die schilde ze halse hengen unde hurticlichen brechen durch gedrenge.
beidenthalp vil êren wâren si got jehende,
daz er ir vruht sô meren geruocht, daz si die vröude wâren sehende
unde ûf erde an kinden wielten prise
unde dâ bî werben solden umb ewic vröud in vrone paradise.
si vreuten sich des grales unde sîner werden kunfte,
dâ wider ander males der hohen mac in alsô werder zunfte.
ouch vreute sich des grales diet der wite,
iedoch si wâren klagende den bou, den tempel grales zaller zite.
des was in trost nû gebende, der ins dô was gebunden:
 <an himelrîche lebende sô habt ir aller wirde wunsch hie vunden
an dem gral, den habt ir vor mit wirde,
sô wont in disem lânde, al der werlde wunsch ein über girde .>
Veirefiz hie sagende sus was mit luten worten:
 <ez ist hie krone tragende ein künec, daz elliu oren nie gehorten
im niht gelich an rîcheit alsô rîche.
swie rich du bist mit grale, daz ist ein niht unde niender im geliche
an lueten unde an lânde, an gold unde an gesteine.
in himel der bekande ist er wol von sinen tugenden reine.
sin rîcheit, sine wird ich hie benenne
ein teil, niht wan die groesten, dâ bî du dich unde mich an wirde erkenne.
sin gewalt sit wit unde verre benennet werdicliche
die zwei teil aller terre, unde dar über zwei unde sibenzic rîche
was ich ein im gar zu dienst ûf gebende
vrilich unde unbetwungen, niwan daz er sô reiniclich ist lebende.
priester Johan namende ist man den werden rîchen
durch werdicheit unschamende, als ich dir sag her nach bescheidenlichen,
kristenlichem orden zeiner veste
wan erst ein kristen reine unde tuot ouch Krist ze lobe niht wan daz beste.
dri India die witen im dienent gar vur eigen.
die Kristes widerstriten kan er im zelob unde zeren neigen.
priesters nam ist er ze kunige lobende,
wan priesters nam ûf erde ist an werdicheit den kunigen obende,
unde Johan durch den reinen, den sich dô Krist liez toufen.
des heilikeit in einen lat vor maneges heiligen wirde loufen,
daz nie wibes lîp den man gebaere,
der Sant Johanne Baptiste an heilicheit, an wird geliche were .>-
 <waz sprichstu, bruoder here?> was Parcifal nû jehende.
 <gotes heilicheit ist mere, wan sin geburt von vrouwen was geschehende .>
der wise jach: < vil wol ich dich bescheide:
Johannes wart von wibe geborn unde Jesus Christ von einer meide.
der gotes heilicheite git nieman ebenmaze,
unde als ich dich bescheite: swer kertzen lieht durch nadeloere mit glaze
habt gen der sunnen glast über al die welte,
heilikeit aller heiligen lit sus gen gotes heilikeit ze gelte.
durch dise namen werde Johan unde priester beide
heizet man über al ûf erde disen hohen künec . man tuot im leide,
swer in keiser oder künec benende.
swie sich diu werlt vierteilet, driu teil gar die wartet sîner hende.
daz saget wol diu pfahte: sin gewalt get von orjente
mit keiserlicher ahte unz an meridjan, den nieman wente.
jenhalp des wilden meres über al die kunder
unz an occidende sînem gewald mit dienste ligent under.
Proventz wol sibenzic schone von sîner hant enpfahent
zepter unde krone . die vinde sin mit hazze gar versmahent.
in India, vil nach dem paradise,
dâ wont der edel werde unde wirbet nach dem ewiclichen prise.
daz paradis ich meine, darinne menschen kunne
viel ûz der gemeine der engel koere vröude wegender wunne.
ein obz von einem rise gab uns die schulde,
unde an dem selben rise erwarp uns sit der meide kint die hulde .>
Titurel der wise al dise maere horte
von disem selben rise . ditz maer im hohe vröude gar enporte.
in herzen er vil dicke sere klagte,
daz man im von dem rise unde von der meide kint sô selten sagte.
 <daz paradis vil nahen lit des kuniges heime,
wan daz ez undervahen kan ein berk, vor aller vogel sweime
gehoehet hoch, al über sich die rihte
eben glase hele, daz niht dar an gekleben mac vor slihte.
der berk al oben schinet gelich dem viures glaste.
ein brunne sich rivinet dâ neben drab, der diuzet alsô vaste.
Ydonus wart der brunn mit schrift genennet.
sin vluz der teilt sich witen, die virre in manegem lând ist er bekennet.
in des brunnen grieze vindet man edel steine,
vil nutz an dem genieze . ez sint saphier, smaragd, karfunkel reine,
topaz, krisold, sardin, perillen, onichel,
amatist, serente, ardell, achat . die sint an kreften michel.
ein krut assidiose wehset bî dem vlumen.
des kraft ist tugend ein rose . sin wurtz kan sich an tugenden niht versumen.
swer die wurtz hât in der hant zetragene,
der mac den boesen geisten, swaz er wil, gebieten im zu sagene.
der berk zer andern siten ein wazzer hât zu gebene,
daz teilt sich ouch vil witen: daz git gesuntheit vil der werld ze lebene.
mit welcher siecheit wirt der mensch gemeilet,
unde badet er sich drinne, er wirt vor aller siecheit wol geheilet.
dâ bî in einem lânde wehset der pfeffer zanger
klein unde grande, der eine der ist kurtz, der ander lânger,
gelich alsam ein walt von ror vil dicke.
daz lânt ist ebener slihte . daz wirt angezunt mit viures blicke,
swenn der pfeffer zitik wirt an sîner krefte.
vil wurme eiter gitik gent dar, under manegerleie schefte.
daz ror man brennet durch di ungehiure,
daz si zem tode verbrinnent . etlich versliefent sich vor disem viure.
in der provintze witen hebent sich dar gemeine
nach des viures ziten junc unde alte, dâ bî groz unde kleine
mit besem, tragebaren, rechen, gabelen,
dâ mit sin dann zehufen kunnen keren, triben unde schabelen.
als man die arweiz drischet ûz halmen unde sloufet,
die niht mit stro gemischet sint, unde si daz viur tuot bestroufet,
alsô dreschent si den pfeffer danne.
wie aber der sam dâ bernde wirt, daz sagt man weder wîp noch manne.
Olimpius genennet ein berk groz, hoch, diu beide,
bî dem daz lânt erkennet wirt, dâ der pfeffer wehst, unde daz ein heide
dâ entzwischen wilde lit unde paradise,
dri tageweide lenge . dâ von daz lânt ist wert an hohem prise.
der luft ist sô gesuezet von paradis betowet,
daz er wol kumber buezet . si sint dâ von geherret unde gevrouwet
in den lânden, die der luft bedrehet,
ich meine daz paradise, dâ Eve unde Adam inne wart gesmehet.
ûz dem berge vliuzet gen orient ein brunne.
swer den zem meien niuzet des morgens, ê daz in beschint diu sunne,
ê daz er iht eze mit schoener zuhte,
unde trunke sô des brunnen, er wer vri drizik jar vor aller suhte
unde schinet in der jugende reht als in jaren drizik.
der brunne hât die tugende, daz er vurbaz niht wirt abe slizik,
die wile im got des lebnes ist verjehende.
gedeht er hundert jare, man wer im doch niht mer wan drizic spehende.
dar ûz die adelare zem meien bringent steine
vil edel unde vil klare . in India dâ nistent si gemeine.
ir kint die jungen si dâ mit bestrîchent.
dâ von ir kraft der ougen ûz der sunnen glaste niht entwichent.
swer die steine gehuere treit in sîner hende,
dem werdent niemer tiure tugende rich . er wirt ouch niht ellende
rîcher hab . sin im die ougen verdorben,
diu kraft der edlen steine hât im der ougen klaer vil schier erworben.
swenn man ie lenger sehende ist an di selben gimme,
ie mer der klarheit spehende sint die ougen unde nement zorn unde grimme
unde gebent herzen vröude mit ir tugende:
haz, nit si gar vertribent, die zwei vil dicke machent gra die jugende.
dâ bî sô ligt besunder gar âne wazzer trucken
ein mer, dazt ob unde under niht wan griez . dar ûz gent nebel rucken
vil dicke . groze kiel noch barke swebende,
wan niht dar über ist varnde, klein noch groz, daz ûf der erd ist lebende.
dasselbe mer ist swinde mit sturm in unden varende;
swenn ez zerblaent die winde, daz mer ist tobender unde dô niht sparende
unde wellen hoh sam ûf dem wazzerwage;
unde wa daz mer hab ende, daz muez diu werlt gar lazen sunder vrage.
unde swenn daz mer belibet al trucken tobender unde,
daz ez der wint niht tribet, sô nimt man bî dem stade wunders kunde,
vische lebende wolgesmac unde reine,
sô daz nie munt ûf erden ie bezzer gaz dâ beide groz unde kleine.
dri tageweide lenge man groze berge vindet
von disem mer sô strenge . der berge hoeh die roten juden bindet,
daz si niht sint ûf erde progend varende.
dazt von der berge hoehe . der regenbog ist vil ir hoehe sparende.
Gog unde Magog sus hiezen zwo diet . alsô genennet
sint dise berg, die sliezen kunnen wol die juden, sô bekennet
snel unde wild ir menig, unde al die welte,
kristen unde heiden, wer ein niht gen in ze widergelte.
ab den bergen runse get, wit unde groz von steinen.
ein starker wagen erdunse, ich wen, her von dem reine kum ir einen.
kein var dar über wart noch nie besinnet.
in ditz mer von sande durch di lânt gar âne zuht ez rinnet.
die Juden ez ouch besliuzet an einer siten umbe.
ein ander wazzer vliuzet von den bergen dâ an die wuesten krumbe
von wazzer luter rein, gebirge wilde
von gimme unde von gesteine: des lit dar inne wunder unde unbilde.
aller luet vereinet vliuzet ez under erde.
swer rîcheit alsô meinet, daz er dar nach gewinnet solch begerde,
dem tuot sich ûf diu erde . wil er schiere
tuon die widerkere, er gewinnet rîcheit vil in dem riviere.
ist aber er iht zu lânge, diu erd in dô verklammet
mit toetlicher zange . den selben bach ein grozer vlum dâ sammet,
der gahet danne vur gen einem lânde,
dazt Melliflor genennet . dar inne sint edel steine manegerhande.
dâ ziehent si besunder diu kint über al ûf swimmen,
daz si dem wazzer under kunnen sin unde als die vische klimmen,
darumbe daz si steine kunnen vinden.
etwenne wochen drie kan under wazzer ir leben niht verswinden.
an dem grund al wesende ez dunket si gehiure,
wan si sint dâ lesende edel rîche stein, an kreften tiure.
die bringent si dem marschalk gar mit alle.
der ist von rechte welende, welcher im zem besten dâ gevalle.
dâ bî ein lânt ist kleine, die berge mit dem viure,
Agremont ich meine . dar inne diu salomander, wurme tiure,
die niht wan des viures sint dâ lebende.
âne viwer si sterbent, alsam der visch ûz wazzer wer sich hebende.
die wurkent pfelle tiure, den nieman uberrîchet.
der wirt in dem viure niwe, als er in alter sich verblichet.
er wirt dicke guot, an koste bezzer,
wan er in viwer wehset . man tuot im niht, alsô der slift ein mezzer.
ein widerglast der sunnen ist wol der pfelle wehe
unde wirt mit nôt gewunnen . in viure wurkent si die siden spehe,
bî der ist elliu side unde golt zu nihte.
wie man die gewinnet? dâ macht man hufen dri von holtz die rihte
von ein ander niht verre . den naehsten man dâ viuret.
er went, daz im niht werre, an sinen kampel vröuden ez in stiuret.
der ander brinnet, swenn der erste vellet.
von dem er aber gahet unde zem dritten houfen sich gesellet.
den wurm man alsô zoehet mit viure drier houfen.
dem berg er sus enpfloehet wirt . sô wil er gahes widerloufen.
noch gaeher wirt diu vart im undergangen:
durch daz die ersten houfen erloschen sint, dâ mit ist er gevangen.
vil siden ist er tragende, darinne ist er verwunden.
si sint durch nôt behagende, die niemer mer verslizzen werdent vunden,
unde kein viur kan niemer mer verbrennen.
wer mocht al solcher wunder an rîcheit iht erdenken unde erkennen?
durch reht man si vergoldet unde ist zu pfellen webende.
gar lilien wiz getoldet wirt sin glast, sin kraft sus wirde gebende.
vil maneger werdicheit der pfelle waldet.
daz viwer in machet niwe, swie gar er wirt erblichen unde ervaldet.
diu inner Indyane hât rîcheit, guot unde êre,
golt, silber, sunder wane, unde edeler steine vil unde dannoch mere.
unde alle, die dâ wahsent ûf von jugende,
die sint an horde rîche, unde michel rîcher ûz genomener tugende.
an kuesch, an hoher milte muoz man sie iemer prisen.
ir hant des nie bevilte, die vremden kunnen si von armuot wisen.
swaz der von andern lânden armecliche
ir genade suochte, der wart dâ von ir handen wol der rîche.
meineide, stelen, rouben, des hât dâ nieman kunde.
gitikeit noch ungelouben, spot, verraten, valscheit maneger sunde,
vor dem sint die luet alsô gereinet,
der in dâ von iht sagte, si enwesten, waz er wolt unde waz er meinet.
dromedar helfande unde manege tier vil edele,
die vindet man in dem lânde . gesaz ie künec sô werd an solchem sedele?
die besten ors, verhalden wol unde drete,
unde menlich herz in helden vindet man an ritterschaft dâ staete.
swenn priester Johan varnde gen vinden ist mit strite,
daz er doch lâng ist sparnde, wan er manic tusent helfe hât vil wite,
sô vuert man im vor ougen, daz in zieret,
vierzehen kruetz geheret, mit gold unde mit gestein wol geflorieret,
die sam die sunne glesten mit rîcheit der vil grozen,
geziert alsô zem besten, daz in al diu werlt niht mak genozen.
der trinitat unde gotes nam zu êren
mit ie dem kruetz besunder erwelt siht man dri tusent rîter keren.
Krist sol si wol bevogten, ich mein die mit den kruezen,
die vor in allen zogten . darab mocht vil wol den vinden schuetzen.
dar nach zwei hundert tusent wâren varnde
âne slinger, patelierre, der bogen, gabilot niht vinde ist sparnde.
dar nach ein her ist zogende, mit wer der unbekanden
sint si gen vinden progende, unde dannoch helf ûz zwein unde sibenzic lânden:
all die kunige sint im des gebannen,
daz si im her mit kreften vuerent groz mit magen unde mit mannen.
unde als der vürste rîche ist varnde nach ablazen,
daz tuot er demuotliche, vintlich hazzen ist von im verwazen.
rotten, haerpfen, zimbeln unde ziterje,
vil suezer doene klenge vuert man vor im unde allem sînem herje,
niht durch hohfart wecken, zu got nach lobes prise
die herz in andaht stecken, als vor der arke pflak Davit der wise.
ein hultzin krueze, bloz vor zierde waehe,
treit man im vor den ougen, daz man got blozen an dem kruetze sehe.
mit dirre selben tugende dient er selde grozen,
daz er dâ bî ist hugende an Jesum Krist, unde al die sin, den blozen,
als er an dem kruetze hienc mit wunden,
durch uns zem tode verhowen . sô wirt ir aller herz in selden vunden.
bî dem kruez vert nahen ein guldin vaz vol erden.
daz sol gedanke vahen, daz wir alle wider zeaschen werden,
unde daz elliu hohfart wirt bedachet
zejungest mit der erde . dâ mit er hochvart all der sinen swachet.
mit gold zer andern siten ist man ein vaz dâ tragende,
dâ bî verstet man witen, man ist im êre ob allen kunigen sagende,
die ûf al der erden sint hie lebende,
unde daz im krone unde êre unde den gewalt got selbe dâ ist gebende.
diu rede kom vil witen, ein kunik begund si anden,
der pflac Ismaheliten . alsô hiez sin luet von manegen lânden.
der ist sô vil, daz nie ir zal bezilte
menschen witz ûf erde, zepruefen alle meister ez bevilte
an wit, an leng, an breite . ir künec der was sô jehende:
wes er sich underleite, er wer, dem al diu werlt under ougen sehende
werden muest, daz'z' wer in wol ûf gerbet.
 «tuot er daz niht vil schiere, priester Johan wirt von mir verderbet . »
Tartarie diu wite, des kuniges lânt sô heizet.
in manege lânt mit strite ist er vil dick gewaltiklich erbeizet.
ein wazzer ist Tartarea genennet.
dâ von sin lânt daz wite ist nach dem wazzer wol die virre erkennet.
ez rinnet gevilde unde heide die virr gar unerwendet
wol vierzic tageweide von dem sneberge, biz verendet
wirt sin vluz her in daz mer mit valle.
die Ysmaheliten bereiten sich dâ her mit grozem schalle.
als sie gar über riten den priester Johan wolten,
vil menlichen striten hiez er si, daz siz niht lazen solden,
swenne si quemen her in dise kristen
in India daz vorder, daz Sant Thomas bekart hie vor mit listen.
dem kunige vil unkunde was ir über kere
her über die wilden unde, daz si vuorten manegen künec here.
des vunden si die kristen ungewarnde.
des gen der engel hoehe von ir henden wart dô maneger varnde.
si warn al dâ gesigende von uberkraft der grozen
unde wâren vurbaz ligende mit gewalt an allez widerstozen.
zer andern India zwei her si sanden,
die vunden wirte heime . dâ von si liehter schilde vil zetranden.
doch wurden ungesigende die selben ouch erfunden
unde an der wer geligende . die kristen muosten tragen tiefe wunden
unde daz ir tôt gelac wol drizik tusent.
dô er vernam die maere, priester Johan, mit leid er wart verklusent.
sam liut erine bilde hiez er im vil giezen.
gen dirre diet sô wilde, er liez die sin der witz alda geniezen.
innen hol, nach lueten ûz gestellet
über al die selben bilde, mit munden wit, alsam die sint gehellet,
unde innen vol mit viure, daz'z' in zem munde ûz wete,
zu sehene ungehiure, wan ie ir einz ein blebalk under blaete.
dâ mit sô wart daz viur mit kraft erkucket,
daz ez zemund unde ougen unde oren, nas als ûz der esse vlucket.
vumf tusent der gebunden was ûf ors die grozen,
hinder ieglichem vunden wart ein knab, der liez daz ors niht stozen
unde in daz bilde wint mit balgen duhte,
alsô daz viur mit gufte ûz munde, nas, ûz ougen, oren luhte.
bî einem schonen riviere die Tartarie lagen
mit grozer rîcheit ziere . ir schilte widerglast der sunne wagen,
ir her daz velt die witen het bedecket.
in der nacht gehalbet wurden si wol wenik hie geschrecket.
si heten schilt mit wachte alumb ir her wol varende.
priester der geslahte Johan wart sin her dâ gen in scharende,
die bilde vor mit viwer groz von swebele,
dâ von sô gienc ein dimpfen, sam diu hell wer ûf getân mit nebele,
dâr zuo die tiufel alle waeren ûz verlazen
den heiden dar zu valle, die druz daz viur sô grueslichen grazen
sahen unde ander schar nach disen zogende,
der schilte warn von schine, als ob si ouch von viure weren vlogende.
diu swert unde schilde blicken zu den bilden ungehiure
lert die heiden schricken . si wanden, daz diu helle gar mit viure
wer ûf getân mit aller tiuvel gruelen.
si liezen wer dâ slifen, ez wern lântzen, bogen, hatschen, kuelen.
si kerten sich ûf vliehen, die kristen an si drungen,
die zamen unde die schiehen sluogen si, die alten unde die jungen.
priester Johan wart alda gesigende
an den Tartarien: von den sach man daz velt bedecket ligende.
ir wart ouch vil ertrenket in dem wilden wage,
erslagen unde versenket wart ir sehzic tusent ûf der lage
unde mer: daz kom der werlte wol zu guote,
wan wer in dâ gelungen, si hetens über riten mit heres vluote.
zwei hundert tusent heiden die lagen tôt zen stunden.
diu werlte vri vor leiden ist sit gewesen unde âne ir strit erfunden.
ez wer verderbet von ir uberleste
diu werlte al gemeine . diu hât nû sit gelebt vor in mit reste.
diu werdicheit des lândes unde ouch des lândes hêrre,
den vindet geliches pfandes ûf erde niht der minder noch der merre.
swer an einer lug hie wirt erfunden,
gemeine guoter dinge wirt er von den lueten sa enbunden.
si sint getriwe, gewere, sunder haz unde niden.
meineide unde ebrechere muezen dise lânt mit staete miden.
jaergelich sô vert der künec schone
in got, iedoch verwapent, mit grozem her zer wuesten Babilone
ie zuo den jargeziten Danjelis des propheten,
den hungers lewen giten erkanden, daz si spise an im niht heten.
mit strit an wurmen groz ist er gesigende
all jar vor Babilone durch Daniel, wan er dâ noch ist ligende.
sin rîcheit unde sin wirde ist nieman sagebaere.
durch wunder ist mîn girde von sînem palas ze sagene rîche maere.
der ist rich, hoch, wit, lânch sô here,
dar inne gent zu tische driu tusent rîter dringent dâ niht sere.
zethim ein holtz genennet, den palas ist ez habende.
daz holtz man sus erkennet, sin smak der si die luet an kreften labende.
getaevel, suele, wende ist holtz gehiure,
ebanus geheizen . brinnen, vulen ist im alles tiure.
im ist kein wurm schadende ( si geturren dran niht sitzen),
deheiner wird entladende . untz an den jungesten tak sô kan verritzen
daz holtz kein viwer, schab noch ander marwe.
oben in den slozzen zwo schiben sint von gold in liehter varwe.
die schiben breit, darinne zwen houbet groz karfunkel,
die luehtent nach gewinne: über al den palas ninder lânt si tunkel
bî der nacht . der sal hât porten viere
gesniten ûz ebano, die bogen von sardinico di ziere.
Sardinicus dâ swebende ist bogende ob den porten.
vergift hie vor behebende kan er mit kraft gar schiere zallen orten,
ob von ander werlte ieman were,
der solchen valsch begienge . in disem lând ist nieman sô gevere.
ieglichiu porte ringe hât guldin unde groze,
die steine rîcher dinge verwieret dar, untugent zu widerstoze,
die den sal dâ zierent keiserliche
tak unde nacht mit wirde . vil der tische sint von golde rîche,
etlich von amatisten der stein git vil sueze.
ûz helfenbein mit listen sint der tafeln stollen unde vueze,
under benke gemezzen dar geliche.
über al der palas unden geschachzabelt ûf dem estrîche.
diu veltgestein onichel, gen stritlicher herte
gebent si manheit michel, als man gen heidenschaft bedarf der verte.
vor dem sal ein witer hof der vrone,
von luter helfenbeine ist dâ gestuele rîche unde vil schone.
dar get der künec sitzen unde die rîter alle
über al den hof mit witzen . daz plaster unden ist über al kristalle.
des edlen werden kuniges kemenaten,
die sint gezierde rîche, von golde unde von gesteine wol beraten.
die stein von blicken glânder unde gar von rîcher krefte,
vil weh, unkunt ein ander, der varw etliche gruen sam liljen schefte,
bla, wolken var iegliche nach ir tugende.
oben in dem gewelwe ligent die besten an der edel mugende.
lampades vil helle von balsem lieht dâ brinnent.
diu sunne mak sô snelle durch wolken niht, als si dâ lieht gewinnent.
an guldin keten vier unde zweinzic dâ henget
der edeln lampen rîche . mit gold daz plaster unden ist gemenget.
vil turkois drin verwieret, der edelkeit wol kundet,
daz er die werden zieret: zuht, diemuete wirt von im enzundet.
dem bett ein saphir ist vil tugende gebende
über ander gimme rîche, unde tuot den lîp vil kuesche reine lebende.
hie sint wîp diu klaren, diu schoensten in allen welten
an vell unde an gebaren . unde si sint doch bî den mannen selten:
zem manod eines nach des ordens lere,
durch deheine girde, wan daz man schar der himelkoer gemere.
geschriben hofgesinde drizik tusent habende
ist er an underbinde, an die sich taegelich dâ sint die labende:
mit ezzen, trinken habent si niht zadel.
des kuniges tisch durch edele daz ist ein smaragt gruene âne tadel.
den habent vier amatiste, die sint dar under stollen,
darumb geworht ein kiste, diu besliuzet rîcheit vil der knollen,
vaz, dar ûz man trinket, solcher tugende,
ez si moraz, kipper, sô wirt mit trunkenheit dâ nieman hugende.
swer an dem tische sitzet unde hât wol den gedingen,
daz in diu wisheit witzet, an guoten sinnen muoz im wol gelingen.
vor sînem tor ein witer hof gelenget
lit wol in solcher maze, daz man ein ors dâ von rabin ersprenget.
alumb gestapfelt grede mit kristallen vil luter
unde mit gestein die bede . ein plaster eben, sleht unde noch vil truter,
mit gold dâ zwischen, ist ez vil rich ergozzen,
daz man sich drinn ist sehende, als ez mit sunnen gimme si ubergozen vlozzen.
ûf der gred en mitten ist man ein werk dâ lobende.
erwunschen noch erbitten mohtez nieman . aller rîcheit obende
stet ein suel dar ûf ein spiegel klare.
vumf unde zweinzig stiege unde hundert gent alumb dar zuo vurware.
der stapfel etesliche sint porfireticone
unde alabanden rîche, unde sint dar ob sô liehtiu plaster schone,
von dem dritten teil hin zuo gemueret
stapfel unde kristalle, jaspis unde sardonix an rîcheit tueret,
unde oben amatisten mit klaren lieht korallen:
gestieget dar mit listen die grede muezen an rîcheit wol gevallen.
den spiegel ist ein suel enpor dâ hebende,
darumbe ein ziborje vil rich geziert ist in den luften swebende.
diu kost an der ziborje ist in der hoeh wabende
dem lânde über al zu glorje zwo suel die sint si ob dem spiegel habende
dar ûf ein basis, ûf die zwo nû viere
suel gelicher lenge unde ot aber ein basis rîcher ziere.
ûf die vier nû ehte unde aber ein basis waehe.
 (wer kund gesagen unde mehte, der solchem wunder ie iht geliche saehe?)
ûf die sechzehn suelen zwo unde drizik
alsus vil rich gezieret, ûf den ein umbegank von werke vlizic.
darnach dann aber mere, hoeher gen den luften,
ein zierde maneger êre ( die mohten alle meister niht erguften)
mit vier unde sehzic suelen hoch gemezzen,
mit einem umbegange . aber ein ziborje wart dâ niht vergezzen.
von listen meister kunste mit zwein unde drizic suelen
unde dar ûf mit vernunste ein basis ( manegen nimt der rîcheit gruelen),
unde ob den aber sam von nider ûf nemende
zunemende an der koste mit basis umbefangen rîcheit zemende.
ze jungest ist gesetzet ein suel vil gantz aleine,
der rîcheit niht geletzet . dar ûf alrerst der spiegel groz, niht kleine.
mit einer suele istz sich unden hebende,
dann zwo unde aber mere, unde ist sich oben ende alsô begebende.
die stieg unde suel gemeine geworht mit grozem sinne,
gar luter edel steine . der spiegel stet sô, daz man siht dar inne,
swer sich über al in den provintzen keret
mit hazze gen dem kunige . der spiegel daz zuhant dâ wizzen leret.
valsch unde al untriwe der selbe spiegel meldet.
die stet drinn al niwe, untz er die schuld mit buoze widergeldet.
sô zergent diu mal gar nach der slihte.
aller menschen sunde gar sint ein mal vor got, ein ungeschihte.
des spiegels sind dâ pflegende dri tusent man wol zisen,
daz nieman im zerlegende si die werdicheit sô hoch zu prisen,
wan in sehe vil maneger gerne brechen,
durch daz ir vintlich hazzen sich an dem edlen vürsten mocht gerechen.
siben künec im dienent zu tische taegelichen.
mit ir ampt ungefienent der hoehsten pflegent si gewalticlichen
herzogen vierzik, graven wert dri hundert,
âne rîter, die vil der ampte wol sint pflegende, ieglicher ûz gesundert.
swenn er ist wazzer nemende, er sitzet dar niht einzik
 (wen wart ie mer gezemende der êren?): ertzbischofe vier unde zweinzik
die sitzent schon an sîner zeswen siten,
zer andern zwelf patriarchen, die waltent grozer heilikeit vil witen.
abbet unde kapellâne die sitzent dâ vurware,
der ist sunder wane reht als vil, sam tag ist in dem jare.
die dienent sîner kappelle got nach êren
taegelich zevollem amte, als man zeheiligen ziten wol kan meren.
von menschen drin gefullet diu kapelle wirt zemale,
vumf hundert si behullet, die vullent si dann aber sunder twale.
ez ge dar in der luete vil oder kleine,
über dri die vullent iemer mê die kappell dâ gemeine.
mit maneger heren messe man dient dar inne di pfruonde.
des got zu danke wesse, vil seliclichen wâren si daz tuonde.
daz darf doch nieman haben vur ein wunder,
daz dirre keiser wirde die menige hât über alle kunige sunder.
kunik unde patriarke, die wirdekeit hât beide
sin vitzuom, der êren starke, an dem gewalt gehert mit underscheide
ist wol sin hof über alle hoefe getiuret,
unde doch an sînem lebene rein gelich der engel schar gehiuret.
künec unde archimander, sin marschalc hât die êre,
unde sin gesell der ander, sin schenk, erzbischof ist unde künec here,
sin ambetliute waldent wirde rîche,
erzbischof, patriarchen, ie der einz sint si unde kunik geliche.
herzogen, graven edele, der hât sin hof ein wunder.
nie wart geschriben ûf zedele diu lenge sîner lânde ob unde under,
tagweide vierzic an der wit gemezzen.
zelt ieman stoup der sunnen, der zelt ouch, waz er herschaft hât besezzen.
swa ieman rîcheit sagende ist von al der welte,
diu wer zu ringe tragende gen priester Johans rîcheit widergelte,
unde het er niwan den einen palas tiure,
dar er in zehochgeziten get, der edel hoch unde der gehiure.
den kund ein meister bowen der winkelmez unde wage
lert nach der snuere howen . er kan ouch snelle wurken sunder vrage,
der himel unde erde ûf nihte hât gesetzet.
des ist er sîner kunste von allen meistern iemer ungeletzet.
als disen palas rîche ein künec erwunschen wolde,
alsô stuont er meisterliche von got alda von stein unde ouch von golde,
in einer nacht gesetzet dar vil wehe.
von allen den, die lebende sint ûf erd, ich wenz ieman gesehe.
durch künec den aller ersten, der sich ie priester nande
unde der des hoehsten hersten gar mit kraft die kristenheit erkande.
von Sant Thoman wart er alda bekeret,
heidenschaft er smahte, des sit diu himelschar wart wol gemeret.
eines brunnen rinne, der ist siht, luter, klare,
dâ toufet man sich inne . der sich darinne toufen wil vurware,
der stet dar in, daz wasser im uberz houbet
ûf zu berge wallet . dâ von er touf sô vesticlich geloubet.
daz zeiget sus der brunne: swer sich zum toufe neiget,
der palas sam diu sunne glestet, dem der brunne wiz erzeiget,
wan in der touf gelich der sunn klarieret:
toufes wat diu blânke gelich der engel schar zu himel zieret.
der sich hie got ergebende was von heiden orden
unde kristenlich was lebende, der was von got eins nachtes innen worden,
im seit ein stimm, er wurde vater eim kinde:
 «zeselden manegem lânde wirt ez geseligt unde sin ingesinde.
ob allen kunigen here wirt er lebende schone.
der sol zu wernder êre in einem palas tragen richlich krone,
den du im zu werdicheit solt machen
hoch unde alsô rîche, daz in ûf erd kan nieman ubersachen . »
dar ûf het er niht trahtes umb dise maer der stimme,
unz daz des andern nachtes rief diu stimme senfticlich, niht grimme:
 «du solt morgen an dem tage schone
ein palas heizen werden von gold, gesteine, dins lieben kindes trone
von stein der aller besten, die hant von got die tugende
daz si nach himel glesten, daz er iemer mer gesunt ist mugende,
noch daz in weder hungert noch endurstet.
swelch kristen drinne ein wile gestet, alsô sol werden er gefurstet . »
des morgens maz der werde die witen unde di lenge,
gerizzen ûf die erde, reht als der palas hât die winkelgenge.
an der gestalt dar nach an tag dem vierden
dô stuont der palas rîche al dâ von golde unde von gestein der zierden,
als ob von himel koeren daz inner paradise
sich kund aldar enpoeren, ûf erde vlucken als ein ar, zu prise
der kristenheit . vur morter golt daz klare,
ez habt die edeln steine gruene, blânc, rot, gel al sunder vare.
sin dach dem virmamente gelichet mit gestirne.
sapfiren ungepfente was ditz werk . ich muoz iedoch dem hirne
mit disem lob ein wenik ruowe lihen.
gewelwe tempel grales, des muoz man disen palas hie nû zihen.
des tempels estrîche über al kristallen wize
dem palas ich geliche, dâ daz golt dar under was mit glize,
unde daz diu merwunder dâ niht vlogten
von der balge winden, die dâ sô rîcher kost zem grale progten.
aller dinge laere ist der sal durch witen
danne vumfzik pfilaere . swaz manne vier mit armen umbeschriten
mugen, daz hât ieglich suel mit groeze.
vil edeler gimme rîche sint sie gar unde hant der armuot bloeze.
die irmensuel gespitzet von erden ûf geliche.
ûf ieglicher sitzet ein karfunkel gar von liehte rîche,
in der groez alsam diu suel ist unden,
daz si dem estrîche gebent lieht, an irrikeit gebunden.
hie mit sô sint gebende über al die karfunkel
daz lieht von hoehe swebende: in dem sal ist ninder stat sô tunkel,
man vund ein har, daz jungem bart entriset!
swer dise wunne ist sehende, der went zu hant, er si geparadiset.
vierzic klafter hoehe sô hant die suel gemeine.
ir aehte sunder zoehe ûf den orten dan, der lieht niht kleine
git sô glast . zwen rubin hât diu porte.
die gebent lieht besunder: zu loben mir gebricht an disem worte.
von orientes wende kan ein brunne vliezen
unz an die gen occidende durch den sal enmitten . sunder driezen
ist er unde luter vrisch, vil gar mit guete.
in edlem lieht gesteine get der vluz des edlen brunnen vluete.
dâ dirre brunn enspringet, dâ ist ein napf vil reine,
mit lob des tugende klinget, ein stein von art . sin truren wirt vil kleine
iemer mer, der eines dar ûz trinket
al hie des selben brunnen . allz ungemach von sînem herzen sinket.
der palas ist erziuget alsô mit reicheit grozer,
die armuot er versmiuget hât vil gar . er stat ir iemer blozer.
der hoehsten tugend ist er wol gerîchet,
sô swaz diu erde habende ist, an des grales tempel, im niht gelichet.
ze drien hochgeziten priester Johan schone
get in den palas witen, richlich über alle kunige treit er krone.
ein krone groz unde swer, daz mans ûf schiben
ob sînem houbt vil ebene muoz al swebende vueren unde ouch triben.
diu ist von golde brehende durch luhtik, luter, reine.
darinn sô ist man sehende tiur unde edel hort der edlen steine.
zu winahten, ostern unde pfingesten
was er alsô lebende mit sîner kron der swersten, niht der ringesten .>
diese lângen maere was Veirefiz hie sagende.
wie nû der diete waere des grals? diu was vil grozen jamer tragende
nach dem künec unde allem dem gesinde.
Parcifal was jehende: < zu dienst ich mich vil gerne dar nû binde .>
priester Johan gebende was rîche soldimente.
zu hant er sich nû hebende wart gen dem gral, der êren ungepfente.
mit sinen kruezen allen wart er varnde,
deheiner wirde sine was er gen dem grale niht der sparende.
swes Veirefiz dô jehende was von rîcheit wunder,
daz wurden si nû sehende unde dannoch hundertvaltik ob unde under
an lând, an lueten unde die palas maere.
dô gienc ez an ein wunschen, daz nû dâ bî der grales tempel were.
darumb sô vil der venige wart vur den gral gevallen.
dô wart der edlen menige von got alsô versaget doch niht allen.
der argen diete wolte got niht lazen
den tempel in Salvaterre . er kund ot ie daz reht gen rehte mazen.
des morgens, dô diu sunne den tak was vor ir jagende,
maneger ougen wunne wer dâ von zu singen unde zu sagende,
unde wie der tempel wart al dâ beschowet.
diu edel diet des grales wart dô alrerst geherret unde gefrowet.
die burk man dâ mit alle Munsalvasch was habende.
ob iu daz niht gevalle, sô sit ir ûf den wek aldar nû drabende,
daz ir der warheit grifet an daz ende.
Munsalvasch alterre hât nû der rîcheit niender sac gebende.
gen Rom, gen Ache den verten wart nie dem geliche,
sam si die straze perten gen India alumbe taegeliche
durch den gral unde durch den tempel beiden
unde durch die liehten klaren, die sich von missewende kunden scheiden.
dô si die zeichen sahen sô schone von dem grale,
zu hant si kunden smahen die heilikeit des brunnen sunder twale.
priester Johan bat, daz man im sagete
die art des heren grales, dâ von er dise heilikeit sô tragete.
Titurel der alte darumbe wart gevraget.
er sprach: < dô got bezalte die zît, daz in der helfe niht betraget,
die er sinen kinden bieten wolte
mit sîner marter herte, die er vur Even schulde leit unde dolte,
dô er sich wolte nieten nôt der jamers rîchen
unde sich anz krueze bieten, dô spist er sine junger saeliclichen
des nachts, dô er des morgens wolte liden
durch hend unde vueze wunden unde im ein sper die siten lie versniden.
vur ablaz aller schulde wurden si gespiset,
die sich in sîner hulde hielten, als sin heilicheit noch wiset.
ir zwene brachen an im sit die triwe:
Sant Peter erwarp die hulde manlichen mit der wâren, lutern riwe,
Judas der verzagte mit zwifel sunden boeste,
dâ mit er vluoch bejagte . der riwe Sant Peters ich mich troeste
unde alle, die nach toufe tragent sunde.
den ist diu selbe riwe ein vröuden hug, ein seliclich urkunde.
swer noch die spise vrone an luter riwe enpfahet,
der wirt von gotes trone geworfen unde mit Judas gar versmahet
mit solcher nôt, die nieman weiz mit sagene,
ir vreis, ir marter quale, di si zerhelle hant ewiclich zu tragene.
ein schar den gral ûf erde bî alten ziten brahte,
ein stein in hohem werde . man eine schuzzel druz dâ wurken dahte.
jaspis unde silix ist er genennet,
von dem der venix lebende wirt, swenn er sich selben zeaschen brennet.
diu selbe schuzzel gehiure was Jesu Krist gebaere.
ob tusent stunt sô tiure unde dannoch edler iht ûf erde were,
daz wer ouch im ze schuzzel dâ gezemende
zu sîner mandat here, die sine junger wâren mit im nemende.
die heilicheit sus erbet der gral mit disen dingen.
die hât er unverderbet behalten, sit in mir der engel bringen
geruocht al ûf den Berk der Behaltenunge.
er ist nû erst behalten in disem rich vor aller wandelunge.
ein ander schuzzel rîche, vil edel unde vil tiure,
worht man dirr geliche . diu hât an heilikeit deheine stiure.
die pruoften Kunstenopeler zir lânden,
unde rîcher an der zierde, wan si si vur den rehten gral erkanden.
Joseph von Aromate bekande wol die rehten,
der minnet vruo unde spate Jesum Krist mit warheit gar der slehten.
der behielt die schuzzel tougen schone,
untz mirs der engel brahte, benennet « gral » in engelischem done.
der jar ein halbez tusent hân ich sin alsô kunde.
swer in nû niht verklusent vor mîner seh, der hât is groze sunde.
er ist nû komen alhie zu lânde heime.
diu sele zem paradise sol varen heim, der lîp wirt hie zu leime.
biz ûf den tak den lesten ûf erde menschen lebenes
dem libe sunnen glesten mit der sele pfliget got des gebenes,
aller menschen libe, die sô werbent
ûf erd in sinen hulden, daz si mit ende guot alhie ersterbent.
mîn lîp ist kint der erde, mîn sele got vater nennet.
mîn sele, mîn lîp in werde got schepfer, vater almehtik wol erkennet
an gewalt, an kraft, an wisheit gar ûz rihte,
sint er uns mensch ûz erde geschuof unde elliu dink von erst ûz nihte.
durch daz diu sele begernde ist edeler wunder wehe,
der got den lîp was wernde von himel darumb, daz er si beide sehe
die koere vullen, der Lucifer wart weise;
durch disen nit der êren verriet uns Lucifer gen grozer vreise,
daz wir des rîches vrone wurden als er geletzet.
got hât mit witzen schone uns wider an die selben er gesetzet.
sin gewalt, sin kraft mit reht hât uberwunden
den, der mit valschen raeten hât mit luge valsch ûf uns gebunden.
ich suoche den gehiuren schaffer aller dinge,
aller kreatueren, unde vind in an in allen sunderlinge:
ich vind in an dem suezen vogelsange,
an aller bluomen varwe, wurtze smak unde an der seiten klânge.
bluomen smak unde varwe unde saf den wurtzen gebende
ist got alein begarwe . nach dem mîn sele ist sus in jamer lebende.
sint daz er elliu wunder alsô wehet,
sô kan si niht gerasten, ê daz si got, ir vater, wirt genaehet.
durch daz sô bin ich gernde, daz nû mîn lîp ein ende
hab . des sit mich wernde, daz mir den gral vur ougen nieman sende,
sô var ich an dem niunden tag zu resten.
mîn sele ist doch ze lânge gewesen ûf erd ellende hie bî gesten .>
des was man in dô wernde durch sin bet die starken,
swie kume sis enpernde waeren . rîche kund man in besarken,
dô er verschiet mit einem ende reine.
diu klag wart jemerliche, diu bevilde groz an kost, niht kleine.
niemer mê gespiset wart mensche von dem grale,
sit er nû wart gewiset in ein lânt, dar inne kein rîcheit vale
het über al die erde groz noch kleine.
von rehter luet arbeiten solden si nû leben der gemeine.
doch liez er an im vinden geschriben ordenunge
den alten unde den kinden . swer über al daz lânt mit sunden runge,
dem sluoc man groze wunden durch di hende;
gemeinschaft mit den lueten, der muost er vurbaz iemer sin ellende,
untz er die sunde buozte . sô was diu wund geheilet,
daz volk in aber gruozte unde het in werdichlichen ungemeilet:
man hete in sam der nie sund erdahte.
der nû daz selbe taete, ich wen, man doch vil manege sunde versmahte.
ein kriec wart sich nû hebende von disen hêrren swinde,
daz priester Johan gebende was die herschaft Gamuretes kinde:
 <durch heilikeit des grales alsô rîche
ir sit hie künec unde hêrre, ich bin iu lebend zu dienste rehticliche .>
Parcifal niht swigen hie kund bî disen maeren.
danken unde nigen meit er niht mit worten, mit geberen.
er sprach: < herr, ir sult uech selben êren:
durch iwer zuht die grozen, sô lernt zuht die maze gen mir keren .>
des lândes vogt nû jehende was mit schoener tugende:
 <herr, ich bin daz sehende an iu unde an iwer klaren jugende,
kint, die elliu rîche wol vergulden:
an heilicheit des grales wert ir wol ein hêrre hie von schulden.
iwer witz unde iwer gebaren unde iwer lîp der starke
sol der heiden varen . iwer swert kan vullen wol ir sarke,
die dâ stent sô rîche vor in lere,
als Veirefiz iwer bruoder, der hât ir vil gevalt unsagebere.
ditz lânt ist sô gevirret die lenge unde ouch die wite,
ich vurht, ez si verirret, wan hetenz hundert kunige, diez mit strite
taegelich vor heidenschefte werten:
ez mueste si genuegen, ob si ez dannoch lobelich ernerten.
nû mocht ez niht geteilet werden in manegiu stucke,
zu hant wer ez gemeilet an sîner hohen wirde, vederflucke
al des lândes muesten sin verschroten:
swenn ez ein künec lihet, den siht man siech an êren oder toten.
ez sol niwan einer krone unde einem stuole warten.
dem kuniclichen trone mit lehen nieman brechen sol kein scharten.
man sol daz lânt mit nihte minder machen:
rîchen unde niht armen, daz solden elliu houbt mit krone dachen.
vil lânde wirt gemeilet unde an werdicheit geletzet,
swenn man si geteilet unde si mit manegen hêrren sint besetzet.
die luete sint ot niht gelich des muotes:
der ziuhet hin, her wider der . dâ von zerint den lânden êren unde guotes .>
dô lie sich zuht gen zuhte nû schowen sunder truebe,
vil edle vruht gen vruhte, ich wen, sich dâ mit gantzen tugenden uebe,
ein ander beidenthalp si wirde merten.
Parcifal was jehende: < herr, ir sit ûf erd über all die geherten.
ich wunsche des mit girde unde duhte mich seldenbere,
daz ich in solcher wirde zu rehte wol iwer ingesinde were.
unde was ich iensit mers iedoch gepriset,
nû bin ich wirde sehende, diu mir den muot ûf gegenstoz niht wiset,
von disen lânden witen unde durch daz hofgesinde.
unde daz ich vinde striten gen heidenschaft, daz ez diu diet enpfinde:
herr, ir habt hie vürsten hoeher tragende
infel, zepter, krone, dann uns ie munt von keiser wer der sagende.
mocht ich mich den genozen, des mueste mich genuegen.
die hoehsten unde die grozen der kristenheit ein setin kume truegen
ûf der wag an wirde gen ir marken.
si varent wol mit kielen, sô jene geleisten mugen niht ein parken .>-
 <ir lobt mich alzu verre>, was priester Johan jehende,
 <
Jesus der kristen hêrre, von dem ist iwer kunft dâ her geschehende,
swaz er dâ mit meine, daz ist staete .>
si vunden an dem grale, daz Parcifal wol kuniges namen haete
unde gewalt in sinen henden zehen jar, niht mere.
sin nam der muost sich wenden, als man den baebsten tuot in gotes êre.
priester Johan wart er nû genennet,
unz er gewuohs an kreften, dem sit daz kunicrîche wart bekennet.
daz Parcifal niht staete die krone haben solde,
daz machten sunder graete, daz sin muoter sterben vur in dolte.
vater unde muoter sol man bieten êre:
Herzelaud ein sterben nam, dô Parcifal verwarf ir lere.
sin schulde wielt der mazen, an witzen dô der kranke.
doch wolt ez got niht lazen ungerochen gar mit disem wanke,
daz er dâ kuniges namen solde miden.
sin toufes nam der alte kunde sich gen toufe dô nû riden.
sun der Veirefisen unde Urrepans de tschoien,
der bejagte dô daz prisen, sô daz in meit unwirde mit ir poien.
nach im nû Gamuretes vruht di hoesten
über al den hof dâ wâren, unde dâr zuo der manheit wol die groesten.
durch heilicheit des grales wuochs doch iemer mere
diu wirde Parcifales vil baz dann aller kunige wird unde êre.
wan si dô jahen, wern si sin enpernde,
sô wer daz kunicrîche an aller hohen werdicheit niht wernde.
nû pruefet, alle werden, die wirde dises buoches!
von duetscher zung ûf erden nie getichte wart sô werdes ruoches,
daz lib unde sele sô hoch gen wirde wiset,
alle, di ez hoeren, lesen oder schriben, der sele mueze werden geparadiset.
hir mit was vngeswachet vrvcht div Verafisen.
jer paider wer betachet schvf vber al de iungen unde die grisen.
der alde konig prister Iohan werde
was noch paz gerîchet dan ander kvnig ûf al der erde.
swaz si der kinde brachten unde di si noch gebunnen,
ich mein, der wir gedachten hir vor, daz si gelichten wol der sunnen,
Kvnigwieramos unde Vrrapans de tschoyen
der paider vrucht an êren . wuohs sam lilien über oster gloyen.
jemier mê zuonemende, bischof, patriarche,
dem trone wol gezemende begunde ir aller wierde vur sich starche.
swer dô prister Iohan wesen solde,
daz vindet men noch hvte an dem grale geschriben dâ mit golde.
svs lebeden si mit êren in priester Iohans lânde.
jer solde kan sich meren, sicher aller sunde unde aller schande.
swer aber sich in hovetsvnden ervellet,
der mvez den ûz gesetzten, unz er sey gepuezet, sin gesellet.
idoch si mutzen sterben, swie sie der brvnne iunget,
wand daz sie niht verderben mugen an der seile; gar vngestunget
belibent sie dar vor der helle quale:
in dem vegefvr dâ lutert sich ier klage ner svnden male.
ez ist vor allem male ein mal daz vbel heizet,
swer sich der sunden strale vor sniden lat, daz er ze helle erbeizet.
daz ist ein mal, daz ewiclichen brennet:
vater, sun, heiliger geist, mache uns vor disen male vrie bekennet!
dô got mit watzer vnden liez al die werlt verderben,
daz wart verdeinet mit svnden, den menschen ethv wolden dâ niht werben
vvrbaz ze bowen in gehitze got die stete,
daz er den zoren icht mer sô gar vber al diu werlt mit watzer hete.
des gap er in hantveste durch sine milden guote,
an zahen wol daz peste, daz niemer gar div werlt van watzer vlvete
verderben sol . den regenbogen er vmbe
kert, als ob ein schvze mir but deu senewe unde gaf em selbe daz krumbe.
der boge was zornichliche dar gein der erde bogende.
gotes erwermde rîche wart indo dvrich gvte widerzogende,
daz er den schvzen ze berge hât gerichtet,
sô daz er nie mier mere mit watzer al die werlt gar vernihtet,
biz daz van menschen cvnne ervollet sint die kore
zer ewiclichen wunne . sô geit mit zorne got ein ander store:
der werld dâ mit sô mvz si haben ende.
o wol den seldenreichen, die den gestant bei gotes zesem hende!
die selben ist er ladende mit segen seldenricht,
mit vlvchte den adern schadende, daz er wil vergetzen ewiclich
noch niemer mê noch chain sein vrevt gedaenchen.
swer guoten sin erkennet, den sal dei sorge wol an vröuden chrenchen.
en sal div sunde erschreken, sô daz im drabe erguste.
sô hât er mvet den quaken, swenne er gedenchet, wie iemerleich behavset
wer, der got alsô vergisset,
alsô daz du erbermde sine kain ier schaden niemer mê gemizzet.
dô van si die verlorne dâ haizzet, gar verflvchet
seint si van gotes zorne, wan sein genade niemer mê besvchet,
wan in ier marter niemer mê erbarmet.
er ist reich ob allen kvnigen, swer niht in solher aremuot erarmet.
noch sein wier wol die welnde, ez leit uns vür getalet:
dey svnde van in schelnde sin, die werdent niemer sus vermalet
unde werden die dâ got mit segen reichet.
leachter den deu sunne mit klaiden got im selbe sie geleichet.
inner snelhait gebende ist er zv der klare,
biz ein avgenblic alswebende sint si tusent mile vuerware
unde ob daz allez eyn berch van stale were,
ir snelheit er niht irret, si varent al durch vnirrebere.
daz habent deu vnfrueten vil leicht ze wunder wilde.
dey wâren wunschelruten got selbe geit . wer hât daz vür vnbilde,
der wil got an seiner gotheit krenken,
wan er hât mê zegebene, dan aller menschen kvnne mvge erdenken.
Kyothe, Vlegetonse dem was her Wolfram gebende
dise werden aventivre zepreise; di bin ich, Albrecht, hir nach in vf hebende
darvmme daz drier dinge minner were:
der sunden unde der schanden, daz dritte mich drucket: armovt dey swere.
swer disev drev verswachet, mit tugent leben zemeren,
unde ier nv minner machet, dem mvtze got der selden rad sô keren,
daz er dar avf beleibe stete unde lânge,
ich main, ze baden seiten, hie unde dort, ze engelschem sange.
