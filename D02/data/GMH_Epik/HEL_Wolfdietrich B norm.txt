Ez wuohs in kunstenopel ein junger künec rîch,
gewaltec unde biderbe, der hiez hugdietrîch.
ûf von kindes jugent kund der helt wol leben,
durch got unde durch êre beidiu lîhen unde geben.
er was klein an dem lîbe, wol geschaffen über al,
gedrol alse ein kerze über die hüffe hin zetal.
sîn hâr was im reide, dar zuo lânc unde val:
ez gienc im über die ahsel ûf die hüffe hin zetal.
Sîn vater was geheizen der künec antzîus,
ein künec in kriechenlânde . daz buoch sagt uns alsus.
der hete ûf sînem hove erzogen, daz ist wâr,
einen alten herzogen, der lebt vil manec jâr.
Daz was herzog berhtunc, geborn von mêrân.
der selbe künec antzîus der hiez in vür sich gân.
er sprach < ich hân erzogen dich in wirdekeit:
des lâz mich geniezen . ich enphilhe dir ûf dînen eit
Hugdietrîchen, mîn vil liebez kindelîn,
unde dar zuo lânt unde liute hin ze den triwen dîn:
der tôt hât mich erslichen, die werlt muoz ich verlân .>
rîter unde knehte sach man trûriclîchen stân.
Er sprach < herzog berhtunc, du solt mich geniezen lâzen,
ich lêrt dich mezzer werfen, des tar dich nieman bestân;
dô gap ich dir ze wîbe die edelen herzogîn.
nû lêre ez hugdietrîchen, als liep ich dir müge gesîn .>
Er sprach < vil lieber hêrre, des sult ir sicher sîn.
swaz ich kan, ich lêrez den lieben hêrren mîn.
ich getrûwe gote von himele, ir müget noch wol genesen .>
 <nein> sprach der künec, < daz mac niemêre enwesen .>
Dar nâch in kurzen tagen der künec dâ erstarp.
mit zühten herzog berhtunc vil schiere daz erwarp,
wie er begraben wurde, als man noch künegen tuot.
er nam zuo im den jungen: vil trûric was sîn muot.
Dar nâch zôch er sîn hêrren unz an daz zwelfte jâr.
dô sprach hugdietrîch, daz sage ich iu vür wâr
 <lieber meister berhtunc, ich suoche triwe ze dir:
durch alle dîne tugent soltus erzeigen mir.
Nâch einer schoenen vrouwen sô stât mir der muot.
du weist wol lieber meister, ich hân êr unde guot,
beide lânt unde liute, wît ist diu hêrschaft mîn:
ob ich nû alsô sturbe, wes solde ez danne sîn?>
Dô was herzog berhtunc diu rede niht leit.
er sprach < ich bin gewesen in lânden verre unde breit:
ich gesach nie mit ougen vrouwen noch magedîn,
die dir hie ze lânde mugen genôzsam sîn.
Hât si ez an dem lîbe, sô ist si ein dienestwîp;
hât si ez an dem adel, sô ist ungeschaffn ir lîp.
dâ von enkan ich vinden keiner slahte maget,
diu dir hie ze lânde ze vrouwen wol behaget .>
Dô sante hugdietrîch über al in sîniu lânt.
dô kom gên hove geriten manec küener wîgant.
er sprach < nû râtet alle umbe ein magedîn .>
si sprâchen < der rât aller muoz ligen an dem meister dîn .>
Er sprach < vil lieber meister, gip mir dînen rât,
sît der rât aller an dir einic stât.
nû rât mir mit triwen umbe ein megetîn,
diu mir hie ze vrouwen müge wol genôzsam sîn .>
Er sprach < vil lieber hêrre, daz tuon ich dir kunt.
ez sitzt ze salnecke ein künec, heizt walgunt:
sîn vrouwe ist geheizen diu schoene liebgart:
sê, diu habent ein tohter, daz nie kein schoener wart.
Hiltburc diu schoene sô ist si genant.
man enfunde niht ir glîchen, der vüer durch alliu lânt,
weder küneginne, noch keiner slahte maget,
diu dir hie ze lânde ze vrouwen alse wol behaget.
Si ist von allen orten edelem künne gebâr.
ir wonet bî zuht unde êre, daz sage ich dir vür wâr,
mâze unde ouch schame, dar zuo bescheidenheit,
tugent unde ouch schoene, die treit diu selbe meit.
Ûf einem turn beslozzen sô ist diu werde meit.
ir vater hât versworen si sî allen man verseit
staete unz an sîn ende, die wîle er hât daz leben:
daz umb si baet der keiser, er wolte im si niemer geben.
Ir pfliget ein wahtaere schône zaller zît,
unde ouch ein torwertel, als man ir zezzen gît,
unde ouch ein juncfrouwe, diu ir dar zuo behaget:
alsus ist si behüetet, diu keiserlîche maget.
Waz hilft iuch, lieber hêrre, daz ich iu verjehen hân
von der schoenen vrouwen? die müezt ir varn lâzen.
mit allen iwern sinnen mügt ir se gewinnen niht;
ir müezt si lâzen dâ heime, swaz iu darumbe geschiht .>
 <
Du weist wol, lieber meister, daz diu tumben kint
ze stürmen noch ze strîten kein vrume niht ensint,
noch ze hôhen raeten, dâ man der pflegen sol.
rât mir durch dîn triwe, an mir sô tuostu wol.
Nâch der schoenen vrouwen sô stât mir der muot.
ich lerne naen unde spinnen, ob ez dich dunket guot,
dar zuo waehe würken mit sîden unde mit vaden;
mit vröuwelîcher zühte wil ich mich überladen.
Heiz mir balde gewinnen die besten meisterîn,
als si in dem lânde iendert mac gesîn,
diu mich lêre würken mit sîden an der ram
unde dar ûf entwerfen beide wilt unde zam,
unde mich lêr an der hûben diu wunder âne zal,
darumbe gên die borten beide breit unde smal;
hirze unde hinden, als ez lebendec müge gesîn.
ich muoz mit listen werben umb daz schoene magedîn .>
Der meister, herzog berhtunc, den hêrren âne sach,
daz er von zwelf jâren sô listeclîchen sprach.
er gewan im durch ein wunder die besten meisterîn,
als si ze kriechenlânde iendert mohte gesîn.
Dô lernte hugdieterîch wol ein ganzez jâr
alsô waehe würken, daz sage ich iu vür wâr:
swaz si im vor worhte, sîn getriwe meisterîn,
des wart er ouch meister zuo den henden sîn.
Nâch wîplîcher stimme sô kêrte er sînen munt;
daz hâr liez er wahsen an der selben stunt.
dô wart er vil schoene unde ouch minniclîch,
oberhalp der gürtel einer vrouwen gar gelîch.
In wîplîcher waete er sich sehen lie,
dô er ze kunstenopel hinz der kirchen gienc.
die in vor wol erkanden, den vürsten lobesam,
die begunden alle vrâgen < wer ist diu wol getân?>
Alsô hugdietrîch daz an im ervant
daz er nû den liuten was worden unerkant,
des vröute er sich im herzen unde hôhte sich sîn muot:
er gedâht < kum ich gên salnecke, mîn werben daz wirt guot .>
Er sprach < vil lieber meister, nû gip mir dînen rât,
sît du wol sihest daz ez allez an dir stât.
mit welher hande wîse sol ich von hinnen varn?>
dô sprach der alte grîse < ich sol ez wol bewarn.
Du solt mit dir vüeren, hêrre hugdietrîch,
vünfzic rîter küene mit kleidern lobelîch
unde vier hundert knappen, daz si sîn wol bereit,
sehs unde drîzic juncfrouwen, die tragen rîchiu kleit.
Du solt mit dir vüeren dîn vil rîch gezelt
hin gên salnecke vür die burc ûf daz velt,
unde heiz ez schône ûf slahen ûf den grüenen plân:
dar under sitz mit krône, dîn dienaer heiz umb dich stân.
Sô wirt von dem künege vil schiere ze dir gesant,
durch waz âventiure du sîst komen in daz lânt.
zehant solt du sprechen, vil lieber hêrre mîn
 «ich bin von kunstenopel ein edel künegîn, »
unde dich habe vertriben dîn bruoder hugdietrîch;
der wolt dich geben einem man, der sî dir niht gelîch,
einem ungetouften in die heidenschaft;
unde du sîst komen ûf gnâde zem künege tugenthaft,
Daz er dich behalte der künec ûz erkorn,
unz daz gên dir verlâze dîn bruoder sînen zorn.
sô lât er dich belîben, der vürste lobesam:
sô belîp dort der selbe vierde, daz gesinde sende wider dan.
unde wirp du dann daz beste unz in daz ander jâr;
sô wil ich zuo dir rîten, daz sage ich dir vür wâr,
unde wil danne suochen, merken unde spehen,
ob dir iht âventiure ze salnecke sî geschehen .>
Dô wart hugdietrîch des selben râtes vrô.
vünfzic rîter küene hiez er kleiden dô
unde vier hundert knappen, die wâren wol bereit,
sehs unde drîzic juncfrouwen, die truogen rîchiu kleit.
Sîn gezelt rîche muost wesen dâ bereit,
unde ander sîn gezierde, als ez uns ist geseit.
urloup nâmens schiere, als wir haben vernomen:
an dem ahtzehenden morgen wârens gên salnecke komen.
Harte rîlîche sluoc man ûf diu gezelt
vür die burc ze salnecke nider ûf daz velt.
vier karfunkel gâben ûf den knöpfen schîn.
die liute nam grôz wunder, wer die geste möhten sîn.
Ein rîter hiez herdegen, der wart ze in gesant,
durch waz âventiure si waern komen in daz lânt.
der rîter dô vil balde ûz der bürge gienc,
Hugdietrîch unde die sînen er tugentlîche enphie.
Alsô der werde rîter den hêrren êrste an sach,
gerne müget ir hoeren wie er zuo im sprach
 <edeliu küneginne, wannen müget ir komen sîn?
daz sult ir mich lâzen wizzen unde waz sî der wille dîn .>
Des antwurte im schiere der vürste unverzaget
 <ich bin von kunstenopel ein ellendiu maget.
dâ hât mich vertriben mîn bruoder hugdietrîch;
der wolt mich geben einem man, der ist mir ungelîch,
Einem ungetouften in die heidenschaft.
nû bin ich komen ûf gnâde zem künege tugenthaft,
daz er mich behalte, der künec ûz erkorn,
unz daz mîn bruoder vlâze gên mir sînen zorn .>
Der rîter gienc hin widere dâ er sînen hêrren vant.
 <hêrre, seltaene geste sint komen in daz lânt.
ez ist von kunstenopel ein edeliu künegîn
komen her ze lânde, hêrre, ûf die gnâde dîn,
Daz du si behaltest, hêrre ûz erkorn,
unz ir bruoder vlâze gên ir sînen zorn.
enphâch si tugentlîchen, vil lieber hêrre mîn,
sît si ist her komen durch den willen dîn.
Daz stât dir hêrlîche, sit si her komen ist
sô verre ûz vremden lânden unde doch ân argen list.
du hâst sîn vrum unde êre, künec ûz erkorn:
si ist ein maget hêre unde dar zuo hôchgeborn.
Man hât ir vil geseit, du sîst ein tugenthafter man.
des solt du si, hêrre, hie wol geniezen lâzen .>
Walgunt der künec hêre ûz der bürge gienc,
Hugdietrîch unde die sînen er tugentlîche enphie.
Hugdietrîch liez sich nider vür den künec lobesam.
Walgunt der künec werde bat si vil balde ûf stân.
Hugdietrîch sprach < ich biute mich zuo den vüezen dîn.
hêrre, mîn lieplîch grüezen lâz mit dînen hulden sîn,
Daz du mich behaltest, künec ûz erkorn,
unz mîn bruoder vlâze gên mir den sînen zorn.
des dankt dir wol mit êren der künîc alsô rîch,
als er mich lât ze hulden: daz wizze sicherlîch .>
 <
Sît ir von kunstenopel ein edel künegîn,
sô sult ir iwer kniewen vor mir lâzen sîn.
muotet swes ir wellet, des sult ir sîn gewert.
daz ir, vrouwe, vor mir kniewet, des bin ich niht wert.
Ir unde iwer gesinde sult hie bî mir bestân.
ezzen unde trinken sult ir envollen hân
durch hugdietrîches willen, vil edeliu künegîn .>
 <nein> sprach diu werde, < hêr künec, desn mac niht gesîn.
Mich hât her beleitet von kunstnopel über mer
von mêrân herzog berhtunc mit ritterlîcher wer.
der ist ein vürste werde unde hât ein wîtes lânt.
ich muoz ims wider senden, des ist mîn triwe sîn pfant .>
 <
Berhtunc ich wol erkenne, daz sage ich dir vür wâr.
der hât mir gedienet unz in daz dritte jâr .>
er sant si wider heim unde kleidetes rîchlîch.
dô beleip er selbe vierde, der künec hugdietrîch.
Walgunt der künec werde in bî der hande nam;
er vuorte in tugentlîchen ûf die burc hin dan.
diu edel küneginne in dô engegen gienc:
den hêrren unde die sînen si tugentlîche enphie.
Dô sprach der künec walgunt < vil liebiu vrouwe mîn,
dise maget schoene lât iu enpholhen sîn
unde nemet iu si ze gemazzen, die künegîn ûz erkorn.
wir waeren wol ir eigen, als hôhe ist si geborn .>
Dô hiez diu küneginne ein sidel tragen dar
mit edelen sîdîn bolstern, daz sage ich iu vür wâr.
 <dar ûf sô sult ir sitzen, vrouwe, ze dirre stunt .>
si vrâgte in wie er hieze; dô sprach er < hildegunt .>
dô begunde kleine spinnen hildegunt zehant,
man enhiet niht ir gelîchen vunden in dem lânt:
dar zuo waehe naejen manec kluogez vogelîn
mit golde unde mit sîden, als ez lebendic möhte gesîn.
Als diu küneginne die rîchen kunst an sach,
nû müget ir hoeren gerne wie sie zuo im sprach
 <daz soltu mir zwô lêren hie der juncfrouwen mîn .>
er sprach < ich tuon ez gerne, vi liebiu vrouwe mîn .>
 <darumbe wil ich dir iemer wesen holt.
ich gibe dir ze lône silber unde ouch daz golt.
swes du getarst muoten, daz ist dir unversaget .>
des dankte ir tugentlîchen der rîter unverzaget.
Dô lêrte hugdietrîch zwô megde, daz ist wâr,
alsô waehe würken wol ein halbez jâr
tischlachen schoene, diu wâren wîz unde breit,
als man si ze hôchzîten vür edele vürsten leit.
Siteche unde zîsel, droschel unde nachtegal,
daz was an den enden gezieret hin zetal.
anderhalben der grîfe unde ouch der adelar
ze vorderst zer gesihte daz man sîn naeme war.
Anderthalp der valke, alsô er danne vlüge,
unde daz gefügele schône vor im hin züge;
mitten inn der lewe wilde unde ouch der lintwurm,
sam si mit einander hieten einen grôzen sturm.
Hasen unde ouch vühse unde daz wilde rêch,
ûzen an dem orte der lêbart alsô vêch,
daz eberswîn ze walde, mit im die hunde rôt.
alrêrst man ez dem vürsten ze salnecke wol erbôt.
Hirze unde hinden die stuonden ouch dar an
von dem vil rôten golde sam siz leben möhten hân.
seltsaener âventiure der stuont vil dar an:
daz schouwet an dem tische vil manic werder man.
Dô sprach der künec walgunt < wer hât uns daz genât,
ditz seltsaene wunder daz vor uns hie stât?>
dô sprach ein kameraere an der selben stunt
 <daz tuot allez von kriechen diu schoene hildegunt .>
Dô wurden im die liute in dem lânde holt.
er begund her vür suochen sîn kleine gespunnen golt.
dô worhte er an ein hûben diu wunder âne zal:
darumbe giengen borten, einer breit der ander smal.
Als er die wol gezierten hûben het bereit,
dô sante er nâch dem künege, als uns ist geseit.
er sazte im ûf die hûben mit den henden sîn:
 <daz traget ze dirre hôchzît, hêrre, durch den willen mîn.
Ir sult si durch mîn willen vor iwern gesten tragen,
als si komen heim ze lânde, daz si danne künnen gesagen,
ir traget ûf iwern houbet ein vil rîchez kleit .>
 <gnâde, liebiu vrouwe, vil minneclîchiu meit.
Ir habt mich wol geêret, vil edeliu künegîn.
muotes swes ir wellet, des sult ir gewert sîn.
lânt unde liute, swes iwer herze gert,
ich gibe iu des mîn triwe, des sult ir sîn gewert .>
Er sprach < vil lieber hêrre, mac aber daz staete gesîn?>
er sprach < jâ, swaz ir wellet, daz sol geschehen sîn .>
 <sô lât ab dem turne zuo mir iur tohter gân:
sô wil ich umb die hûben niht mê ze lône hân .>
 <
Vil edeliu küneginne, des sult ir sîn gewert.
ir möht wol rîcher gâbe an mich hân gegert.
beide lânt unde liute, silber unde ouch daz golt,
daz hiet ich iu geben, ob ir ez nemen wolt .>
Dô sante künec walgunt über al in sîniu lânt.
ze hove kom geriten manec küener wîgant,
herzogen unde grâven mit kleidern lobelîch.
dô sant diu küneginne nâch manegen vrouwen rîch.
An einem pfingesttage si ab dem turne gienc.
dô liez sich hugdietrîch vür si nider ûf diu knie.
si umbevienc in mit armen unde bat in willkomen sîn.
si sprach < stât ûf, juncfrouwe, lât iwer kniewen vor mir sîn .>
Vrouw liebgart diu alte zwischen in beiden gienc.
mit ietweder hende si ir eine gevie.
si vuort si ûf ein sidel seht, daz was alsô rîch.
dô sach er alsô gerne die juncfrouwen minneclîch.
Dô sazt man zuo einander die jungen künegîn.
man brâhte in guote spîse unde dar zuo klâren wîn.
dô saz der werde vürste bî der vrouwen wol getân:
si blicten tugentlîchen beide einander an.
Er bôt ir den becher unde sneit ir vür daz brôt.
hovelîcher zühte er ir dô vil erbôt.
wie möhte dô dem hêrren sîn gewesen baz,
dâ er bî sîner vrouwen an einem tische saz!
Vrouw liebgart diu alte diu blihte dicke dar.
ir beider gebaerde nam si vil guote war.
si rûnte ir in daz ôre, der junge künegîn
 <du solt zuht bî ir lernen, vil liebiu tohter mîn .>
Walgunt der künec werde lenger niht enlie:
wie balde er ze hove vür sîne geste gienc
die er ze der hôchzîte hete dar geladen!
durch sînes hoves êre nam er grôzen schaden.
Dô sprach ein rîcher grâve < hêrre, tuot mir bekant
durch alle iwer tugent, wer hât iu gesant
dise hûben waehe? daz ist ein stolzez kleit .>
 <daz hât getân von kriechen ein minneclîchiu meit,
Diu ist ingesinde bî mîner tohter hie .>
der künec dô vil balde vür die vrouwen gienc.
dô sâzen bî einander die zwô gespilen guot:
swer si nû wolte scheiden, der het niht wîsen muot.
Dô sprach die schoene hiltburc < vil lieber vater mîn,
ich baet dich alsô gerne, möht ez mit hulden sîn,
daz du mir ûf den turn liezest hildegunt:
diu wolt mich lêren swaz si kan dar umb bin ich ir holt .>
Er sprach < vil liebiu tohter, dar umb bin ich ir holt.
ich gibe ir ouch ze lône silber unde daz golt;
wils ein hêrren, lânt unde liute mach ich ir undertân .>
 <nein> sprach hugdietrîch, < ich enwil deheinen man .>
Diu hôchzît nam ein ende, die hêrren riten dan.
wie bald der künec walgunt die zwô gespilen nam!
er vuort si ûf den turn, dar ûf man si verslôz.
des wart hugdietrîches vröude michel unde grôz.
In wart dar ûf geschaffet aller der gemach:
swes si beide bedorften, mit willen daz geschach.
der wahter unde der torwart muosten her ûzen sîn:
man bôt in swes si bedorften dâ ze einem venster în.
Dô wart hugdietrîch der vrouwen alsô holt:
er lêrt si spaehe würken mit sîden unde mit golt,
dar nâch in der tihte würken an der ram
unde ouch dar ûf entwerfen beidiu wilt unde zam.
Nû merket ob der vürste iht grôzer zühte pflac,
daz er wol aht wochen ûf dem turne lac,
daz er si nie brâht innen daz er was ein man,
unz daz diu starke minne an dem helde enbran.
Er umbevienc si mit armen, zuo im er si beslôz;
sîn halsen unde sîn küssen daz wart alsô grôz.
dô sich nû diu minne niht lenger mohte verheln,
dô begund sich sîn geselle vil bald her vür steln.
Dô sprach diu schoene hiltburc < trûtgespile mîn,
waz diutet ditze triuten oder waz mac ez gesîn?>
 <gehabet iuch zem besten, küneginne rîch:
ich bin von kunstenopel der künec hugdietrîch.
Ich hân durch iwern erliten grôz arbeit,
unde tuon ez noch gerne, wünneclîchiu meit.
ich wil iuch êlichen ze einer vrouwen hân:
jâ sult ir ze kunstenopel under der krône gân .>
Si begunde heize weinen, ir ougen wurden rôt:
 <wirt sîn mîn vater innen, sô müez wir ligen tôt .>
er überkams mit guote, daz si ir weinen lie;
in wart wol ze muote: ir beider wille ergie.
Dô hete hugdietrîch die vrouwen, daz ist wâr,
volliclîchen sehs wochen unde ein halbez jâr,
daz sîn nieman wart innen unde nieman wart gewar,
swie oft diu küneginne gienc zuo in beiden dar,
Unz daz diu vrouwe enphienc von im ein kindelîn.
Salnecke unde ouch kriechen diu wurden beide sîn;
Tuskân unde pülle, rôme unde laterân,
unde allez roemisch rîche wart dem kinde undertân.
Als diu juncfrouwe des kindes dô enphant,
si begunde heize weinen, ir hende si dô want.
si sprach < hugdietrîch, vürste lobesam,
jâ waen ich unser vröude diu müeze ein ende hân.
Ich enphinde in mînem lîbe, ich trage ein kindelîn.
wir müezen bî einander hie gevangen sîn:
wir kunnen mit unsern sinnen komen niht hin abe .>
er sprach < liebiu vrouwe, durch got dich wol gehabe.
An dem rîchen gote unser beider leben stât:
der sol uns hinnen helfen unde gebe uns sînen rât,
unde sol uns behüeten unser êre unde unser leben
daz er von sînen gnâden uns beiden hât gegeben .>
Vrouw liebgart diu alte lenger niht enlie,
zuo ir schoenen tohter si ûf den turn gienc.
si schouwet wie si lernte, ir liebez tohterlîn,
unde ouch durch kurzwîle kom si zuo in hin în.
Dô sprach diu schoene hiltburc < vil liebiu muoter mîn,
ich baet dich alsô gerne, möht ez mit hulden sîn,
daz du uns ein wîle liezest an die zinnen gân,
ob wir iht âventiure ûf der heide möhten hân .>
Si sprach < vil liebiu tohter, ich wil dirs niht versagen .>
si hiez ûf entsliezen den turn unde daz gaden.
Hildegunt die schoene si bî der hende gevie:
mit den jungen beiden si an die zinnen gienc.
Dô sâhens überz gevilde sîgen einen van,
dar under riten schône zwelf hundert man.
wer die hêrren waeren, daz was den zwein unkunt:
vil schier si dô erkante diu schoene hildegunt.
 <
Die wir dort sehen her rîten die sint mir wol bekant:
die hât mîn bruoder hugdietrîch her nâch mir gesant.
ez ist herzoge berhtunc, ein rîter ûz erkorn:
ez hât gên mir mîn bruoder verlâzen sînen zorn .>
Dô sprach diu schoene hiltburc < nein, trûtgespile mîn,
tuo ez durch got den guoten unde lâ die rede sîn.
solde ich dich verliesen in sô kurzer stunt,
sô naem mîn vröude ein ende, vil schoeniu hildegunt .>
Dô sprach diu schoene hildegunt < trûtgespile mîn,
unde soltest du alsô lânge von dînen vriunden sîn
als ich hie bin gewesen, unde sante man nâch dir,
du vröust dich in dem herzen: dâ bî geloube ouch mir .>
Ez gienc an den âbent daz man in ezzen truoc.
si heten zallen zîten wirtschefte genuoc.
von in gienc dô slâfen diu alte künegîn:
sam tete ouch hugdietrîch mit der lieben vrouwen sîn.
Er het des selben nachtes vil manegen gedanc
von sô grôzen sorgen diu in sînem herzen ranc,
wie er mit vuoge kaeme von der künegîn,
daz er behuote ir êre unde ouch daz kindelîn.
 <
Edeliu küneginne, als ich iu geheizen hân,
ir sult ze kunstenopel under der krône gân.
ir müezet arbeit lîden, vil liebiu vrouwe rîch:
des wil ich iuch ergetzen> sprach hugdietrîch.
 <
Swenn nû kumet diu zît daz ir sult ze noeten gân
mit unser beider kinde daz wir von gote hân,
den wahter unde den torwart, nemet zuo iu her în
unde ouch die juncfrouwen, daz si toufenz kindelîn.
Heizt ez eins morgens vrüeje hinz dem münster tragen
daz si ez verholne toufen, daz wil ich iu sagen.
sî ez ein maget, sô heiz ez nâch dem willen dîn:
sî ez ein knabe, dietrîch durch den willen mîn.
Heiz ez schône ziehen, ez sî tohter oder knabe.
swann du dann êrste mügest, sô kum ze mir hin abe:
nim zuo dir zwêne rîter unde vier magedîn,
den wahter unde den torwart unde ouch daz kindelîn.
Als du danne kumest gên kriechen in daz lânt,
schaf daz der rîter einer zuo mir werde gesant;
sô wil ich gên dir rîten mit manegem werden man
unde machen dich gewaltic allez daz ich hân .>
Si sprach < vil lieber hêrre, des râts ich volgen sol.
nû überhebe mich der scham, durch got unde tuo sô wol
unde gewin mir die gevateren die ich danne süle hân .>
dô begunde hugdietrîch zehant von dem bette ûf stân.
Er gieng an die zinnen dâ er den wahter vant.
er ruofte im an ein venster, tuot uns daz buoch bekant:
 <seltsaene âventiure, wahter, wolt ich dir sagen,
unde waerst du sô getriwe daz du ez woltest verdagen,
Sô wolt ich entsliezen gên dir daz herze mîn:
des möhtest du wol geniezen, woltest du getriwe sîn.
daz soltu verswîgen, wahtaere, an dirre stunt .>
er sprach < vil liebiu vrouwe, ez kumt nimer vür mînen munt .>
 <
Sô lâz dir sîn enpholhen die jungen künegîn.
unde sî daz si gewinne ein kleinez kindelîn,
sô soltu gevatere werden unde solt ouch daz verdagen .>
 <swîget, juncfrouwe, waz welt ir mir sagen?
Wie hiete ich danne gehüetet, waer ieman komen her în,
bî dem waer swanger worden diu liebe vrouwe mîn?
würde der rede innen mîn hêr der künec walgunt,
er hiez mich an den turn henken an dirre stunt .>
 <
Ân alle dîne schulde sô ist ez ergân.
dich lât ouch dîn hêrre vil wol hulde hân.
ich bin von kunstenopel der künec hugdietrîch:
bî mir sô treit daz kindel diu küneginne rîch.
Daz soltu verswîgen, wahter tugenthaft,
unde kam ze mir gên kriechen: ein ganziu grâfschaft,
dar zuo lânt unde bürge muoz dîn eigen sîn:
unde brinc mit dir die vrouwen unde ouch daz kindelîn.
Den torwart unde die juncfroun soltu ouch mit dir lâzen.
wizze, tûsent marc goldes mach ich dir undertân
unde ein vil guote veste dâ mit ist beslozzenz lânt:
des sê hin mîn triwe sî vür al dîn pfant .>
Dô wart der wahtaere der guoten geheize vrô.
mit den sînen triwen lobt erz dem hêrren dô.
dô vreute er sich der maere daz er gevatere was.
er tete ouch swaz er solde, dô diu vrouwe genas.
Hugdietrîch gienc hin widere dâ er sîn vrouwen vant.
er sprach < swenn ich muoz rîten von dir ûz diseme lânt,
sô hân ich dich wol bewart, vil liebiu vrouwe mîn,
unde dîn êre behüetet unde ouch daz kindelîn .>
Dô kam herzog berhtunc ûf den hof geriten.
si erbeizten von den rossen nâch ritterlîchen siten:
si vuorten an von golde manic rîchez gewant.
dô enphienc man den hêrren iriu pfert zehant.
Walgunt der künec rîche in engegen gienc:
dô sprach herzog berhtunc < vil lieber hêrre mîn,
wie gehabet sich von kriechen diu edele künegîn?
Ich bin her nâch ir komen, edel künec rîch.
sînen zorn hât verlâzen gên ir hugdietrîch:
man sol si im heim senden, die vrouwen wol getân .>
dô sprach der künec walgunt < ich wil si nieman lâzen.
Ich hân si mîner tohter zeiner gespilen gegeben.
bî der wil si belîben die wîl si hât daz leben.
daz hât si mir geheizen, diu vrouwe wol getân .>
dô sprach herzog berhtunc < ir sult mich si sehen lâzen .>
An dem andern morgen gienger ab dem turn her abe.
ez geschach nie sô leide dem man vüert hin ze grabe
vater unde muoter, als hiltburge geschach,
dô si ir trûtgespilen weder hôrte noch ensach.
Alse dô hugdietrîch ab dem turne gienc,
sînen meister berhtunc er tugentlîche enphie;
 <lieber meister berhtunc, als liep ich dir müge gesîn,
wie gehabet sich hugdietrîch, der liebe bruoder mîn?>
Er umbvienc in mit armen, er rûnte im daz dar:
 <ich hân die vrouwen erworben, daz sage ich dir vür wâr.
vüer mich mit dir von hinnen, mîn getriwer dienstman,
oder ich muoz daz leben, daz wizze, verloren hân .>
Dô sprach der künec walgunt < vil edeliu künegîn,
du solt bî mir belîben unde lâz dîn rûnen sîn.
bürge lânt unde liute mach ich dir untertân,
daz du bî mir belîbest, vrouwe wol getân .>
Dô si nû heten gezzen unde man von tische gienc,
dô liez sich hugdietrîch vür den künec ûf diu knie:
 <urloup heim ze lânde gebt mir, künec ûz erkorn,
sît gên mir mîn bruoder hât verlâzen sînen zorn .>
 <über iwern willen mac ich iuch niht gehaben.
ez muoz ab mîner tohter vröude sîn begraben .>
dô sprach hugdietrîch zer jungen künegîn
 <tuo ez durch mînen willen unde lâz dîn weinen sîn .>
Diu vrouwe zôch abe ir hende ein guldîn vingerlîn.
 <daz vüer mir dir von hinnen, trûtgespile mîn.
du solt ez durch mînen willen tragen an dîner hant:
als oft du ez an blickest, sô wis an alle triwe gemant .>
Der künec hiez im balde ein rîch gewant her tragen,
daz was mit rôtem golde umbe unde umb beslagen.
dô sprach er zuo dem hêrren < vil edeliu künegîn,
daz traget in iwern lânde, vrouwe, durch den willen mîn .>
Er hiez im balde bringen vier pfärt wünneclîch,
diu gap er hugdietrîchen unde sînen vrouwen rîch.
urloup nâmens schiere: dô kêrten si von dan.
der künec gap imz geleite mit manegem werden man.
Dô sprach der künec walgunt < vil liebiu vrouwe mîn,
ich muoz hie heime blîben, daz lât mit hulden sîn .>
er sprach < vil lieber hêrre, lât iu enpholhen sîn
Hiltburgen mîn gespilen unde ouch die tohter dîn .>
Dô reit hugdietrîch heim in sîn eigen lânt.
sîn stete unde ouch sîn bürge er wol in wirde vant.
gegen im riten schiere die sînen dienstman:
si enphiengen iren hêrren als ez im wol gezam.
Er beleip ze kunstenopel wol ein halbez jâr.
er wart trûriges muotes, daz sage ich iu vür wâr,
als ofte er âne blicte daz guldîn vingerlîn,
sô trûrete im daz herze nâch der vrouwen sîn.
Als tete diu schoene hiltburc ze salnecke hie,
dô si mit grôzem leide ûf den turn gienc.
mit beiden iren henden si daz hâr ûz brach,
dô si ir trûtgespilen weder hôrte noch ensach.
Dô sprach der wahtaere < vil liebiu vrouwe mîn,
tuot ez durch got den guoten unde lât iur weinen sîn.
von stunde hin ze wîle, unz daz kome der tac,
sô hilfe ich iu des besten des ich kan unde mac>
Si verdructe in irem herzen, diu edel künegîn,
grôz leit unde smerzen unde maneger hande pîn
von stunde hin ze wîle, unz diu zît komen was
daz diu werde vrouwe eins schoenes degenkindes genas.
An einem morgen vrüeje dô der tac ûf gienc,
dô was diu küneginne eins suns genesen hie.
der wahter unde der torwart kômen ze ir hin în,
unde ouch diu juncfrouwe, si badeten daz kindelîn.
Dô begund diu küneginne schouwen unde ouch spehen,
ob si iht âventiure an dem kinde möhte gesehen.
si vant im zwischen schultern ein rôtez kriuzelîn:
dâ bî si dâ erkante ir liebez kindelîn.
Alsô daz kindel kleine wart ûz dem bade erhaben,
man wantz in schoeniu tüecher, daz wil ich iu sagen.
ein palmâtsîdîn küssen man umb daz kindel want,
unde ein gürtel sîdîn was sîn wiegenbant.
Vrouw liebgart diu alte lenger niht enlie,
zuo ir schoenen tohter sî ûf den turn gienc.
si hiez sich balde în lâzen, diu edele künegîn:
dô enwestens war si solden mit dem jungen kindelîn.
Dô sprach der wahtaere < vil liebiu vrouwe mîn,
wie suln wir gebâren mit dem kindelîn?
hoert ez iur muoter weinen daz ez êrste ist geborn,
sô müez wir sicherlîchen daz leben hân verlorn.
Wie wellen wir verbergen daz kleine kindelîn?>
 <ich kan iu niht gerâten> sô sprach diu künegîn.
 <der rîche got von himele, der ez geschaffen hât,
der sol ez behüeten unde gebe uns sînen rât .>
Dô sprach der wahtaere < vrouwe, sît wol gemuot.
ich hân ein list vunden, ob ez iuch dunket guot:
wir suln ez über die mûre in den hac lâzen
an einem starken seile, daz dunkt mich guot getân.
Sô ist wol verborgen, vrouw, iwer kindelîn .>
 <ez dunket mich daz beste> sô sprach diu künegîn.
ê diu alte küneginne wart in den turn gelân,
man liez ez über die mûre in den hac hin dan.
Vrouw liebgart diu alte zuo ir tohter gienc.
 <wie ist dir geschehen? wie bistu erblichen hie?>
 <dâ wolt mich haben erkrummen, vrouw muoter, ine weiz waz.
ich was nâch gestorben; nû ist mir worden baz.
Ich het vil nâch verzwîvelt, vrouw muoter, umb mîn leben .>
ein edele guote spîse hiez si ir balde geben
von ezzen unde von trinken, als ir durft was:
diu alte küneginne kunde ir wol gefüegen daz.
Zweier hande sorgen diu junge im herzen pflac:
diu eine daz daz kindel in dem hage lac
alsô unbehüetet, unde enweste wie im was;
sô was diu ander sorge daz si sîn alsô genas.
Daz verdructe in irem herzen diu edele künegîn.
si leit vil grôzen smerzen unde maneger hande pîn
den selben tac als lângen unz ûf den âbent ie,
unz daz ir liebiu muoter von ir ab dem turne gienc.
Dannoch lac daz kindel verborgen in dem hac.
den selben tac sô lângen ez der rouwe pflac,
daz ez sweic sô stille unde ez nieman vernam.
von bade unde ouch von windeln was im sîn reht getân.
Ein wolf nâch sîner spîse in dem hage gienc,
dar inne er hüener unde kappen ê vil dicke gevie.
der nam daz kindel kleine unde vazte ez in den munt:
er truoc ez hin ze walde an der selben stunt
Gên einem hôhen berge, der was innen hol.
der alten wâren zwêne, daz sage ich iu wol.
si heten vier jungen, diu wârn einer wochen alt:
der witze unde ouch des kindes wâren gelîche gestalt.
Vür si leite der alte daz kleine kindelîn.
ez solde der junge wolve spîse gewesen sîn.
dô schuof ez diu jugent daz si dannoch wâren blint:
daz half die küneginne daz ir genas daz kint.
Nû lâzen wir daz kindel bî den wolven hie
unde hoeren wiez der muoter ze salnecke ergie.
si sprach < lieber wahter, trût gevatere mîn,
sag mir durch al dîn tugent, wie gehabet sich mîn kindelîn?>
Wie balde der wahtaere abe dem turne gienc
ûzen zuo der mûre, dâ er daz kindel lie.
er enkund sîn nindert vinden: der wolf hetz hin getragen.
er sprach < wê mir der maere! waz sol ich mîner vrouwen sagen?>
Maneger hande gedanke in sînem herzen vaht:
 <ich wil hie vor belîben dise lângen nacht
unz an den morgen vrüeje daz ez beginnet tagen,
sam ich ez habe getoufet, unde wil daz mîner vrouwen sagen.
Sô wirt ez wol verswîgen umb daz kindelîn,
unz si kunt ûz dem bette, diu liebe vrouwe mîn.
braeht ich sis iezuo innen daz ez waere verlorn,
vor leide müest si sterben diu vrouwe hôchgeborn .>
An dem andern morgen dô ez begunde tagen,
der wahter kam gegangen, seht, daz wil ich iu sagen.
dô sprach aber diu vrouwe < trût gevatere mîn,
sag mir durch al dîn tugent, wie gehabet sich mîn kindelîn?>
Er sprach < umb ez stât ez wol, vil liebiu vrouwe mîn.
dâ hân ich ez getoufet, iur liebez kindelîn,
ich unde diu juncfrouwe die es mîn hêrre bat;
ez hât ouch der torwart hînaht gehuot an mîner stat .>
Der künec wolt jagen rîten, als ich iu bescheide hie.
dô sach man aber daz der wolf dort in dem hage gienc.
dô wart daz gejeide ûf den wolf verlân:
man jagte in hin ze walde, dô er den schaden het getân,
Gegen einem hôhen berge, der was innen hol.
der alten wâren zwêne, seht, daz sag ich iu wol:
dô was nieman sô küene, der inz luoc wolte gân.
dô sprach der künec ûz zorne < wir müezen doch die wolve hân .>
Hêrren unde ouch knehte die muosten vaste graben,
beidenthalp des luoges grôze arbeit haben.
daz minniclîche kindel man an den wolven rach:
vil schiere man die alten in dem luoge erstach.
Alsô die alten beide wâren gelegen tôt,
hin în slouf ein jeger der si her ûz bôt.
er vant diu jungen viere, der enmocht niht mêre sîn.
dô er wolt von dannen scheiden, dô erweind daz kindelîn.
Er truoc ez balde an daz lieht, schouwen erz began:
er hiet nie mê gesehen ein kint sô wunnesam.
dô sprach der jeger < wartet, edeler künec walgunt,
jâ hân ich hie vunden einen rîchen vunt.
Schouwet, lieber hêrre, welch ein kint ich vunden hân.
ez enmöhte in al der werlte niht schoeners sîn getân .>
si sprâchen alle gelîche daz ez waer êrste geborn.
 <ez müest mich iemer riwen, unde waere ez alsô verlorn .>
Dô sprach der künec zem jeger < lieber, nû suochez wîp,
ob si der wolf verderbet habe, diu dâ truoc des kindes lîp .>
als man dô die vrouwen in dem berge niht envant,
vor dem künege man dô schiere daz kindel ûf bant.
Swaz sich sol danne vüegen, daz muoz doch geschehen.
des mac man âventiure an dem kinde spehen.
natûrlîchiu triwe den künec des betwanc,
daz er sîn beste gewaete umb daz kindel swanc.
Er wolte ez nieman lâzen, er nam ez an den arm:
 <wir suln vroelîche gên salnecke varn .>
rîter unde ouch knehte des lenger niht bevilt,
si vuorten gên der veste daz kint unde ouch daz wilt.
Dô kômen si vil schiere ûf den hof geriten.
dô erbeiztens von den rossen nâch ritterlîchen siten.
dô gienc der künec walgunt vür sîn vrouwen stân:
 <nû schowe, vil liebiu vrouwe, welch ein kint ich vunden hân .>
Wie ez die wilden wolve heten in den berc getragen,
wie man ez hiete gewunnen, begunde er ir sagen.
 <ez ist noch ungetoufet unde ist niulîche geborn:
ez müest mich iemer riwen, unde waerz alsô verlorn.
Man sol ez balde baden, daz kleine kindelîn.
ich wil ez hiezen toufen, vil liebiu vrouwe mîn,
unde wil ez schône ziehen . wirt ez ein biderbe man,
tûsent marc goldes mach ich im undertân .>
dô gewan er im ze göten den grâven wülfîn
unde ouch von galitzen ein edel marcgrâvîn
unde den rîter jörgen, gar ein biderber man.
der wahter unde der torwart muosten ûf hôher stân.
Dô zuo dem toufe wart bereit daz schoene kindelîn,
dô volgte im nâch der künec unde diu vrouwe sîn.
rîter unde ouch knehte, die dûhte ez wunderlîch:
der künec liez ez toufen unde hiez ez dietrîch.
Alsô dô daz kindel wart ûz dem toufe erhaben,
dô schepft man im ein namen, der volgte im hin ze grabe:
Wolf bî dietrîche, der name wart wîte erkant.
dô hiez er wolfdietrîch, ein hêrre über alliu lânt.
Im gap ein marc goldes der grâve wülfîn.
dô gap im ouch eine diu edel marcgraevîn.
dô gap im ouch jörge ein guldîn vingerlîn,
daz man dester baz züge daz kleine kindelîn.
Einer rîchen ammen daz kint enpholhen wart.
diu zôch ez alsô schône, ez wart ir alsô zart,
daz man in dem lânde von im begunde sagen.
drîstunt in der wochen muost man ez vür den künec tragen.
Vrouw liebgart diu alte lenger niht enlie,
zuo ir schoenen tohter si ûf den turn gienc.
si begunde ir sagen maere von dem kindelîn:
dô erschrac si in ir herzen, diu junge künegîn.
Wie ez die wilden wolve heten in den berc getragen,
wie ez der künec hiet vunden, begunde si ir sagen,
wie rehte schoene ez waere, daz edel kindelîn.
dô sprach diu juncfrouwe < hêrre got, wes mac ez sîn?>
Dar nâch in kurzen stunden diu muoter von ir gienc.
diu junge küneginne lenger niht enlie,
si sprach < wahtaere, trût gevatere mîn,
sag mir durch al dîn tugent, wie stât ez umb mîn kindelîn?>
Er sprach < ez gehabt sich wol, vil liebiu vrouwe mîn.
ich hân ez getoufet, iur liebez kindelîn .>
 <ich mane dich des gerihtes daz zelest muoz über dich gân,
sag mir die rehten wârheit wiez umb mîn kindel sî getân .>
Als si den wahtaere sô tiure hete gemant,
im überliefen d'ougen', sîn hende er dô want.
er sprach < liebiu vrouwe, daz wil ich iu sagen:
ich kunde ez nindert vinden, ich enweiz wer ez hin hât getragen .>
Diu edel küneginne het dô leides genuoc.
mit beiden iren henden si sich zen brüsten sluoc.
si klagt sô klegelîchen, diu vrouwe wol getân,
si klagte ez gote von himele daz si daz leben ie gewan.
 <
Daz ich von muoter lîbe zer werlte ie wart geborn!
wie hân ich gotes hulde unde mîn kint verlorn
unde ouch hugdietrîchen, den lieben hêrren mîn!
von êren unde von guote muoz ich gescheiden sîn .>
Dô sprach aber der wahter < vil liebiu vrouwe mîn,
tuot ez durch got den guoten unde lât iur weinen sîn.
ez hât iur vater vunden iur liebez kindelîn:
der ziuhtz ân iwern schaden, des sult ir vroelîch sîn.
Welt ir mir niht gelouben, sô hoert waz ich iu sage:
sô bittet iwer muoter daz manz her ûf trage,
unde schouwet dann vil rehte daz selbe kindelîn;
sô werdet ir wol innen, ob ez mac iwer gesîn .>
Vrouw liebgart diu alte lenger niht enlie,
zuo ir schoenen tohter si ûf den turn gienc.
si begunde ir aber sagen von dem kindelîn.
si sprach < got hêrr von himele, wes mac ez gesîn?>
Dô sprach aber diu junge < vil liebiu muoter mîn,
jâ saehe ich alsô gerne daz selbe kindelîn .>
 <dîn vater hât ez alsô liep, der wil ez nieman lâzen .>
 <sô heiz die ammen morgen ze mir her ûf gân .>
Des andern morgens vrüeje kom diu amme sâ zehant.
diu junge nam ez ûf die schôz: wie balde siez ûf bant!
dô vant si im zwischen schultern daz rôte kriuzelîn,
dâ bî si wol erkande daz ez was ir kindelîn.
Si zôch bald abe ir hende ein guldîn vingerlîn
unde gap ez der ammen zuo dem kindelîn,
daz siz dester baz züge, daz kleine kindelîn:
 <waere ich bî den liuten, ich wolte dir genaedic sîn .>
Dar nâch in kurzen zîten diu muoter bî ir saz.
si retten âventiure, beidiu ditze unde daz.
si sprach zuo der muoter < unde törste ich dir verjehen
seltsaener âventiure diu mir hie ist geschehen?>
Si sprach < vil liebiu tohter, du maht mir wol sagen
waz dir hie ist geschehen bî aller dînen tagen.
daz mac ich wol verswîgen> sprach diu künegîn.
 <sô wizze daz, vrouw muoter, daz kindel daz ist mîn .>
Wie ez die wilden wolve heten in den berc getragen,
wiez dar zuo komen waere, begunde si ir sagen,
unde wenn siz hiet gewunnen, daz selbe kindelîn.
 <nû sage mir, liebiu tohter, wer mac sîn vater gesîn?>
Si sprach < liebiu muoter, daz tuon ich dir kunt.
du weist wol von kriechen die schoene hildegunt,
diu mich lêrte würken die hûben wunderlîch:
daz was von wilden kriechen der künec hugdietrîch.
Bî dem hân ich gewunnen daz schoene kindelîn.
gehabe dich zem besten, sîtz niht anders mac gesîn.
ich hân dir geseit die wârheit, reht als ez umb mich stât.
daz ich kome zim gên kriechen, des gip mir dînen rât .>
 <
Ich vröuwe mich der maere> sprach diu künegîn,
 <daz du hâst einen hêrren, des eigen mahtu sîn.
nû swîc, vil liebiu tohter, sît ez alsô umb dich stât:
daz du komest zim gên kriechen, des gibe ich dir mînen rât .>
Dar nâch diu küneginne bî irem hêrren lac.
maneger hande vröuden er mit der vrouwen pflac.
si sprach < künec walgunt, lieber hêrre mîn,
wie sol man dar zuo gebâren daz niht anders mac gesîn
unde in dirre werlde kan nieman understân?>
des antwurte ir der hêrre < daz sol man varen lâzen .>
 <des gebet mir iwer triwe daz ez müge staete gesîn .>
er sprach < ich brîche ez niemer, vil liebiu vrouwe mîn .>
 <
Seltsaener âventiure muoz ich iu verjehen
diu unser lieben tohter kurzlîchen ist geschehen.
ir vundet in dem walde ein kleinez kindelîn,
daz ist hiltburgen, der schoenen tohter dîn.
unde wer sîn vater sî, daz tuon ich iu kunt.
ir wizzet wol von kriechen die schoene hildegunt,
diu si lêrte würken die hûben wunderlîch:
daz was von wilden kriechen der künec hugdietrîch.
Bî dem hât si gewunnen daz schoene kindelîn.
nû gehaben wir uns zem besten, sîtz niht anders mac gesîn.
ir sult nâch im senden unde sult im si gerne lâzen,
wan beidiu lânt unde liute mac er wol gehân .>
Dô het der künec walgunt vil manegen gedanc
von dem grôzen zorne der in sînem herzen ranc.
er gedâhte ob sîn tohter den hêrren hiet an gelogen
unde den torwart od den wahter hiet über sich gezogen.
 <
Geloubet ir ez, vrouwe, sô tuot ir tumplîch.
ir antlütze unde ir varwe was einer vrouwen gelîch.
si was minniclîche unde dar zuo wol gezogen:
ich vürhte unser tohter habe den hêrren an gelogen .>
An dem andern morgen hiez er balde gân,
den torwart unde den wahter hiez er beide vân.
er sprach < ir müezt mir sagen von der tohter mîn,
bî wem si habe gewunnen daz schoene kindelîn .>
Dô sprach der wahtaere wider den hêrren sâ zehant
 <geloubet mir, lieber hêrre, sô tuon ich iu bekant
wie ez sî ergangen umb die tohter dîn,
bî wem si habe gewunnen daz schoene kindelîn.
Hildegunt diu schoene diu nam mich bî der hant
ûf dem turne an ein venster, tuon ich iu bekant,
dô sagte si mir maere diu wâren wunderlîch,
si waer von wilden kriechen der künec hugdietrîch.
Daz hiez er mich verswîgen, der hêrren tugenthaft:
des gap er mir ze miete ein ganze grâfschaft,
lânt unde bürge müest ouch mîn eigen sîn,
daz ich im braeht mîn vrouwen unde ouch daz kindelîn.
Dô tete ich sam der tumbe unde was der geheize vrô:
mit mînen ganzen triwen lobt ich ez dem hêrren dô.
sendet hinz kunstenopel: müg ez niht alsô sîn,
sô heizt mich danne henken, vil lieber hêrre mîn .>
Er sprach < lieber hêrre, waz hete ich schult dar an
daz ir ze iwer tohter verspartet einen man?
ez ist niht ungefüege, hât si ein kindelîn .>
dô sprach künec walgunt < nû habet die hulde mîn .>
Er sprach ze sînen hêrren < nû hete ich doch versworn,
ich gaeb si niht ze manne, die vrouwen hôchgeborn.
nû hât si selbe gemannet, daz schoene magedîn:
nû sprecht ob ich der eide wol müge ledic sîn .>
 <
Ir sît der eide ledic> sprâchens alle gelîch.
 <ir sult kurzlîchen senden nâch dem künege rîch,
daz er kome ze lânde, die vrouwen welt ir im lâzen,
sît er ist ein hêrre unde ein vürste lobesam .>
Dô sprach der künec walgunt < lieber wülfîn,
ir unde der rîter jörge sult mîne boten sîn.
ir sît gevateren, des hân ich iuch erwelt:
nû bringet mir von kriechen hugdietrîch den helt .>
Dô wâren die zwên hêrren der selben botschaft vrô.
vier unde zweinzic rîter hiez er kleiden dô.
mit den vuoren si von dannen, tuot uns daz buoch bekant:
si muosten botschaft werben in der kriechen lânt.
Der künec hiez dô bringen vür sich die schoenen meit.
er vrâgt si ob ez waere als der wahter hiete geseit.
 <ez ist alsô ergangen> sô sprach daz magedîn
 <unde anders niht, des müeze mîn houbet iwer pfant sîn .>
Dô sprach diu juncfrouwe < lieber grâf wülfîn,
ir unde der rîter jörge sult mîne boten sîn.
sagt im ze wortzeichen, er wizz wol waz er mir riet
des nachtes an dem bette, dô er des morgens von mir schiet.
Heizet in besenden wîten in sîniu lânt
daz er zuo im gewinne manegen küenen wîgant,
daz er kome ze lânde mit manegem werden man,
daz man in ze salnecke vür einen hêrren müge hân .>
 <
Ich wil daz tuon gerne> sprach der grâve lobesam,
 <gebt mir urloup von hinnen, vrouwe wol getân .>
urloup nam er von dannen, als wir haben vernomen:
an dem ahtzehenden morgen wârens gên kunstenopel komen.
Si kômen rîchlîche ûf den hof geriten.
si erbeizten von den rossen nâch ritterlîchen siten.
si giengen ze kunstenopel vür den künec stân:
dô enphienc si hugdietrîch, der vürste lobesam.
Dô lie sich der grâve vür in nider ûf diu knie.
er sprach < durch iwern willen, hêrre, sîn wir hie.
gebet uns daz botenbrôt, edeler künec vrum:
Hiltburc, iwer vrouwe, hât einen schoenen sun.
Doch sîn wir niht her komen ein umb daz botenbrôt:
ich wil iu sagen rehte, waz iu der künec enbôt.
ir sult nâch der vrouwen, er wil si iu gerne lâzen,
unde dar zuo lânt unde liute macht er iu undertân .>
 <
Wenne genas si des kindes, diu liebe vrouwe mîn?>
 <es ist wol ein halbez jâr, vil lieber hêrre mîn .>
er sprach < got von himele, wer mac mîn gevatere sîn?>
 <daz bin ich unde der rîter> sprach grâve wülfîn.
Dô wart hugdietrîch der gevateren alsô vrô:
bî ietweder hende gevie er einen dô.
er vuort si gezogenlîchen ûf den sal hin în:
man sazt si ûf ein sidel, man brâhte in guoten wîn.
 <
Wenne wart man sîn innen umb die vrouwen mîn?
wie tete der künec walgunt gên der tohter sîn
unde diu alte küneginne? daz hiete ich gerne vernomen .>
dô sageten si im diu maere, als ez darumbe was bekomen.
Wie ez die wilden wolve heten in den berc getragen,
wie ez der künec het vunden, begunden si im sagen,
unde wie reht wunderlîche ez waere nâch verlorn:
er sprach < got hêrr von himele, daz ich ie wart geborn!
Sît ez die wilden wolve heten in den berc getragen,
wie mac ez danne heizen? daz sult ir mir sagen .>
dô sprach der grâve werde < daz tuon ich iu bekant:
ez heizet wolfdietrîch, durch daz manz bî den wolven vant .>
Ez gienc an den âbent, daz man in ezzen truoc:
si heten zallen zîten wirtschefte genuoc.
hundert marc goldes er in ze dienste bôt,
ros unde ouch guotiu kleider gap er in ze botenbrôt.
Dô kom herzog berhtunc geriten in daz lânt.
dô sagte im diu maere der vürste sâ zehant.
er sprach < wir suln rîten nâch der vrouwen wol getân:
ir sult si hie ze lânde ze einer küneginne hân .>
dô besante sich hugdietrîch über al in sîniu lânt.
dô kom gên hove geriten manec küener wîgant.
wol vünf tûsent helde, die wâren unverzeit,
mit den der künec hugdietrîch gên salnecke reit.
Wol hundert soumaere wurden wol geladen
unde ouch die kamerwagen, als si solden tragen
trinken unde spîse durch diu wîten lânt:
daz riet im wol nâch êren vil manic küener wîgant.
Dô hiez er balde kleiden manegen rîter guot,
die ze sîner hôchzît wâren mit êren wol behuot:
vrîen unde grâven, vil manegen werden man
in silber unde in golde sach man rîchlîchen gân.
Dô sprach herzog berhtunc < vil lieber hêrre mîn,
daz golt unde daz silber lât iu niht ze liep sîn.
gebet ez tugentlîchen vrouwen unde man,
daz man iuch ze salnecke vür einen hêrren müge gehân .>
Er sprach < vil lieber meister, als liep ich dir müge sîn,
schaf daz ez stê nâch êren, als ich kume her wider în .>
urloup nâmen si von dannen, als wir haben vernomen.
an dem ahtzehenden morgen wârens gên salnecke komen.
Dô hete der künec walgunt gebûwen ûf daz velt
manec hêrlîch gestüele unde manic rîch gezelt.
die knöphe dar ûf lûhten unde gâben liehten schîn.
die liut nam michel wunder wann die geste kaemen drîn.
Dô kam der rîter jörge vor in her gerant.
er sagte im daz er kaeme mit êren in daz lânt.
Walgunt der künec hêre sich dar zuo bereit:
wol ein ganze tageweide er im engegen reit.
Alse er hugdietrîchen verren âne sach,
vil gerne müget ir hoeren wie er zuo im sprach
 <got wilkomen, hêrre unde vrouwe! wie habt ir mich getrogen!
ich sihez an iwer varwe, der wahtaer hât niht gelogen,
Den ich durch iwern willen wolte erhenket hân .>
dô sprach hugdietrîch < daz waere unrehte getân.
ir wolt si nieman geben, die edelen künegîn:
dô muost ich mit listen werben umb die vrouwen mîn .>
dô enphie man die geste sô gar tugentlîch,
manegen rîter küene unde ouch den künec rîch.
man het si alsô schône, vil manegen werden man,
die dar wâren komen mit dem vürsten lobesam.
Dô kômen si dâ schiere in daz gestüele geriten,
dâ heten si kurzwîle nâch ritterlîchen siten.
dô sprach hugdietrîch < möht ez mit hulden sîn,
sô saehe ich alsô gerne mîn liebez kindelîn,
An dem mir nâch sô grôzez leit was geschehen.
die andern sînen vriunde die hân ich wol gesehen:
ich saeh mîn kindel gerne daz mir der wolf nam .>
dô muost diu amme balde vür in mit dem kinde gân.
Er nam ez an den arm an der selben stunt,
er kuste ez gar schône vil ofte an sînen munt.
er sprach < wolfdietrîch, mîn liebez kindelîn,
Kunstenopel sol dîn eigen vor andern mînen erben sîn .>
Sînen mantel liez er slîfen, der was sô rîlîch gar,
nider zuo den vüezen, daz sage ich iu vür wâr.
der was mit liehtem golde rîlîch durchslagen:
den hiez er dô die ammen mit dem kinde vürder tragen.
Dô wart sîn diu amme ûzer mâzen vrô.
 <gnâde, lieber hêrre> sprach si zem künege dô,
 <got durch al sîn güete lâz iuch mit saelden leben:
ir habt mir zuo dem kinde sô rîlîche gegeben .>
Vrouw liebgart diu alte lenger niht enlie,
mit ir schoenen tohter si im engegen gienc.
zwei wol spilende ougen unde ein rôter munt
tâten hugdietrîchen ein lieplîch grüezen kunt.
Dô sprach vrouwe liebgart < vil lieber hêrre mîn,
ich wolte sîn niht waenen daz ez alsô möhte gesîn,
dô ir sô schône worhtet die hûben wunderlîch.
des begunde lûte lachen der künec hugdietrîch .>
dô besant sich künec walgunt nâch manegem werden man.
dô kom zuo der hôchzît manec rîter lobesam,
vrîen unde grâven, durch diu wîten lânt.
alrêrste wart hugdietrîch ze salnecke wol bekant.
Den hêrren man dâ schône ir herberge gevie.
der werde künec walgunt ze sînen gesten gienc.
ezzen unde trinken wart dâ niht gespart:
alliu varende diet dâ wol berâten wart.
Diu hôchzît wert mit vollen drî wochen, daz ist wâr.
dô vuoren si von dannen mit maneger grôzen schar.
 <welt ir mit mir von hinnen, walgunt, sweher mîn?>
er sprach < jâ, vil gerne, bî den triwen mîn .>
Urloup nam hugdietrîch, daz wizzet sicherlîch.
sam tete von salnecke diu küneginne rîch.
hundert wîzer miule brâht man der künegîn:
ieglîcher truoc gên kriechen ein schoenez magedîn.
dô besant sich künec walgunt nâch manegem werden man.
wol vier hundert rîter er zuo im gewan,
daz wâren helde küene unde ouch vil unverzeit.
mit sîner schoenen tohter er gên kunstenopel reit.
dô bereit sich von galitzen diu edel marcgraevin:
mit irem lieben gevateren wolt si ouch varen hin.
wol mit sehzic juncfrouwen wart si dô bereit.
nû schouwet wie êrlîche diu vrouwe von lânde reit.
Dô dô sich ze salnecke ein vil rîcher schal,
dô sich daz gesinde machte von dannen über al.
urloup nam si zer muoter, als ich iu bescheiden wil.
dô sach man vor der vrouwen vil maneger hande spil.
Dô kouft man ûf der strâze swes ie daz herze gert.
man tete dâ nieman schaden eines pfenninges wert.
si riten zweinzic tage mit der vrouwen wol getân:
dar nâch des naehsten morgens sâhens kunstenopel an.
Dô hete herzog berhtunc boten ûz gesant
unde hete ze im gewunnen manegen küenen wîgant.
er reit dem hêrren engegen mit manegem werden man
unde enphienc in wirdiclîchen unde die vrouwen wol getân.
Dô kômen si rîchlîche ûf den hof geriten.
si erbeizten von den rossen nâch ritterlîchen siten.
si giengen mit der vrouwen ûf den vil schoenen sal:
dô huop sich allenthalben ein ungefüeger schal.
Vierzehen tage sô lânge werte diu hôchzît.
man het dâ von ze sagen in dem lânde wît.
urloup nam künec walgunt unde ouch die sînen man
dâ ze sîner lieben tohter; dô huop er sich von dan.
Si riten heim ze lânde, als wir haben vernomen.
an dem ahtzehenden morgen wârens gên salnecke komen.
er erkund diu maer dâ heime vol gesagen nie
wie manz dâ ze kunstenopel mit sîner tohter begie.
Dô wart ir marschalc der grâve wülfîn.
dô wart der rîter jörge kamraere der künegîn.
dô wart ir pflegaerinne diu edel marcgraevîn.
der wahter unde der torwart muosten ouch hêrren sîn.
Dô het er die vrouwen unz in daz ahte jâr.
si gewunnen noch zwên süne, daz sage ich iu vür wâr:
der eine der hiez bouge, der ander wahsmuot.
dar nâch in kurzen zîten verschiet diu vrouwe guot.
Dâ lâzen wir belîben disen künec rîch
unde kürzen wir die wîle mit wolfdietrîch.
ez wuohs ze kunstenopel daz kindel wunnesam,
unz im starp sîn vater sîn vröude was zergân.
Als wolfdietrîches vater an sînem ende lac,
sîner lieben kinde er wol mit triwen pflac,
er het zwên süne junge, die hiez er vür sich gân.
sîn lânt unde ouch sîn liute macht er in undertân.
Er sprach < vil lieben kint, nû hoert waz ich iu sag.
ich enweiz ob ich lenger mac leben einen tac .>
er gap wahsmuoten bî der ipper dan,
dô gap er bougen blibort, daz diente dem küenen man.
Er sprach ze wolfdietrîchen < kunstenopel sol wesen dîn
unde swaz derzuo gehoeret vor den andern erben mîn .>
dô hiez er herzog berhtunc vil balde vür sich gân:
 <ich enphilh dir wolfdietrîchen, du bist ein getriwer man .>
Dar nâch am vünften tage der hêrr sîn ende nam.
dô wart er bestatet als ez im wol gezam.
vil schiere herzog berhtunc wolfdietrîchen nam:
er vuorte in in sîn eigen lânt, der vil getriwe man.
Dô zôch er sînen hêrren wol in daz vünfte jâr.
er lêrte in maneger hande, daz sage ich iu vür wâr:
er lêrte in wîte springen unde schiezen wol den schaft,
er lêrte in ouch mit triwen spiles maneger hande kraft.
Er lêrte in mezzer werfen, seht, des geschach im nôt:
er waer von einem heiden anders gelegen tôt,
dô er stuont in noeten vor dem heiden hôchgemuot:
dem gesigte er an, des half im got unde sîn meister guot.
Swaz in sîn meister lêrte, des wart er meister gar
von maneger kurzwîle, daz sage ich iu vür wâr.
er wart in sîner jugent biderbe unde guot:
des vreute sich des werden herzogen berhtunges muot.
Dar nâch in kurzen zîten heten im sîn bruoder genomen,
swaz im von kunstenopel guotes solt sîn komen.
im wolten sîne bruoder sîn lânt niht dienen lâzen:
si jâhn er waere ein kebeskint, ern möht niht erbes hân.
Alsô herzog berhtunc diu selben maere vernam,
er gienc gezogenlîchen vür sînen hêrren stân:
 <hêrre wolfdietrîch, du solt ritterlîchen leben.
dîn lânt unde ouch dîn liute muoz man dir wider geben .>
Er sprach < lieber meister, nû gip mir dînen rât,
sît du wol weist daz allez an dir einic stât .>
daz swert nam er nâch werde an einem pfingestac,
der werde degen biderbe, der ouch vil tugende pflac.
Als im herzog berhtunc daz swert ze handen brâht,
 <ich hân sehszehen süne, biderbe unde geslaht
dar zuo vünf hundert rîter, küene unde lobesam:
die lege ich ûf die wâge mit dir unde alle mîne man .>
Dô sante herzog berhtunc über al in sîniu lânt.
vier tûsent helde küene kômen im sâ zehant.
die muosten swern eide, seht, daz wil ich iu sagen:
si hulfen wolfdietrîchen sîn eigen lânt behaben.
 <
Hêrre, swaz ir nû wellet, daz sol allez ergân .>
dô riten si mit zühten ûz der stat ze mêrân:
si gruozten tugentlîchen die menige über al:
dô riten si vil schiere ze eppan in dan tal.
Ûf bunden si die segele, die ûz erwelten man.
dô vuoren si mit vröuden über des meres strân.
si kômen kurzlîche gên kunstnopel in die hab:
si vuoren wan drî wochen; got in daz gelücke gap.
dô erbeizten si vil balde nider ûf daz lânt
ûf einen grüenen anger, die vil küenen wîgant.
dô sprach herzog berhtunc < vil lieben hêrren mîn,
ich unde mîn hêr wolfdietrîch suln hînaht ze hove sîn .>
Er sprach ze sînen sünen < ir sult hie bestân,
unde vernemet ir mîn stimme, sô kumet, ir küenen man;
sô gêt ez uns an die êre unde daz man strîten sol;
sô kumet ir uns ze hilfe . des getriwen wir iu wol .>
Dô giengen si vil balde in der zweier künege sal.
wol enphienc man den alten, daz gesinde über al,
si enphiengen herzog berhtunc, den jungen liezens stân.
er sprach < waz hât mîn hêrre ze leide iu getân?>
Dô sprach der künec wahsmuot, daz was ein junger man
 <nû sage mir, herzog berhtunc, wen wiltu ze hêrren hân?>
 <daz wil ich wolfdietrîchen, der ist ein getriwer man,
den enphalch mir sîn vater: ir sult im sîn erbe lâzen .>
Dô sprach der künec bouge, ein ungetriwer man
 <
Wolfdietrîch ist ein kebeskint, der mac erbes niht gehân.
man vant in ze walde bî jungen wolvelîn:
du solt in varen lâzen unde solt unser eigen sîn .>
 <
Waz saget ir mir von wolven die loufent dâ ze holz?
er ist ein degen küene unde ouch ein rîter stolz.
ir sult im sîn erbe durch reht ligen lâzen:
ich wil dar wider legen allez daz ich indert hân .>
Dô sprach wolfdietrîch < vil lieben bruoder mîn,
tuot ez durch got den guoten unde lât mich bî iu sîn.
habt iu daz lânt halbez daz mir bescheiden ist,
unde lât mirz halbez unde die stat, daz doch vil billîche ist .>
Dô sprach künec bouge, der ungetriwe man
 <du bist doch ein kebeskint, du maht erbes niht gehân.
du hebe dich von hinnen, unde wellestu genesen,
oder ez muoz noch hiute von mir dîn ende wesen .>
Dô sprach herzog berhtunc < daz waer mir iemer leit,
solt ich alsô verliesen mîn grôze arbeit,
die ich an den vürsten lânge geleget hân.
er muoz gewalticlîchen hie vor iu allen stân .>
Dô sprach künec bouge < du alter zugebart,
daz du ûf unserm hove wurd ie sô lânge gespart!
wilt du sîn niht erwinden, du wirst sîn anders gewar:
daz hâr von dînem munde, heiz ich dir zerren gar .>
Dô sprach wolfdietrîch < swie ir sît die bruoder mîn,
swer an rüert mînen meister, der muoz verschrôten sîn
von mînem guoten swerte, oder ich muoz ligen tôt .>
als antwurte er ûz zorne, des gienc in grôziu nôt.
Die hêrren wichen beide gên einer tür hin dan.
sich verwâpent ûf der bürge manic küener man.
si slûfen in die ringe, als wir haben vernomen:
si heten in gerne verderbet, möht ez alsô sîn komen.
Dô sprach herzog berhtunc < vil lieber hêrre mîn,
hüetet wol der türe, als liep i'u' müge gesîn.
swer ûz od în well sliefen der sol sîn houbt hie lâzen:
sô sult ir werden innen ob ir habt einen dienstman .>
Dô spranc herzog berhtunc vür die türe, der küene man.
ein horn rôt von golde bliez der helt lobesam.
daz erhôrten sîne süne, si gâhten balde dan:
mit allem irm gesinde kômens an die porten gân.
Dô huop sich in der bürge ein ungefüeger schal,
dô die rîter drungen in der bürge über al.
des enweste niht der alte daz sîn hêrre stüende in nôt.
dô muost von wolfdietrîchen manec helt ligen tôt.
Si striten einen lângen tac, daz wil ich iu sagen.
dô wurden berhtunge sîn helde alle erslagen,
unz an süne, die beliben dannoch gar,
unde sîn hêrre wolfdietrîch unde er selbe, daz ist wâr.
Dô sprach wolfdietrîch < wir suln von hinnen varn,
sît uns die helde sint erslagen: got müeze uns bewarn.
noch lebent al dîn süne, die vüeren wir von dan,
unde verlüre ich der einen, sô müeste ich êrste trûric stân .>
Dô sprach herzog berhtunc < vil lieber mîn,
ez suln alle mîne süne noch hie bî dir sîn.
ez sol ir ieglîcher noch hundert man bestân:
sam tuon ich selb zwei hundert> sus sprach der küene man.
Dô giengen si ze strîte, daz wil ich iu sagen,
dô wurden berhtunge sîner süne sehs erslagen.
als er ir ein sach vallen, den hêrren blicte er an
unde gruozte in tugentlîchen, der vürste lobesam.
Dô wart wolfdietrîch gedrungen verr hin dan.
zwischen im unde sînem meister stuont wol zwei hundert man.
des enweste niht der alte, der stuont in grôzer nôt:
er wând sîn hêrr wolfdietrîch waere gelegen tôt.
Dô sach man den alten vil trûriclîchen stân:
im überliefen d'ougen', dem unverzagten man.
dô sprach sîn sun hâche, der vürste lobesam:
 <ich sihe diu swert dort blecken, dâ stât der küene man .>
Die schilt nâmens ze rucke, manec slac dar ûf erhal:
si vâhten grimmiclîchen, dô si drungen durch daz wal.
si ersluogen wol zwei hundert, sîn werde dienstman,
unz daz si iren hêrren mit ougen sâhen an.
Dô het heldes werc erzeiget der vürste vil gemeit:
mê dan zwei hundert tôten het er umb sich geleit.
dâ enmitten stuont er inne, der unverzagte degen.
dô hete er sich des lîbes, daz wizze, gar verwegen.
Ob im stuont ein degen, der was vil hôchgemuot:
der warf im ein wunden durch sînen helm guot,
dâ von wolfdietrîch strûchte unde viel nider ûf den plân.
dô lac er in unkreften, der tugenthafte man.
Wie balde herzog berhtunc über sînen hêrren spranc!
er zucte in ûf vil schiere, diu wîle was niht lânc.
den helm von dem houbte brach im der küene man:
 <wol mich, daz ich iuch, hêrre, noch lebendic vunden hân!
Nû suln wir von hinnen, daz wil ich iu sagen,
sît uns die helde alle sint ze tôde erslagen.
werdent unser inn die kriechen, sô sîn wir alle tôt .>
dô gâhtens zuo den rossen, von dannen was in nôt.
Dô kêrten si von dannen, die küenen degen balt,
sô si baldest mohten, gegen einem grüenen walt.
vünf tûsent ir vînde die jagten in allez nâch:
Wolfdietrîche unde den sînen wart gên dem walde gâch.
Si kômen neben der strâze in ein wilde hin ze tal
ûf einen grüenen anger . gelegen was der schal.
dâ beliben nû die hêrren, strîts hetens sich verwegen,
doch heten si gedingen, si solden dennoch lenger leben.
Si beliben dâ, die hêrren, unz si begreif diu nacht.
dô sprach wolfdietrîch zuo den helden geslaht
 <ir helde, leget iuch slâfen, ich wil der schiltwaht pflegen .>
 <nû enwelle got> sprach hâche, der ûz erwelte degen.
Dô sprach herzog berhtunc < vil lieber hêrre mîn,
warumb welt ir uns dienen, sît wir iur eigen sîn?
lât mich unde mîn gesinde hînaht vor iu stân,
unde leget ir iuch slâfen; ir sît ein müeder man .>
Dô sprach wolfdietrîch, ein küener degen hêr
 <jâ vürhte ich gedienen iwer keinem niemer mê.
lât mich iu hînte dienen, daz ist der wille mîn:
daz wolte got von himele, unde solde ez lenger sîn .>
Dô sprach herzog berhtunc < iwer wart ein rûhez wîp.
wie welt ir vor der selben gefristen iwern lîp?
si ist iu nâch gegangen unz in daz dritte jâr:
si hiete iuch gerne ze manne, daz sage ich iu vür wâr .>
Dô sprach wolfdietrîch < wie sol ich daz bewarn?
ez ist mir lieber in der jugent swaz mir leids sol widervarn,
danne ob ez mir wurde gespart inz alter mîn.
swaz ich arbeit muoz lîden, daz mac anders niht gesîn .>
Dô legten si sich slâfen, sîn einlif dienstman.
wachen unz ûf mitte nacht herzog berhtunc began.
Wolfdietrîch wolt niht slâfen, er gedâht, der küene man,
ob sîn meister gên dem tage möhte ein wîle ruowe gehân.
Als sîn meister dô entslief, dô kom daz rûhe wîp
zuo dem viure gegangen: si sach des vürsten lîp.
si gienc ûf allen vieren, reht sam si waere ein ber.
er sprach < bistu gehiure? welher tiuvel brâht dich hêr?>
Dô sprach diu rûhe else < ich bin gehiure gar.
nû minne mich, wolfdietrîch, sô wirstu sorgen bar.
ich gip dir ein künecrîche, dar zuo ein wîtez lânt,
daz ez dir, hêrre, dienet vür eigen an dîn hant .>
 <
Nein ich, ûf mîn triwe> sprach dô wolfdietrîch.
 <ja enwil ich dich niht minnen, du vâlântinne rîch.
du hebe dich zuo der helle, du bist des tiuvels gnôz:
jâ müet mich âne mâzen dîn ungefüeger dôz .>
Vor zorn nam si ein zouber unde warf ez ûf den man,
dâ von sich wolfdietrîch niht mê wol versan.
vil balde si im sîn guot swert unde sînen volen nam:
ê daz er kam zim selben, dô het si ez von dan.
dô er sich versan, dô greif er nâch dem swert hin dan:
er wolt sich unde die sînen umberizzen hân.
als er ez niht envant, dô îlte der küene man
suochen sînen volen: si het in ouch von dan.
Dô sprach wolfdietrîch < wes sol ich hie bestân?
unde ist daz nû erwachent mîn einlif dienstman,
sô biutet einer mir sîn swert wil mir der ander geben:
sô enkan ich niht gewizzen wie ich mit in sol leben .>
Dô kêrte wolfdietrîch von in in den tan.
si macht von zoubr ein strâze, dâ kam er ûf gegân:
er lief des selben nachtes zwelf mîle, der wîgant;
under einem schoenen boume er die rûhen elsen vant.
 <
Wilt du mich noch minnen, wolfdieterîch?>
 <nein ich, ûf mîn triwe, du vâlântinne rîch.
du gip mir balde widere mîn swert unde mînen voln,
daz du mir, ungeslahtez wîp, boeslîche gestoln .>
Si sprach < nû lege dich slâfen, du bist ein müeder man,
unde lâz mich dir scheiteln dîne löcke wunnesam .>
 <der tiuvel sol bî dir slâfen!> sô sprach der küene degen,
 <waz gemaches solde ich bî dir rûhen wîbe pflegen?>
Vor zorn nam si ein zouber unde warf ez ûf den man:
daz bestuont im an der brüste; slâfen in began,
daz er muoste nider sîgen ûf den grüenen plân.
dô verschriet si im die negele, dem unverzagten man.
Si nam des hârs zwên löcke von dem slâf hin dan.
si machte in zeinem tôren, den tugenthaften man,
daz er lief unversunnen dâ ze walde ein halbez jâr
unde die spîs nam von der erde, daz sage ich iu vür wâr.
dô erwachte herzog berhtunc der getriwe sâ zehant:
er erschrac in sînem herzen, dô er den hêrren niht envant.
er sprach ze sînen sünen < nû grîfetz unreht an
unde wert der zweier künege ze kriechen dienstman.
Ir sult in swern eide: sich hebet arbeit vil.
wie ir die eide behaltet ich iu bescheiden wil:
swenne ir iwern hêrren seht mit ougen an,
daz ir denn der eid sît ledic> sô sprach der küene man.
Stap unde ouch taschen nam der küene degen:
er sprach < vil lieben kint, got ruoche iwer pflegen .>
klagende unde ouch weinende er von sînen kinden schiet:
er suochte sînen hêrren, als im sîn sin riet.
Dô tâten die jungen daz in der alte gebôt.
si kêrten von der wilde, des twanc si grôziu nôt.
si komen zuo den künegen unde wurden ir dienstman,
unde tâtenz doch niht gerne, die helde lobesam.
Dô wallet herzog berhtunc von dem mere hin dan
mit trûrigem muote, unz er z'alten' troyen kam,
dâ er die rûhen elsen vor einem münster vant:
si gruozte in tugentlîchen, diu vrouwe sâ zehant.
Dô sprach herzog berhtunc < vil edele künegîn,
ich haete iuch alsô gerne, möht ez mit hulden sîn,
daz ir mir zeigt mîn hêrren den ir mir habt genomen.
owê mîns lieben hêrren! wâ ist er hin komen?>
Dô sprach diu rûhe else < ich hân sîn niht gesehen.
wie getürt ir mich sîn zîhen? iu mac wol leit geschehen .>
 <ach> sprach er, < liebiu vrouwe, als ich mich kan verstân,
ir sît im nâch gegangen, dâ von ich in verloren hân.
Nû muoz aller êrste mîn vröude ein ende hân.
owê mîns lieben hêrren!> sô sprach der küene man.
 <lieber got von himele, wie sol mir danne geschehen,
unde sol ich mînen hêrren niemer mêre lebendic sehen!>
Dô wallet herzog berhtunc durch die heidenschaft
mit trûrigem muote ( lîbes het er wol die kraft)
über berc unde über tal . dô er sîn niht envant,
vor leid was nâch erstorben der vil küene wîgant.
Dô schifte er mit leide über des meres strân:
dô vant er sîne süne in der künege hove gân.
dô wart er wol enphangen, vil liep was im geschehen.
 <habet ir noch ninder wolfdietrîch gesehen?>
 <
Nein ich> sprach der alte, < jâ vürhte ich, er sî tôt.
mîn herze in mînem lîbe leit arbeit unde nôt .>
 <lieber got von himele, wie sol uns danne geschehen,
unde suln wir unsern hêrren niemer mêre in vröuden sehen!>
Dannoch lief wolfdietrîch wol ein halbez jâr
wilder dâ ze walde, daz sage ich iu vür wâr,
unz got niht lenger wolte die arbeit sîn vertragen:
er sant der vrouwen ein engel, seht, daz wil ich iu sagen.
Der engel sprach zer vrouwen < waz hâstu getân,
daz du wilt verderben einen biderben man?
du widertuo ez balde, du ungeslahtez wîp,
oder dir nimt der donre in drîn tagen dînen lîp .>
Als diu küneginne die selben stimme vernam,
daz si von gote was komen, dô huop si sich von dan
balde hin ze walde, dâ si in hete verlân:
dâ vant si wolfdietrîchen, den vil getriwen man.
 <
Wiltu mich noch minnen?> sprach diu vrouwe rîch.
des antwurte ir von kriechen hêrre wolfdietrîch
 <unde waeret ir getoufet> sprach der küene degen,
 <sô wolte ich mit iu wagen beidiu lîp unde ouch leben.
Edeliu küneginne, nû saget mir vür wâr,
ob ich iuch gerne minnet, wie kaeme i'u' durch daz hâr?>
si sprach < darumbe soltu lützel sorgen hân,
wan ich ez sicherlîchen vil wol gefüegen kan .>
Dô vuort si in in einen kiel, den unverzagten man.
dô vuoren si mit vröuden über des meres strân:
dâ hetes ein künecrîche unde ouch ein wîtez lânt.
si sprach < wilt du getriwe sîn, daz dient dir an dîn hant .>
Si vuorte in in dem lânde, den vürsten lobesam,
vür einen berc, dâ westes einen juncbrunnen stân:
der was einhalp kalt unde anderhalbe warm:
dar în spranc diu vrouwe, si bat sich got bewarn.
Dô wart si getoufet . ê was si rûch else genant:
nû hiez si vrouw sigminne, diu schoenste über alliu lânt.
si het die rûhen hût in dem brunnen gelân.
er het nie mêre gesehen ein vrouwen sô wol getân.
Si was klein an dem lîbe, wol geschaffen über al,
gedrol alse ein kerze über die hüffe hin ze tal:
iriu liehtiu wengel wâren rôsenvar.
si legte an kleit von sîden, daz sage ich iu vür wâr.
 <
Wiltu mich noch minnen, wolfdietrîch?>
des antwurte ir von kriechen der werde vürste rîch
 <ir sît worden schoene unde ouch minneclîch.
ir habt iuch wol verkêret: ir wâret vor dem tiuvel glîch .>
 <
Dâ von soltu mich minnen, vil tugenthafter man .>
des antwurte ir wolfdietrîch, der vürste lobesam
 <waer ich nû alse schoene als ich was vor einem jâr,
sô minnete ich dich gerne, daz sage ich dir vür wâr .>
Dô sprach vrouw sigminne < unde wellestu schoene wesen,
sô sprinc in den brunnen, sô bistu wol genesen:
sô wirstu sam ein kindel von zwelf jâren gar,
schoene unde minniclîch . daz sage ich dir vür wâr .>
Dô spranc er in den brunnen, der tugenthafte man.
als er drûz schiet, zeim bette vuorte man in dan:
dar an legt er sich slâfen, der getriwe wolfdietrîch,
ze sîner schoenen vrouwen: si wurden vröuden rîch.
Dô hete er hôchzîte mit der vrouwen wol getân,
daz er nie gedâhte an sîn einlif dienstman.
im kom eines nachtes in sîn sin unde in den muot,
wie er solde strîten mir ortnîde dem degen guot.
Dô sprach wolfdietrîch < vil liebiu vrouwe mîn,
nû helft mir mînes muotes, als liep i'u' müge gesîn,
wie daz ich gestrîte mit ortnîde dem küenen man:
ei, rîcher got von himele, unde hiete ich im gesiget an!>
Si sprach < vil lieber hêrre, waz hât er iu getân,
daz ir in alsô gerne mit strîte welt bestân?>
er sprach < vil liebiu vrouwe, ich wil iuch wizzen lâzen:
dô ich was ein kleines kindel, dô wolt er mich twungen hân.
Dô sante er sîner grâven zwelf in mîns vater lânt,
ich solde im iemer zinsen bürge unde ouch lânt.
ich enbôt im hin widere, swenn ich wurde zeinem man,
dô wolte ich in ze garten umb sîn eigen lânt bestân.
Nû bin ich gewahsen unde worden zeinem man:
nû wil in ze garten umb sîn erbe bestân.
sîn geselle wil ich werden, unde gesige ich im an.
dar zuo sult ir mir râten, vrouwe wol getân .>
Si sprach < ir sît mir alsô liep, ich hilfe iu ûz der nôt,
daz ir von keiser ortnît niht geliget tôt .>
dô hiez si im bereiten einen kiel wunnesam
mit guotem grîfengevidere, der was wol getân.
Dô hiez si dem hêrren in den kiel tragen dar
ein palmâtsîdîn hemde, daz sage ich iu vür wâr:
sant pangrâzien heiltuom dar inne versigelt was;
von zwein unde sibenzic vachen: dar inne er vil dicke genas.
Ûf bunden si die segele, die unverzagten man:
dô vuoren si mit vröuden über des meres strân.
dô er kom ze lânde, er kêrt gên garten dan:
dâ erbeizte er under ein linden, der tugenthafte man.
Umb die selben linden was ez alsô getân,
daz nieman durch kurzwîle getorst dar under gân,
er enwaer durch strîtes willen komen in daz lânt:
alsô was wolfdietrîch, der küene wîgant.
Ûf der selben linden sungen diu vogelîn.
wie möhte dô sîn vröude groezer gewesen sîn?
als er die stimme erhôrte unde den vröudenrîchen schal,
dô vreute er sich der wunne: dâ sanc wol diu nachtegal.
Dô sanc ietweder vogel sîn stimme sunderbaer.
dâ von wart wolfdietrîch in herzen vröudenbaer,
unde daz von dem schalle entslief der küene man.
dô kam keiser ortnît an ein zinnen gân.
Er stuont an der zinne, der werde keiser guot,
bî im diu schoene liebgart, diu gap im hôhen muot.
si sprach < keiser ortnît, wart hin, vil werder degen,
ich sach sô gewalticlîchen sich niemer keinen dar legen .>
Er sprach < vil liebiu vrouwe, ez gât im an den lîp
kurzlîch von mînen handen, daz wizzet, schoenez wîp.
er vert mit einem schalle sam daz lânt sîn eigen sî:
ez wonet vil grôzer übermuot sînem herzen nâhen bî .>
Dô sprach diu schoene vrouwe < nein, lieber hêrre mîn,
er mac wol wesen müede unde verre gestrîchen sîn.
ir lât in ruowe pflegen, er ist ein küener degen:
sich getorste ein zage niemer mê under die linden legen .>
Er sprach < vil liebiu vrouwe, ich geloube ir sît im holt.
in kan doch niht gehelfen sîn vil rôtez golt
daz im liuhtet durch die brünne unde durch den helm guot:
jâ muoz er mit mir strîten, unde waere er noch als hôchgemuot .>
Si sprach < vil lieber hêrre, wie solt ich im wesen holt?
ich gesach in nie mit ougen, darumbe ich sweren wolt.
jâ râte i'u' ûf mîn triwe, ir sult sîn niht bestân .>
dô sprach keiser ortnît < jâ wirt er sîn niht erlân .>
Er sprach < bî mînen triwen, ich wone im kampfe bî.
er vert mit einem schalle sam daz lânt sîn eigen sî:
daz hân ich her behalten vor manegem werden man:
er muoz mir sicherlîche mîn rîche lâzen .>
Dô sprach si dô alle, die sînen dienstman
 <hêrre, suln wir mit iu zuo der linden gân?>
 <nein> sprach der hêrre, < ich wil iuch hinne lâzen:
ich wil in al eine ûf hôhen prîs bestân .>
Dô hiez er balde springen, sîn harnasch vür sich tragen.
an wâpent sich der keiser, seht, daz wil ich iu sagen:
einen schaft grôzen nam er in die hant:
dô gienc er zuo der linden dâ er wolfdietrîchen vant.
Er stiez in ûf die brust, der keiser hôchgemuot.
ûf spranc wolfdietrîch, vil zornic was sîn muot:
 <unde pflaegt ir tugent, ir soltet mich anders gewecket hân.
ir vordert mich ungefuoge, ir habt unhovelîch getân .>
 <
Ir wert sîn niht erlâzen, strîtes wone ich iu bî.
ir vart mit einem schalle sam daz lânt iur eigen sî.
daz hân ich her behalten vor manegem werden man:
ir müezt mir sicherlîchen mîn rîche ligen lâzen .>
 <
Sô stricket mir die riemen, sît ir ein biderber man.
ich weiz iuch wol sô küenen daz ir mich türt bestân:
ich hân von iwer manheit alsô vil vernomen,
unde bin ouch durch strîtes willen her ze lânde komen .>
 <
Ir wert sîn niht erlâzen, degen hôchgemuot .>
ûf bant er wolfdietrîchen sînen helm guot:
dô stricte er im die riemen mit den henden sîn:
dô kam hin nâch geslichen diu edel keiserîn.
Dô wolte si besehen wederm andern sigte an.
dô giengen si ze strîte, die zwêne küene man.
dô wurden si niht innen der vrouwen wol getân:
die schilte begundens vazzen unde giengen vür einander stân.
Si stuonden gegen einander, einern andern âne sach.
gerne müget ir hoeren wie der keiser sprach:
 <du werder degen küene, nû sage mir dînen namen,
daz ich dich müge erkennen: des soltu dich niht schamen .>
Dô sprach wolfdietrîch < daz waere ein zageheit,
unde solt ich von mînem künne sô balde hân geseit,
wer mîn vater waere oder wanne ich sî geborn.
waz habt ir des ze vrâgen? daz ist mir ûf iuch zorn .>
 <
Mich dunkt an iwer gebaerde ( ir sît sô hovelîch),
ir sît von wilden kriechen wolf hêrre dietrîch.
ich hân von iu vernomen daz ich gerne gehoeret hân .>
 <sô wert iuch, hêrre ortnît, iuch wil der wolf bestân .>
Dô sprungen si zesamene, die zwêne küene man.
dô wart vil michel wunder von in beiden getân.
ez sluoc ie einern andern drîstunt ûf daz lânt:
zuo dem vierden mâle viel wolfdietrîch zehant.
Wie balde wolfdietrîch wider ûf spranc!
sîn vil guotez swert im in der hende erklânc.
 <nû wert iuch, keiser ortnît! ê sich volende der tac,
sô wirt iu wol vergolten von mir dirr ungefüeger slac .>
Sîn swert wolfdietrîch ze beiden henden nam,
mit unverzagtem muote lief er den keiser an:
er sluoc im ûf daz houbet einen swinden slac,
daz der keiser ortnît vor im gestecket lac
unde er ouch zuo der stunde weder hôrte noch gesach,
noch zuo den selben zîten nie kein wort gesprach,
unde im daz bluot ze munde unde ze ôren ûz dranc:
wie bald diu keiserinne über iren hêrren spranc!
Si sprach < vil lieber hêrre, waz hân ich iu getân,
daz ir mir habt verderbet mînen lieben man?
bringet mir des brunnen, daz ich labe den hêrren mîn .>
dô sprach wolfdietrîch < wâ mac daz wazzer sîn?>
 <
Dâ kêrt ir hinnen balde von der linden hin ze tal
unde vürchtet iuch her widere zuo uns ûf daz wal,
daz ich gelabe den hêrren: tuot ez durch den willen mîn .>
er sprach < ich tuon ez gerne, vil liebiu vrouwe mîn .>
Dô gienc wolfdietrîch durch den vinstern tan.
in sînen guoten helm er des wazzers nam.
dô kêrte er zuo der linden dâ er si beidiu vant:
dô labten si in mit zühten, ortnîten, sâ zehant.
Als er kam ze kreften unde wider ûf sach,
vil gerne müget ir hoeren wie der keiser sprach.
 <saget, vil lieber hêrre, ist daz diu vrouwe mîn?
mac si mit keiner liebe iwer gewesen sîn?>
Dô sprach gezogenlîchen der getriwe wolfdietrîch
 <nein si zwâre, hêrre, dem tuot si niht gelîch.
ir waert des lîbes wol ein gast, unde waer diu vrouwe mîn.
si sitzet iu sô nâhen, si mac wol iwer sîn .>
Dô sprach gezogenlîchen ortnît der küene man
 <waer ez mit iwerm willen, ich wolt iuch ze gesellen hân .>
dô sprach wolfdietrîch < mîn triwe wil ich iu geben,
daz ich iuch hân ze gesellen die wîle ich hân daz leben .>
Dô swuoren si zesamene, die vürsten lobesam:
si schiet nieman dan der tôt, die zwêne küene man.
dô sprach wolfdietrîch, der ûz erwelte degen
 <swaz du wilt, daz sol geschehen .> er kund wol tugende pflegen.
Dô giengens mit einander ûf die burc hin dan.
dô wurdens wol enphangen von der vrouwen wol getân,
dô kêrte sich der umbe diu edel keiserîn:
si bat die zwêne gesellen gote willekomen sîn.
dô beleip er dâ ze garten wol ein halbez jâr,
daz er nie gedâhte an sîn vrouwen klâr,
die er dâ z'alten' troyen het hinder im gelân:
des verdrôz vroun sigeminne nâch dem vil küenen man.
In begund diu keiserinne mit ougen blicken an.
daz sach vil ungerne ortnît der werde man.
er gedâhte daz si minnet wolfdietrîches lîp:
doch verlôs er niht gerne sîn êre unde daz schoene wîp.
Dô sprach gezogenlîchen ortnît der keiser guot
 <wenn wiltu von hinnen, geselle hôchgemuot?
hât dir ieman iht gesagt von der vrouwen dîn
unde ouch von dînem lânde, ob ez in wirden müge sîn?>
Dô sprach wolfdietrîch, der tugenthafte man
 <nein, vil lieber geselle, ich hân unrehte getân.
jâ brîche ich mîn triwe an der lieben vrouwen mîn:
ich solt vor manegen zîten ze mînem lânde sîn .>
Urloubte sich von dannen der tugenthafte man.
dô kêrte er sich vil balde gên dem mere dan:
dô vant er sîn vrouwen an dem stade stân:
si was im nâch gevaren unde wolt in gesuochet hân.
Si vuoren hin wider über, si wâren wunnesam,
hinz der alten troyen, als wir vernomen hân:
dâ wurdens wol enpfangen von manegem werden man
unde ouch von schoenen vrouwen, die wâren wol getân.
Dâ beliben si mit vröuden zwelf wochen oder mê.
eins tages reit wolfdietrîch ze einem grôzen sê,
dâ wolte er wilt jagen mit den hunden sîn:
mit im vuort er sîn vrouwen in den walt hin în
Under ein gezelt von sîden: sîn vröud wart manicvalt.
er wolte ein wîle entwâlen, der küene degen balt.
reht als er kurzwîle mit der vrouwen wolte hân,
dô kam vil schiere geloufen ein tier vil wunnesam.
Daz was ein hirz schoener, seht, daz sag ich iu wol:
sîn gehürn was im bewunden mit golde, des was er dol,
als in ein alter rîter het in den walt gesant
durch schoener vrouwen willen, der was drasîân genant.
Alse wolfdietrîch den hirz âne sach,
vil gerne müget ir hoeren wie der getriwe sprach:
 <nû lât iuch niht verdriezen, vil liebiu vrouwe mîn,
ich muoz nâch dem wilde mit den hunden mîn .>
Er jagte im nâch vil balde unde ander sîne man:
diu vrouwe wart al eine underm gezelte verlân.
dô kam der alte rîter zer vrouwen wol getân,
die vuorte er von dannen über des meres strân
Ûf ein schoene veste, diu was vil wunnesam,
diu lac in sînem lânde: des wolfdietrîch leit gewan.
dô het er die vrouwen wol ein halbez jâr,
daz nieman weste wâ si was, daz sage ich iu vür wâr.
Wolfdietrîch daz gejeide ûf den hirz nam:
er îlte im nâch sô lânge, unz er müeden began.
dô erbeizte der degen edele vür den grüenen walt,
dâ er sîn vrouwen hete gelân, der küene degen balt.
Er kam des âbents spâte zuo dem gezelte gân:
dô vant der hêrre nieman der dâ bî waere bestân.
als er dô die vrouwen nindert vinden kunt,
sîn klage wart ungefüege an der selben stunt.
Dô sprach er ûz leide, der getriwe wolfdietrîch
 <unde suln wir nû verlorn hân die vrouwen minniclîch?>
er nam ein rûhen kotzen, er legte in an den lîp,
sîn swert in einen palmen worht er unde suocht sîn schoenez wîp.
Er kêrt hin unde gedâhte, ob si heim waere komen
oder ob in sînem lânde ieman von ir hete vernomen.
dô er si dâ heime niht envant, er kêrt über des meres strân
in sînem guoten kiele, den im diu vrouwe hete verlân.
Dô er kom hin über, dô huop er sich von dan
mir vil trûrigem muote unz er gên garten kam,
ûf die guoten vesten dâ er ortnîten vant.
dô was nieman ûf der bürge der den hêrrn erkant,
Swie im doch dâ waere liebes vil geschehen
unde man in ouch vil dicke in vröuden hete gesehen.
dô in dâ nieman erkante, den tugenthaften man,
dô bat er keiser ortnît daz er in dâ lieze bestân.
Dô sprach keiser ortnît < ich wil dirs niht versagen.
wannen hâstu gewallet? des muoz mich wunder haben.
hâstu iht verre gewallet durch diu vremden lânt?
hâstu iht vernomen von einem der ist wolfdietrîch genant?>
Er sprach < vil lieber hêrre, ich hân sîn niht gesehen
unde enkan iu der wârheit niht reht von im verjehen.
ich bin vil verre gewallet durch diu vremden lânt:
der dâ heizt wolfdietrîch, der ist mir unbekant .>
Er nam in bî der hende, er wîste in mit im dan,
er ructe im einen sezzel vür den tisch, der küene man.
in begund diu keiserinne mit ougen blicken an:
dô erlachtes tougenlîchen, si erkante wol den küenen man.
Als si nû heten gezzen, ortnît wolt slâfen gân,
mit im diu schoene liebgart, diu was vil wol getân.
als der keiser dô entslief, dô huop si sich von dan:
dô vant si den waller ûf dem hove gân.
Si enphienc in schône unde sprach < ich kenne iuch wol .>
dô wurden im vor leide diu ougen wazzers vol.
si sprach < wolfdietrîch, wie sît ir sô getân?
ist iu iht leit geschehen? daz sult ir mich wizzen lâzen .>
 <
Sît ir mich erkennet, sô muoz ich iu verjehen:
mir ist in vremden lânden gar vil ze leide geschehen.
ir ensult mich niht melden, als liep i'u' müge gesîn .>
 <ich getrouwe ez wol verswîgen> sô sprach diu keiserîn.
Dô gienc si vil balde dâ si ortnîten vant:
dô was er erwachet, der küene, sâ zehant.
si sprach < vil lieber hêrre, waz sol der ze lône hân,
der dir zeigt wol gesunden wolfdietrîch den küenen man?>
Dô sprach keiser ortnît, ein ûz erwelter degen
 <ich wolte im iemer gerne lîhen unde geben.
unde solde ich mînen gesellen mit ougen sehen an,
mir möhte in al der welte niht lieber sîn getân .>
Si nam in bî der hende unde hiez in mit ir gân:
dô vunden si den waller dort in der bürge stân.
 <schouwe dînen gesellen, wie er ist getân,
unde klagen wir sînen kumber, er ist ein getriwer man .>
Als in dô der keiser verrist âne sach,
gerne müget ir hoeren wie er zuo im sprach.
 <warumbe verlougenst du gên mir dînes namen?
swenn ich dich niht erkenne, du soltest dich niht schamen .>
Dô sprach er mir zühten, der getriwe wolfdietrîch
 <ich klage dir mînem kumber, vil werder keiser rîch.
ich het die schoensten vrouwen als si ie kein man gewan.
diu ist mir verstolen, dâ von ich kumber hân .>
 <
Wie lâng hâstu se gesuochet? daz sage mir, küener degen .>
er sprach < wol ein halbez jâr hân ich ungemaches pflegen.
unde solde ich alsô lânge leben, waeger waer mir der tôt .>
dô sprach der werde keiser < ich hilf dir ûzer nôt .>
Dô sprach von wilden kriechen der getriwe wolfdietrîch
 <sô taetest du ze wâre wol einem kinde gelîch.
ja soltu hie ze lânde bî dîner vrouwen bestân.
warumbe woltest du die durch mînen willen lâzen?>
Dô sprach gezogenlîchen ortnît, der keiser rîch
 <ich wil mit dir von hinnen, daz wizze sicherlîch.
sît ich dich, liebe geselle, lebendic hân gesehen,
beidiu liebe unde leide müeze mir bî dir geschehen .>
Die hêrren wolden beide mit einander dan:
des begunde heize weinen diu vrouwe wol getân.
si klagt daz si ie mit ougen het wolfdietrîchen gesehen,
sît ir sô grôzez leit von im solde geschehen.
Dô sprach gezogenlîche der getriwe wolfdietrîch
 <jâ wil ich eine suochen mîn vrouwen sicherlîch.
dâ von gebet mir urloup: ich wil von hinnen varn.
Ortnît, mîn geselle, got müeze dich bewarn .>
Dô sprach gezogenlîchen ortnît, der keiser rîch
 <ich wil mit dir von hinnen, geselle wolfdietrîch,
unde wil dir helfen suochen dîn vrouwen wol getân,
oder mich siht ze garten in vröuden niemer mê kein man .>
Dô zugen dô die hêrren ze vüezen beide dan:
ros unde ouch guotiu kleider möhtens wol gwunnen hân.
si giengen holz unde heide, die zwêne küene man,
ân trinken unde ân spîse, als ich iu gesagen kan.
Si giengen mit einander, die vürsten lobesam,
unz an den vierden morgen, dô ez tagen began,
hinz eines waldners hûse kômen si gegân:
der wirt si tugentlîche enphienc, als wir vernomen hân.
Dô sprach der waldenaere < vil lieben hêrren mîn,
welt ir hînt hie belîben, ich gibe iu brôt unde wîn,
hüener unde wiltbraete> sô sprach des waldes man:
 <ir habt mir hie ze walde nie niht ze leide getân .>
Dô sprach keiser ortnît < wir suln dirs niht versagen.
du hâst mir vil gedienet: des soltu gnâde haben.
nû ist ez alsô komen daz uns ist geschehen nôt .>
ein ganze rîche wirtschaft in der waldner dô erbôt.
Dô sprach aber der waldner < vil lieben hêrren mîn,
ir sult iuch legen slâfen, ir müget wol müede sîn .>
als der keiser dô entslief, wolfdietrîch huop sich dan:
dô liez er sînen gesellen hinder im bestân.
Wolfdietrîch sich dem waldner vil tugentlîche erbôt:
 <du solt im niht zeigen nâch mir, des ist im nôt.
tuo ez durch mînen willen unde heiz den küenen man
hie heime in sînem lânde bî sîner vrouwen bestân .>
Urloup nam er zem waldner, dô kêrte er von dan.
er kam ûf einen smalen stîc, der truoc in in den tan.
dô gienc er holz unde heide vollen siben tage
ân trinken unde ân spîse, vür wâr ich iu dan sage,
Dan loubes unde ouch wurzen, die er ze walde vant,
unde ouch des grüenen krûtes nert sich der wîgant.
dar nâch der degen küene sêre müeden began.
bî einer hôhen steinwand entslief der küene man.
Vor dem selben steine vant er ein linden stân:
dâ bî sô lac ein mermel, der was vil wunnesam,
dar under was ein ursprunc, unde guoter wurzen vil.
dar zuo legt er sich slâfen: der smac was sînes herzen spil.
Dô was der selben stein hôch, michel unde breit.
dô het sich vrouw sigminne an ein venster geleit,
dô schowet si über den walt gên dem brunnen dan:
dô sach si ûf dem steine ligen den wallenden man.
Dô kam zuo ir gegangen der alte drasîân:
si sprach < vil lieber hêrre, welt ir mîn hulde hân,
sô bringet mir den waller der dort ûf dem steine lît;
sô wil ich bî iu slâfen .> er sprach < des waer wol zît .>
Dô gienc er ûf der bürge, der alte drasîân:
dô vant er wolfdietrîchen, er hiez in balde ûf stân:
 <wiltu mit gemache an der herberge wesen,
ich leist dir guote wirtschaft, du maht ouch wol genesen .>
Dô sprach wolfdietrîch < des ist mir alsô nôt.
ich wil ez iemer dienen, der mir gebe wîn unde brôt.
sîn ist manic tac daz ich nie wirt gewan .>
 <sô ganc mit mir von hinnen> sprach der alte drasîân.
Er vuorte in tugentlîchen ûf die burc hin dan:
er saz ze einem viure daz vil schône bran.
dô saz wolfdietrîch unde hete guoten gemach.
wie vaste der degen edele in der bürge al umb sich sach!
Er warte nâch gewonheit . dô sach der küene man
einen schoenen umbehanc, dâ von er vröude gewan.
der was im mit der vrouwen von dem gezelte genomen:
er gedâhte < ich bin ze heile ze dirre bürge komen .>
Wie balde wolfdietrîch von dem viure ûf spranc!
dô schowet er alsô gerne den selben umbehanc.
dô sprach der alte drasîân < dir möht vil lieber sîn,
der dich lieze bî dem viure pflegen des gemaches dîn,
Dan daz du al umbe schouwest .> dô sprach der küene man
 <man schowet manc dinc durch wunder: als hân ouch ich getân.
ich hân vil vremder maere kurzlîche vernomen,
diu nû in dem lânde êrste sint ûz komen .>
Dô sprach der alte drasîân < waz mac daz gesîn?
mahtu vor untriwen niht pflegens gemaches dîn?>
dô sprach wolfdietrîch < wie sol ez uns ergân,
daz der keiser ortnît twinget sô manegen man?>
Dô heten si der maere alsô vil geseit:
dô saz gezogenlîchen mit ganzer wirdekeit
Wolfdietrîch bî dem viure; in dûht diu wîle lânc,
unz daz man mit der spîse zuo dem tische dranc.
Man begunde lûte rüefen daz man daz wazzer nam:
dô kom gên hove gegangen manec twerc wol getân.
dô dranc vür den tisch manec kluogez twerc,
diu bûweten sicherlîchen die burc unde ouch den berc.
Daz nâch kam gegangen diu küneginne rîch:
si bat gote wilkomen sîn den getriwen wolfdietrîch.
si neic im mit dem houbet, als tete der küene man.
si sprach < man sol den waller hînt vor mir ezzen lâzen .>
Man truoc im einen sezzel vür den tisch hin dan:
in begund die küneginne vil dicke blicken an.
si sprach < habt ir iht verre gewallet durch diu lânt?
habt ir iht vernomen von einem, der ist wolfdietrîch genant?>
Er sprach < vil liebiu vrouwe, ich hân sîn niht gesehen
unde enkan iu der wârheit niht reht von im verjehen.
doch hât zer alten troyen ein junger künec rîch
kurzlîche hôchzît gehabt mit einer vrouwen minniclîch .>
Diu vrouwe begunde weinen, ir ougen wurden rôt
unde überliefen ir dicke, des gienc si grôzen nôt.
dô sprach der alte drasîân < waz hâstu getân?
du hâst betrüebt mîn vrouwen: ez muoz dir an daz leben gân .>
Dô sprach diu küneginne < nein, lieber hêrre mîn,
sô woltestu an mir brechen die grôzen triwe dîn .>
 <du weist wol, hêrre, ich wolte noch nie dîns willen pflegen:
des wil ich mich verwegen, daz du in lâzest leben .>
Dô sprach der alte drasîân < unde mac daz staete wesen,
ich wil in durch dîn willen noch gerne lâzen genesen .>
dô sprach aber der alte < wie suln slâfen gân .>
alsô sprach er ûz vröuden, er was vil wunnesam.
Diu getwerc giengen dannen, er nam si bî der hant.
wie balde wolfdietrîch den kotzen ûf bant!
sîn swert ûz dem palmen brach der küenen man:
 <si ist lânge hie gewesen, si muoz bî mir bestân .>
Dô sprach der alte drasîân < wilt du dich ir an nemen,
unde bestüende ich dich zaglîchen, daz möht mir übel zemen.
wir suln umb si strîten, unde swer den sige behabe,
dem werd diu schoene vrouwe unde allez daz si habe .>
Dô wart wolfdietrîch ûzer mâzen vrô.
drî vil liehte brünnen brâht man dem wirte dô,
die truoc man vil schiere zuo im ûf den sal.
der wirt sprach < nim dir eine, ich wil dir lâzen die wal .>
Ein brünne diu was alt unde wîter ringe gar.
die zwô wâren lieht unde ouch silbervar.
wie balde wolfdietrîch dô zuo der alten spranc!
dô sprach der alte ûz leide < wer gît dir disen gedanc?>
An wâpent sich vil balde der alte drasîân:
dô wâpent wolfdietrîchen diu vrouwe wol getân.
dô stricte si im die riemen, diu vrouwe minniclîch:
des vröut sich in dem herzen der getriwe wolfdietrîch.
Dô sprungen si zesamene, die zwêne küene man.
dô wart vil michel wunder von in beiden getân.
ez sluoc ie einern andern wol vünfstunt ûf daz lânt:
zuo dem sehsten mâle viel wolfdietrîch zehant.
Dô was der wilden twerge sô vil ûf den sal komen:
si heten wolfdietrîchen gern sîn leben genomen.
si wurden unde schuzzen ûf den vil küenen man:
si wolten wolfdietrîchen gerne verderbet hân.
Dô sprach diu küneginne < got hêrr, wilt du mich lâzen?>
dô rief er unsern hêrren in sînem herzen an.
er sprach < got hêrr von himele, du solt mir bî gestân,
unde berât mir ouch ze kriechen mîn einlif dienstman!>
Wie balde wolfdietrîch wider ûf spranc!
sîn vil guotez swert im in der hende erklânc.
er sprach < nû wert iuch, drasîân, ez gât iu an den lîp.
wie getorstet ir ez erleben daz ir mir stâlt mîn wîp?>
Sîn swert wolfdietrîch ze beiden henden nam,
mit unverzagtem muote lief er den alten an.
er spielt in von der ahsel unz ûf die gürtel dan,
daz er viel zuo der erde unde ouch sîn ende nam.
Dô nû des hûses hêrre was gelegen tôt,
diu getwerc vluhen von dannen, des gienc si grôziu nôt.
si burgen sich in die winkel vor dem vil küenen man:
Wolfdietrîch unde sîn vrouwe huoben sich von dan.
Si sprach < mir habent diu getwerc ze leide vil getân .>
 <des sult si engelten> sô sprach der küene man.
wie balde er ein viwer zunte mir sîner hant!
in einer kurzen wîle wart diu burc mit in verbrant.
Wolfdietrîch unde sîn vrouwe huoben sich von dan
ûf einen smalen stîc: dô kêrtens durch den tan.
si giengen in vünf tagen wider hinz dem waltman,
von dem der getriwe in siben tagen was gegân.
Dô vrâgte er den waldner, war sîn selle waere komen.
er zeigte im ûf sîn strâze, als wir haben vernomen.
er îlte im mit der vrouwen nâch, der küene wîgant.
der nâch in kurzen zîten er keiser ortnît vant.
Als er dô den keiser verren âne sach,
vil gerne müget ir hoeren wie der vürste sprach:
 <wis willekomen, geselle, ich hân dich gerne gesehen.
mir enmöhte in al der werlde niht lieber sîn geschehen .>
 <
Nû lôn dir got der milte> sô sprach der küene man.
 <wie bistu sô swarz worden? waz hâstu getân?
daz du mich hâst gesuochet, des ist mir leit geschehen,
unde mich doch niht mohtest vinden, weder hoeren noch gesehen .>
Dô sprach gezogenlîchen ortnît der keiser rîch
 <daz wizze sicherlîchen, geselle wolfdietrîch,
ê ich braech die eide die ich dir hân gesworn,
jâ müeste ich iemer mêre, daz wizze, sîn verlorn.
Ich vant vor einem berge ein grôzen risen stân,
mit dem ich âne mâze vil gestriten hân.
mit einer stehlîn stange lief er mich dicke an;
doch half mir got von himele daz ich den sige gewan
Vor einem hôhen berge, der was innen hol.
getwerge unde wilder liute was er aller vol.
die zunden an den swebel, daz bech unde ouch daz harz.
von dem selben tampfe bin ich worden alsô swarz.
der rise jach im ze hêrren einen, heizt drasîân.
dem dient der selbe berc, daz wart mir kunt getân .>
Dô kêrten si gên garten, die zwêne küene man:
dô vundens vroun liebgarten an einer zinnen stân.
diu hiet ir mit leide gewartet manegen tac:
si vröut sich in ir herzen, als ich iu wol sag.
als si ersach die hêrren, mit ir vrouwen huop si sich dar.
jâ wart ir alsô gâch, daz sage ich iu vür wâr.
Si gienc in engegen, diu vrouwe, sâ zehant
balde über den hof, dâ si wolfdietrîchen vant.
si enphienc in tugentlîchen, den unverzagten man:
si sprach < wâ ist mîn hêrre? wâ habt ir in hin getân?>
Er sprach < vil liebiu vrouwe, erkennet ir sîn niht?
sô nemet iu disen swarzen, dâ von iu liep geschiht:
daz ist iur hêrre der keiser .> dô sprach diu keiserîn
 <wie mager in dirre stunde sô swarz worden sîn?>
Si giengen mit einander ûf die burc hin dan.
dô wurdens wol enphangen von der vrouwen wol getân
mit alsô grôzen êren: diu edel keiserîn
bat si unde vroun sigminne gote wilkomen sîn.
dô beliben si ze garten wol vierzehen tage.
er sprach < wir suln von hinnen, vür wâr ich iu daz sage.
gip mir urloup von hinnen, ortnît, geselle mîn:
ja enmac ich niht lenger von mînem lânde sîn .>
 <
Nû wolte got von himele> sprach der keiser rîch
 <daz ich dich möhte gehaben bî mir wolfdietrîch.
solde ich dich sô schiere hie verloren hân,
sô wurde ich niemer rehte vrô> sô sprach der küene man.
 <
Ich enmac niht lenger blîben> sô sprach wolfdietrîch.
 <ez stât übel in mînem lânde, werder keiser rîch.
ez stât hie deste wirser unde bist unlânge ûz gewesen:
wie sint dann die mînen sô lânge ân mich genesen?
Jâ ist sîn vil nâch ein jâr daz ich von dannen schiet.
sît hân ich gewallet wâ mir mîn sin hin riet,
unz ich nû habe vunden die lieben vrouwen mîn:
nû wil ich heim ze lânde, daz lâzt mit hulden sîn .>
Urloup nam er zem gesellen unde zer vrouwen wol getân.
dô kêrte er mit der vrouwen gegen dem mere dan.
er hiet in gerne lenger behabt, wan er im des verjach
daz er sich vreute im herzen, swenne er wolfdietrîchen sach.
Dô vuoren si mit vröuden über des meres strân
hinz der alten troyen, als wir vernomen hân.
dâ wurdens wol enphangen von manegen werden man
unde ouch von schoenen vrouwen, die wâren wol getân.
dô beleip er bî der vrouwen wol ein halbez jâr,
unz got über si gebôt, daz sage ich iu vür wâr.
si lac an irem ende: wie schôn diu vrouwe verschiet!
dô starp vrouw sigeminne, sus kündet uns daz liet.
Als nû vrouw sigeminne was gelegen tôt,
dar nâch in kurzen zîten kam ortnît in grôze nôt:
im sant sîn sweher in daz lânt zwên würme vreissam
unde ein ungefüegez wîp unde einen grôzen man.
Daz was der rise helle, ein ungefüeger man,
unde sîn wîp vrouw runze, der zorn was vreissam.
si truogen die würme wilde bî garten in einen walt:
von den verlôs der keiser sîn leben, der degen balt.
Die würme er in dem berge vil sicherlîche verbarc.
si zugens unz daz si wurden michel unde starc.
dô giengens ûz dem walde unde tâten schaden grôz:
ez lebt nieman in dem lânde der waer der würme genôz.
dô begunde man dem keiser vil dâ von sagen,
waz schaden si dâ taeten, hôrte man dô klagen,
an manegem werden rîter unde manegem küenen man:
des enwolt nie mêre vertragen der keiser lobesam.
Er gienc gezogenlîchen vür sîn vrouwen stân:
 <edeliu keiserinne, ich sol dîn urloup hân,
rîten hin ze walde unde loesenz erbe mîn:
ich enmac sîn niht erlîden sulnt mîne liute verdorben sîn .>
Dô sprach diu keiserinne < nein, lieber hêrre mîn,
du solt hie heime blîben, als liep ich dir müge gesîn.
du erkenst die würm niht rehte ( der strît ist vreissam)
unde daz ungefüege wîp unde iren grôzen man .>
Dô sprach gezogenlîchen der keiser lobesam
 <wie lâng sol ich verderben lâzen manegen biderben man?
ich bestüend mit gotes hilfe al ein wol hundert man,
unde solde ich dan die liute in solhen noeten lâzen?>
Si sprach < vil lieber hêrre, ich hoere iuch des verjehen,
ir wellet niht erwinden, ir enwelt die würme sehen:
sô muoz ich iu sîn gunnen unde ouch mîn urloup geben.
nû vriste iu got von himele iwer jungez werdez leben .>
Sînen guoten harnasch hiez er vür sich tragen:
an wâpent in diu vrouwe, daz wil ich iu sagen.
si hiels in tugentlîchen, diu keiserinne hêr,
si sprach < mir sagt mîn herze, ich gesihe dich niemer mê .>
Ein ros hiez im der werde mit zühten ziehen dar,
unde sînen schilt von golde, des nam er eben war.
ein horn rôt von golde reicht man dem vürsten rîch,
unde einen guoten leithunt, daz wizzet sicherlîch.
Als er ûf daz ros gesaz, er sprach zer vrouwen sîn
 <ich var mit dînen hulden, vil edeliu keiserîn.
sî daz die würme wilde mir gesigen an,
sô soltu ze hêrren nemen einen biderben man,
Der nâch mir die würme getürre wol bestân .>
 (dô begunde heize weinen diu vrouwe wol getân)
 <ich enweiz aber keinen sô gar muotes rîch,
ezn tuo dan mîn geselle, der getriwe wolfdietrîch.
Der treit in sînem herzen eines lewen muot.
unde kaeme er her ze lânde, keiserinne guot,
unde ist daz ich verdirbe, sô nim in zeinem man,
wan er getar die würme mit strîte wol bestân .>
Urloup nam er zer vrouwen . dô kêrte er von dan.
er kam ûf einen smalen stîc, der truoc in in den tan,
under ein linden grüene: dâ erbeizte er ûf daz gras,
dâ des risen geverte ze allen zîten was.
Ein horn rôt von golde blies der keiser guot.
daz erhôrte der rise helle, vil zornic was sîn muot.
er begreif ein stehlîn stangen, dô huop er sich von dan.
dô vant er keiser ortnît under der linden stân.
Dô sprach der ungefüege < du kleinez wihtelîn,
zwiu hâstu mich gewecket? ez muoz dîn ende sîn.
du slüege mir boumgarten, den lieben neven mîn:
nû hân ich dich hie vunden, ez muoz dîn ende sîn .>
Dô sprach keiser ortnît, der küene degen balt
 <du vâlânt ungehiure, wer brâht dich in disen walt?
ich getrouwe mîniu rîche noch wol vor dir behaben:
ich wil dir noch hiute vil manlîche widersagen .>
Daz was dem starken risen ûzer mâzen zorn.
des hete der keiser werde daz leben nâch verlorn.
die stangen huop er hôhe, der ungefüege man:
er sluoc der linden este vor im nider ûf den plân.
Wie balde keiser ortnît von der linden spranc!
sîn vil guot swert rôse im in der hende erklânc.
er schriet im abe die stangen reht sam si blîîn waer:
des wart keiser ortnît in sînem herzen vröudenbaer.
Wie balde der rise helle hinder sich spranc!
er zucte von der sîten ein swert zwelf ellen lânc.
er sluoc den keiser nider, der ungefüege man:
er wolte des lândes hêrren gerne verderbet hân.
Er begunde lûte rüefen, der ungefüege man.
daz erhôrt vrouw runze dâ si lief in dem tan.
si begreif ir stangen, dô huop si sich von dan:
dô kam daz ungefüege wîp zuo irem grôzen man.
Si begunde lûte rüefen < waz ist dir geschehen?
hât dir ieman iht getân? des soltu mir verjehen .>
er sprach < ich hân den keiser hie ze tôde erslagen.
nû wirt diu hêrschaft unser, des suln wir vröude haben .>
dô gedâhte in sînem muote ortnît, der werde man
 <unde rüere ich mich nû indert, ich muoz den lîp vlorn hân.
ich wil ligen stille> gedâhte der küene man,
ob ir einez von dem andern gienge in den walt hin dan.
Der bracke begunde gelfen dâ er lief in dem tan.
daz erhôrt vrouw runze, dô huop si sich von dan.
si gedâhte ez waere ein jeger unde wolte si bestân.
si kêrt hin nâch vil balde dâ si die stimme vernam.
Wie balde keiser ortnît wider ûf spranc!
sîn vil guot swert rôse im in der hende erklânc.
dô spranc er von der linden, der unverzagte man:
dô lief er den risen vil grimmiclîchen an.
Dô sprach der ungefüege < unde bistu noch genesen?
jâ wolt ich des waenen, ez waer dîn ende gewesen.
ja enkan dich dîn manheit gên mir niht vervân:
ich wil dich mit mînen henden noch hiut ze tôde erslân .>
Daz swert der rise helle ze beiden henden truoc.
wie gar nîdiclîchen erz nâch dem keiser sluoc,
daz er vaste muoste wîchen, der unverzagte man!
er schriet der linden este nâch im nider ûf den plân.
Wie balde keiser ortnît von der linden spranc!
mit sînem guoten swerte er ûf den risen dranc.
er gap im ûf den rücken einen swinden slac,
daz im diu nidergürtel under den vüezen lac.
Dô trat der rise helle gegen dem küenen man,
er wolt den keiser gerne mit eim vuoze gestôzen hân.
der keiser was behende: daz bein sluoc er im ab
reht sam ez waere ein swam; sîn manheit im dan gap.
Dô trat er zuo der linden, der ungefüege man.
dô greif er mit den henden nâch des boumes stam.
er sprach < mich riwet daz dich mîn swert niht baz versneit,
unde ist dir wider gewahsen ein vuoz, daz ist mir leit.
Ich muoz ez baz versuochen> sô sprach der küene man.
mit vil zornigem muote lief er den risen an.
er sluoc im abe daz ander bein mit sîner edelen hant:
er enmohte gestên niht lenger, er viel nider ûf daz lânt.
Dô liez er einen lûten vil ungefüegen gal,
daz der berc unde ouch der walt vil vast dar nâch erhal.
dô daz erhôrt vrouw runze, daz ez was ir man,
si vergaz der stehlîn stange, einen jungen boum si nam.
Si swanc in über die ahsel, seht, daz wil ich iu sagen:
den enmöht von swaere ein wagen niemer haben getragen.
die tolden unde die este liez si hangen dran:
dô huop si sich vil balde zuo der linden dan.
Si vant den keiser ortnît ob irem manne stân.
si wolt den lândes hêrren gerne verderbet hân.
si vervaelt des hêrren unde traf iren man,
daz ez in dem walde dar nâch dôzen began.
Dô sprach gezogenlîchen der keiser ortnît
 <ich enweiz niht welher tiuvel dir sô grôze krefte gît.
ey rîcher got von himele, ich stân in grôzer nôt!
unde hilft mir niht dîn güete, jâ muoz ich ligen tôt .>
Als si dô wart innen daz si traf iren man,
dô erschrac si alsô sêre, si viel hinder sich hin dan.
wie balde keiser ortnît hin nâher baz getrat!
sîn swert vuort er enhende an der selben stat.
Er sluoc ir abe daz houbet, der unverzagte degen.
si begunde mit den beinen vaste al umb sich streben.
si traf in mit dem beine unde stiez den küenen man,
daz er viel sicherlîchen nider zuo der erden dan.
Wie balde keiser ortnît wider ûf spranc!
sîn vil guot swert rôse im in der hende erklânc.
 <unde waerest du noch lebendic, mîn sorge waere grôz:
jâ wart nie kein tiuvel, du enwaerst wol sîn genôz .>
Ûf sîn ros saz er schiere, der tugenthafte man.
er kam ûf ein strâze, diu truoc in in den tan.
dô reit der degen edele wol einer mîle wît:
dô hôrt der werde vürste an der selben zît
Vor im in dem walde einen vreislîchen sturm.
dâ streit ein helfant wilde mit einem grimmen wurm.
er vuorte an sînem schilte einen helfant, der was rôt:
durch des selben willen er dem wilden helfe bôt.
Er stuont von sînem rosse, sîn swert er ze handen nam:
mit unverzagten muote lief er den wurm an.
er sluoc im kurzlîchen tiefer wunden drî:
der wurm vlôch von dannen, der helfant bestuont im bî.
Er sprach < wie nû, helfant? wiltu hin ze walde gân
oder wiltu in triwen hie bî mir bestân?
ich vüer dich hin ze garten> sprach der degen hêr
 <unde vrî dich vor dem wurme, daz er dich geangstet niemer mê .>
Er neic mit dem houbet gegen dem vil küenen man.
er sprach < ich sihe wol, helfant, du wilt bî mir bestân .>
ûf sîn ros saz er schiere, der tugenthafte man:
dô kêrte er mit dem helfant gên garten hin dan.
Er kam under ein linden diu was gedeget wol.
dâ wurden vroun liebgarten ir ougen wazzers vol.
si was gemacht mit listen, daz wil ich iu sagen:
swer entslief dar under, der slief wol drî tage.
Dô saz er von dem rosse, der tugenthafte man.
als er die erden ruorte, slâfen in began.
er sprach < owê slâf, du nimest mir den lîp,
dar zuo lânt unde liute unde mîn schoenez wîp .>
Alsô dô der vürste nider sîgen began,
dô entslief er alsô vaste, der tugenthafte man.
sich legte zim der bracke, der helfant nam sîn war:
dô kam der wurm wilde geslichen zuo im dar.
Alsô der helfant wilde den wurm âne sach,
dô was im zuo dem wurme ... alsô gâch:
dô wart ein strît sô herte von in beiden getân.
dô spranc der bracke vaste ûf den hêrren lobesam.
Er krazte in ûf der brüste, gelfen er began
unde wolte sînen hêrren gerne erwecket hân.
in het der slâf begriffen, er lac sam er waere tôt.
des kom er von dem wurme in angest unde in nôt.
Daz ros begunde scharren, snarchen ez began.
ez sluoc sînen hêrren unde wolt in erwecket hân.
er was vaste entslâfen, er enmohte erwachen niht:
dâ von der keiserinne von herzen leit geschiht.
Er enmocht sîn niht erwecken, daz sage ich iu vür wâr.
sich huop der helfant wilde von dem wurme balde dar.
dô stiez er den hêrren daz er sich umbe want:
er hete in gerne erwecket, den küenen, sâ zehant.
Als er in niht mohte erwecken, dô huop er sich von dan:
er was zorniges muotes, er lief den wurm an
mit nide unde mit zorne, daz sage ich iu vür wâr,
daz von im vuor daz wilde viur: si wâren vreissam gar.
Der wurm was erzürnet, er stiez den helfant ze tal,
daz er muost zerbresten . dô liez er einen gal
daz der walt unde ouch der berc diezen dâ began.
wie sêre der bracke ergalf ob dem vil küenen man!
Dô der wurm den sige an dem helfant gewan,
dô kêrte er under die linden, den hêrren er dâ nam:
er slânt in über die ahsel vaste in sînen kragen:
er wolte in sînen kinden zeiner spîse hân getragen.
Des enwart niht innen der keiser lobesam,
unz er kam ûz der linden: dô erwachte der küene man.
dô huop er ûf sîn hende < owê der grôzen nôt!
nû hilf mir, got von himele, oder ich muoz ligen tôt .>
Er greif dem wurme in den hals, er woltz swert gezogen hân
als er den arm ruorte, der tugenthafte man,
er lief ze einem steine unde stiez den küenen degen,
daz er muost zerbresten unde ouch verlôs sîn leben.
Er truoc in mit gewalte beidiu berc unde ouch tal:
er leite in vür diu jungen, diu heten grôzen schal.
alsô wart der keiser in den berc getragen.
er wart der würme spîse, daz wil ich iu sagen.
Alsô wart verderbet der keiser tugentlîch
unde verlôs ouch sîn leben, daz wizzet sicherlîch.
sîn ros unde sîn bracke kêrten gên garten dan:
dô verstuont sich wol der maere diu vrouwe wol getân.
Si begunde klagen ir grôz ungemach,
daz si den werden keiser mit ougen iu gesach.
si weinde umb iren hêrren unz in daz vierde jâr.
als tuot noch manic vrouwe: sô tuont si doch niht gar.
Als der werde keiser het verloren sînen lîp,
dannoch klagt wolfdietrîch ze troyen sîn schoenez wîp.
ob irem grabe der küene, daz kriuze er an sich nam:
durch ir sêle willen vuor er über des meres strâm.
Einen alten wallaere er zuo im nam,
den het er ûf sînem hove gezogen, den küenen man.
den vuorte er mit im dannen zuo dem heilegen grabe:
dar legten si ir opfer, vür wâr ich iu sage.
Dô kêrte er von dannen, der tugenthafte man:
dô verschiet im der wallaere, als wir vernomen hân.
er sprach < ach got von himele, waz hân ich dir getân,
daz du mir, hêrre, nieman wilt genesen lâzen?>
Dô schifte er wider mit leide über des meres strân.
ûf ein guote strâze kam der küene man.
dô reit er holz unde heide, der vürste lobesam:
an dem zwelften morgen kom er ze büden ûf den plân.
Nû hôrte er sagen maere von eim heidenischen man,
der kund wol mezzer werfen, den torst nieman bestân:
der hete ein schoene tohter unde saz ze valkenîs;
an manegem werden rîter het er bejaget den prîs.
Als wolfdietrîche diu rede wart bekant,
ûf gap er dâ ze troyen bürge unde ouch lânt.
er reit gên valkenîse, der getriwe wolfdietrîch:
zehen tage reit der küene, daz wizzet sicherlîch.
An dem einliften morgen kam der degen balt
geriten âne sorgen vür einen grüenen walt
ûf ein breite heide, der vürste lobesam:
dô sach er vor im ... ein schoene burc stân.
An der selben bürge wol zwei hundert türne lac.
die zinnen ûf der mûre die lûhten als der tac.
er sach ûf den zinnen vünf hundert houbet stân:
dô blicte er ûf gên himel, der tugenthafte man.
 <
Ez mac vil wol diu burc sîn, dâ ich von vernomen hân.
nû berât mir got ze kriechen mîn einlif dienstman .>
dô erbeizte er von dem rosse nider ûf daz lânt:
dô klagte er klegelîchen, der küene wîgant.
 <
Swie mich nû haben vertriben die lieben bruoder mîn,
daz wolte got, unde solde diu burc ze kriechen sîn,
daz mich gemache saezen mîn einlif dienstman:
darumbe wolte ich iemer mit ungenâden gân .>
Sîn ros daz was schoene, daz gurte der degen baz.
harte vermezzenlîchen er dar ûf saz.
dô trabte er gên der bürge, der tugenthafte man:
der heiden unde sîn tohter wâren an die zinnen gân.
Als in diu juncfrouwe verren âne sach,
gerne müget ir hoeren wie si ze ir vater sprach.
si sprach < vater hêrre, ich wil dich wizzen lâzen,
dort vor dem walde rîtet ein werder kristenman.
Ich sihe an sîner gebaere> sprach diu künegîn guot,
 <er vüert in sînem herzen eines küenen heldes muot.
nû rît im engegene mit einer schoenen schar
unde enpfâch in tugentlîchen, des bite ich dich vür wâr .>
Er sprach < ich tuon ez gerne, vil liebiu tohter mîn.
zwâre ich gibe im gerne mîn brôt unde mînen wîn .>
wol mit tûsent rossen er im engegen reit:
dô enphienc er wirdiclîchen den vürsten wol gemeit.
Er sprach < du werder kristen solt mir gote wilkomen sîn.
zwâre ich gibe dir gerne mîn brôt unde mînen wîn
durch got den mînen> sprach der heidenische man,
 <der ist geheizen machmet, den soltu rüefen an .>
Dô sprach wolfdietrîch gar ân argen list
 <hêr heiden, mirst niht wizzen wer dîn got machmet ist.
ich wil hiute trinken dînen wîn unde dîn brôt
durch den der an dem kriuze hât erliten den tôt .>
Diu schoene juncfrouwe in bî der hende nam:
si wîste in güetlîche zuo ir sitzen dan.
si hiez ir einen kamerer einen sezzel tragen dar:
dar ûf saz si gên im über unde nam sîn mit vlîze war.
Daz tete diu juncfrouwe allez umbe daz,
daz ir under heidn noch kristen geviel nie keiner baz.
dô gedâhte wider sich selben der getriwe wolfdietrîch
 <ich sach under kristen nie vrouwen sô minniclîch .>
Dô sprach diu juncfrouwe < vil lieber vater mîn,
unde lâz den werden kristen mîn mazgesellen sîn .>
er gewert si tugentlîchen, des si in schône bat:
man truoc in vür die spîse an der selben stat.
Man pflac ir hovelîche mit wilde unde ouch mit zam.
si sprach < nû ezzet vaste, mîn vater iu des wol gan .>
 <an trinken unde an ezzen sol sich nieman lâzen,
der mit vrouwen unde mit vederspil kurzwîle welle hân .>
 <
Durch aller vrouwen êre sage mir den namen dîn.
des muoz dir in kurzer vrist ... gedanket sîn .>
er sprach < ich tuon ez gerne, vil edeliu künegîn:
ich bin genant von troyen der künec pilgerîn .>
 <
Nû hât mîn sorge ein ende> sprach diu künegîn rîch.
 <ich wânde ir waert von kriechen der künec wolfdietrîch,
der ist ein degen küene unde ein junger man,
der sol mînem vater mit mezzerwerfen gesigen an .>
Des antwurt mit zühten der küene wolfdietrîch
 <ir sult mîn niht spotten, vrouwe minneclîch.
ir sult mich sîn erlâzen, des bite ich iuch ...>
...
Dô sprach gezogenlîche diu vrouwe wol getân
 <ich hân iwer niht gespottet, tugenthafter man.
daz sult ir mir gelouben, rîter unverzaget:
ich hân iu sicherlîchen die wârheit gesaget .>
Si nam in bî der hende unde wîst in in einen sal,
der was von marmelsteine unde lûhte über al.
dar inne stuont ein linde, diu was guldîn gar,
als si der heiden vreissam hete gezoubert dar.
Wol zwêne unde sibenzic este nam er an der linden war.
die vogel, die dar ûf stuonden, die wâren guldîn gar.
si wârn gemacht mit listen unde wâren innen hol:
als si der wint durchwâte, ir stimme diu sanc wol.
Dô si gâzen unde die tische wurden ût gehaben,
dô sprach der stolze heiden < ich wil iu widersagen.
ich wil iu vride bannen vor allen mînen man:
ich wil mit iu mezzer werfen, ez muoz iu an daz leben gân .>
Dô sprach diu juncfrouwe < nein, lieber vater mîn,
sô woltest an mir brechen die grôzen triwe dîn.
unde geschiht im iht leides, ich wolt mich toufen lâzen
unde wolte sînem gote wesen undertân .>
Dô sprach aber der heiden < liebiu tohter mîn,
sô sol der werde kristen hînaht bî dir sîn.
hoerstu ez, werder kristen?> sprach der heidenische man
 <du solt guote nacht bî mîner tohter hân.
Bürge lânt unde liute mach ich dir undertân
unde gibe dir mîn tohter> sprach der heidenische man.
 <diu ist sicherlîchen diu aller schoenest meit,
die du ie gesaeh mir ougen: diu ist dir bereit .>
Dô sprach wolfdietrîch wider den heidenischen man
 <hêr wirt, waz geste reht sî, daz lât an mir ergân .>
dô sprach aber der heiden < ir wert sîn niht erlân .>
 <zwâr sô tuon ich ez gerne> sprach der tugenthafte man.
Man wîst si beide slâfen in ein kemenâte dan.
der heiden ein twalmtrinken ûf sîne hant nam:
 <sê hin, du werder kristen> sprach der heidenische man,
 <ditze slâftrinken soltu bî dînem bette hân .>
Dô sprach diu juncfrouwe ze dem heidenische man
 <vater, dîn grôz untriwe mac hînaht niht ergân .>
dô zucte si im vil balde daz trinken ab der hant.
si swanc ez hinderz bette unde warf ez an die want.
Dô sprach der stolze heiden < vil liebiu tohter mîn,
sô sol der werde kristen hînaht bî dir sîn.
sage mir diu rehten maere, sô ez beginnet tagen,
ob dich der werde kristen ze einem vriedel müge gehaben .>
Dô zôch si ab ir lîbe allez ir gewant:
si legte ez vür daz bette nider ûf daz lânt.
si hete ûf irem houbet ein rîlîch gebent,
dâ mit ziert diu juncfrouwe iren lîp behent.
Si saz zim ûf daz bette unde sprach < du werder degen,
hînt hân ich dir behalten dînen lîp unde dîn leben.
unde haetestu getrunken, tugenthafter man,
sô het dir mîn vater morgen mit mezzerwerfen gesiget an.
Nû hât mîn sorge ein ende> sprach diu künegîn rîch.
 <hînt lît an mînem arme ein rîter tugentlîch,
ein der aller schoenste, den ie kein vrouwe gewan .>
dô blict si tugentlîchen wolfdietrîchen an.
 <
Schouwe, werder rîter, ob iht wandels an mir sî.
tugent unde êre wonet mir noch bî.
nû nim an, werder rîter, triute mînen lîp,
ob dir ie liep wurden elliu schoeniu wîp .>
Si stuont vür in anz bette, diu künegîn hôchgemuot.
si legte ir schoeniu brüstel ûf den vürsten guot.
wîz wâren ir hende, endecket was ir scham:
si sprach < du werder rîter, sich vrouwen êre vor dir an.
Du solt ... triuten mînen schoenen lîp,
ob dir ie liep wurden elliu werdiu wîp,
unde wiltu mich niht minnen, daz soltu mir sagen:
sô wil ich allen werden vrouwen über dich klagen .>
 <
Ich minn dich niht, sô verre stât der geloube dîn.
wiltu gelouben an jêsum, den lieben hêrren mîn,
unde ouch an unser vrouwen> sprach der küene man,
 <lîp unde sêle wil ich durch dînen willen lâzen .>
 <
West ich wer dîn got waere> sprach diu schoene maget,
 <oder waere mir iht von dînem gote gesaget,
durch in liez ich mich toufen> sprach diu vrouwe wol getân.
dô sprach wolfdietrîch < ich wil dich in wizzen lâzen.
Sich, den hât ein reiniu maget an dise welt getragen.
diu ist geheizen marjâ, daz wil ich dir sagen,
unde was ouch ein jüdinne, daz sage ich dir vür wâr.
ir kunte ein engel daz si in uns zeinem heile gebar .>
 <
An die du geloubest, diu ist ein unholde zwâr:
si hât sich mit listen über die welt gebreitet gar.
si wil dich betriegen, du tugenthafter man.
nû stant von dînem glouben unde rüef machmeten an .>
 <
Ich wil an den gelouben der mich geschaffen hât,
der ist geheizen jêsus . swiez mir dar nâch erlât,
ich trowe wol sînen gnâden daz er mich niht enlât,
unde wil in in mînem herzen biten ze aller tât .>
Er sprach mêre < du verteilter lîp, warumb schiltestu die,
diu bî iren zîten kein sünde nie begie?
si ist ein troestaerinne unde gnâden rîchiu meit:
einem iegelîchen sünder büezet si sîn leit .>
Aller êrste blicte si wolfdietrîchen an.
er sach si vil schoene in arbaytten stân:
ir wîziu wengel lûhten an der selben stat,
reht als diu liehte rôse swenn si êrste ûf gât.
 <
Nû stant von dînem glouben unde gich dem mînen got.
dîn got ist ein gütel, daz geloube âne spot.
er kan mit sînen kreften machen niht den wîn:
dîn got gên dem mînen muoz ein gougel sîn .>
Si sprach < des du mich noetest, des entuon ich niht.
hei waz mir guotes von mînem gote geschiht!
 ...besunder hân ich alsô vil:
mîn got ist alsô getân, daz ich in sihe swanne ich wil .>
Doch ze jungest überrette si den getriwen degen.
daz er sich zuo ir muoste an daz bette legen.
sîn swert zôch er ûz unde legte ez zwischen sich.
er sprach < swederz sich rüeret, daz sol versnîden sich .>
Si namz bî dem gehilze unde warf ez verre dan:
 <mügt ir ez niht tuon vroelîchen, sît man iu es gan?>
dô greif si alsô schiere nâch sîner wîzen hant:
si leite ims tugentlîchen dâ si ir brüstel vant.
Ir bein huop si ûf hôhe unde leite ez über in.
 <edeliu küneginne, nû tuot ... hin!
wan ê ich iuch minnet, ûf die triwe mîn,
ich wolt ê unz an mîn ende ân alle vrouwen sîn .>
Diu nacht het ein ende, dô nâhete in der tac.
dô gienc der stolze heiden dâ sîn tohter lac,
 <mac der werde kristen dîn vriedel noch gesîn?>
Dô sprach diu juncfrouwe < nein, lieber vater mîn,
er hât dir niht geminnet die lieben tohter dîn .>
dô sprach zorniclîchen der heidenische man
 <ich gibe im des mîn triwe, ez muoz im an daz leben gân .>
An wâpent sich vil balde der degen lobesam:
 <nû berât mir got ze kriechen mîn einlif dienstman!>
sîn swert gurte er umbe, sîn schilt nam er enhant:
dô gienc er ûf den hof dâ er manegen heiden vant.
Dô spranc der stolze heiden < ir sult an mîn reht gân .>
dô sprach wolfdietrîch < wie ist ez getân?>
 <ich wil mezzer zuo iu werfen, tuot ir mir alsam .>
dô blicte er ûf gên himel, der tugenthafte man.
Dô wart ein rinc gestellet von den heidenischen man.
zwên tritstüele unde sehs mezzer brâht man ûf den plân,
als si solden werfen daz wizzet sicherlîch.
dô sprach gezogenlîche der getriwe wolfdietrîch
 <
Swelch mezzer mir gevalle, daz sult ir mir geben .>
 <habe dir die wal dar under> sprach dô der bewegen.
einen tritstuol unde driu mezzer gap man im in die hand:
 <ich waene dîn got habe dich dir ze leide her gesant .>
Zwên kleine buckelaere brâhte man in dar:
die wâren einer spanne breit, daz sage ich iu vür wâr.
dô gap man den einen dâ dem küenen degen:
sînen breiten schilt hiez er zem stuole legen.
 <
Nû ziuch ab dîn gewaefen> sprach der heidenische man,
 <drîer würfe muostu mir in dem hemde bestân.
unde wenkest du von dem stuole gên einem hâr hin dan,
ich gibe dir des mîn triwe, ez muoz dir an daz leben gân .>
Er zôch ab sînem lîbe allez sîn gewant.
er leite ez zuo dem stuole nider ûf daz lânt.
er gedâhte < sol ich hiute in grôzen noeten stân,
sô berât mir got ze kriechen mîn einlif dienstman .>
Dô sprach wolfdietrîch wider den heidenischen man
 <ir habt iu ein reht genomen, daz sult ir gên mir lâzen.
nû zieht ab iwern lîbe die liehten brünne alsam .>
dô begunde lûte lachen der heidenische man.
Nû wâren bî den zîten diu reht alsô getân:
swaz der man gelobte, des enmohte er abe gân.
er muoste ab sînem lîbe die liehten brünne legen:
er stuont in sînem hemde vür wolfdietrîch den degen.
 <
Hoerstu, werder kristen> sprach der heidenische man,
 <wie getâniu reht ich in mînem lânde hân?
swelher kumet in mîn hûs, daz sage ich dir vür wâr,
der muoz den wirt des êrsten lâzen werfen dar.
Sihstu dort an den zinnen vünf hundert houbet stân,
diu ich mit mînen henden alle verderbet hân?
noch stât ein zinne laere an mînem türnlîn:
dâ muoz dîn werdez houbet ze einem pfande sîn .>
Dô sprach wolfdietrîch wider den heidenischen man
 <wie obe dir kumet einer, der dir gesiget an?
vor dem soltu dich hüeten> sprach der degen guot,
 <daz du iht engeltest dîner grôzen übermuot .>
 <
Ich weiz keinen sô küenen> sprach der heidenische man,
 <der mir mit mezzerwerfen müge gesigen an,
danne in wilden kriechen dâ wehst ein junger degen,
von dem sol ich verliesen mînen lîp unde mîn leben.
unde bistu der selbe, daz tuo mir bekant:
sô gibe ich dir vür eigen bürge unde ouch lânt .>
dô sprach wolfdietrîch < daz enlâz dir wider sîn,
ich bin genant von troyen der künec pilgerîn .>
Si sprungen zuo den stüelen, die unverzagten degen.
dô heten sich der von kriechen des lîbes gar verwegen.
 <hêrre got von himele, gnâden rîcher krist,
nû hilf mir von hinnen, wan nieman bezzer ist .>
Der heiden namz êrste mezzer in die hant sîn.
er sprach < nû schirm dich ebene zuo der scheiteln dîn .>
er warf ez nîdiclîchen dar ûf den küenen man:
sîns hâres zwêne löcke warf er im von der scheiteln dan.
Eins wurfes heter vervaelet, der heidenische man:
 <lieber got machmet, du solt mir bî gestân,
du solt mir hiute helfen, als du dicke hâst getân,
daz ich behalt mîn êre, die ich von dir hân .>
Er nam daz ander mezzer in die hand sîn.
er sprach < nû schirm dich ebene zuo den vüezen dîn .>
dô sprach wolfdietrîch < nû pflege mîn vil eben
der engel ... den mir got hât gegeben .>
Dennoch het der heidenz mezzer in der hant sîn.
er sprach aber < nû schirm dich ebene zuo den vüezen dîn .>
Wolfdietrîch der küene von dem stuole ûf spranc:
vil tiefe zwischenn vüezen daz mezzer in die erde dranc.
Dô sprach der stolze heiden < wer lêrt dich disen sprunc?
in kunde ûf erde nieman dan herzog berhtunc.
bistu wolfdietrîch? daz soltu mich wizzen lâzen:
bürge lânt unde liute mach ich dir undertân.
Berhtunc was mîn geselle wol zwei unde drîzic jâr:
durch den sînen willen lâz ich dich leben zwâr .>
dô sprach gezogenlîche der tugenthafte man
 <jâ ich herzog berhtunc nie erkennet hân .>
Zweier würfe heter vervaelet: dô schrei er an der stet
 <ich waen du wellst mich lâzen, lieber got machmet.
daz geschach mir doch nie mêre> sprach der heidenische man,
 <swaz ich hân geworfen, daz ich zweier würfe gevaelet hân .>
Er nam daz dritte mezzer in die hant sîn.
er sprach < nû schirm dich ebene zuo dem herzen dîn .>
er wolte im vaste dröuwen, dem tugenthaften man.
Wolfdietrîch begunde wenken: dem stuole brach ein stolle dan.
Dennoch stuont er ûf en zwein, der ellenthafte degen.
dô sprach der stolze heiden < du lâst mir dîn leben.
ez ist umb dich ergangen, tugenthafter man,
ez enwelle mîn got machmet mir niht bî gestân .>
 <
Machmet sol dich lâzen, wand er ein tiuvel ist.
nû kum mir ze hilfe der dâ heizet jêsus krist,
der durch uns an dem kriuze hât erliten den tôt:
der sol mir hiute helfen ûz dirre grôzen nôt .>
 <
Swie staete sî dîn gloube> sprach der heidenische man,
 <mîn got machmet gesiget wol dem dînen an.
du kumest heim ze lânde sicherlîchen niemer mê:
du maht dînem gote klagen daz du ie bist komen her .>
 <
Der êwege got ...> sprach wolfdietrîch,
 <der ist voller ... unde gnâden alsô rîch,
er laezet keinem kristen dehein leit geschehen.
ich wil sîn ze gote unz an mîn ende verjehen .>
Dô sprach aber mit zorne der heidenische man
 <
Machmeten ...
 ...rüefe ich niemer mêre an
Jêsum noch sîn muoter, die wîle ich daz leben hân .>
Er verwarf daz dritte mezzer, als ich hân geseit.
dô het sich eben gehüetet der vürste vil gemeit.
...... <
Nû sol ich ouch werfen> sprach wolfdietrîch.
 <nû beschirm dich ebene, daz ist dir guot sicherlîch.
sô ich wirfe dez êrste mezzer, heidenischer man,
ich wil dich lâzen sehen ob ich werfen kan.
Drîer würfe muostu mir ûf dem stuole bestân,
als ich ûf dem mînen dir hie hân getân.
...daz rehte ouge od den lenken vuoz, daz ein muostu mir lâzen .>
Der heiden sprach ûz leide < owê der grôzen nôt!
hüete ich mich nû unden, sô bin ich obene tôt.
ich stande in dînen gnâden> sprach der heidenische man,
 <lieber got machmet, du solt mir bî gestân .>
Dô warf wolfdietrîch den êrsten wurf dar:
er sach im zuo den ougen unde nam sîns vuozes war.
er warf im daz mezzer durch den vuoz hin dan:
 <hân ich dich getroffen, heidenischer man?>
Er begunde lachen unde sach den hêrren an:
 <wer hât mich daz gelêret daz ich dich troffen hân?>
dô sprach gezogenlîchen der heidenische man
 <ich weiz wol sicherlîchen, ir sît ein vürste lobesam.
Ir vart mit einem schalle, ir mügt wol ein vürste sîn .>
 <ich heize wolfdietrîch unde bin der vîent dîn .>
 <bistu von wilden kriechen der künec wolfdietrîch,
von dem ich sol verliesen mînen lîp vil wünneclîch?
Lâzâ mich hie leben> sprach der heidenische man.
 <allez mîn rîche mach ich dir undertân,
unde gibe dir mîn tohter, die soltu toufen lâzen,
daz du mich hie lâzest leben, tugenthafter man .>
 <
Dîn lânt sî dir saelic!> sprach wolfdietrîch.
 <du muost mir hiute gelten manegen rîter lobelîch,
unde habe dir dîn tohter, die vrouwen wol getân.
ich gibe dir des mîn triwe, ez muoz dir an daz leben gân .>
Er nam daz ander mezzer in die hant sîn.
er sprach < nû schirm dich ebene zuo der scheiteln dîn .>
er warf ez dar mit nîde ûf den heidenischen man
daz enmitten durch den buckler unde durch die scheiteln dan.
Der heiden schrei vil lûte, daz hal in der burc hin dan
 <lieber got machmet, du solt mir bî gestân.
hilfestu mir niht schiere, ez muoz mîn ende sîn.
owê, liebiu tohter, war taet du mînen wîn?>
Dô lief diu juncfrouwe balde sâ zehant
dâ si ir got machmet ... vant.
si truoc in alsô balde, diu vrouwe wol getân,
dâ si sach ir vater sô in grôzen noeten stân.
 <
Lieber got machmet, nû hilf dem vater mîn,
unde hilfestu im niht schiere, ez muoz sîn ende sîn .>
dô sprach wolfdietrîch gar ân argen list
 <iwer got machmet, waen er entslafen ist .>
Er nam daz dritte mezzer in die hant sîn.
er sprach < nû schirm dich ebene zuo dem herzen dîn.
dar zuo wil ich dich werfen, heidenischer man:
unde ist deich dich niht triffe, sô wil ich noch verloren hân .>
 <
Sô wirfest du dir nâch wunsche unde nâch der künste dîn.
ey, lieber meister berhtunc, hiut vliuse ich ez leben mîn.
daz kumet von dînen schulden> sprach der heidenische man,
...
Dô warf wolfdietrîch den dritten wurf dar:
er râmte im sînes herzen unde nam sîn eben war:
er warf in in sîn herze, den heidenischen man,
daz er viel von dem stuole unde dâ sîn ende nam.
Alsô geschach dem heiden mit wolfdietrîch.
dô stuont an dem ringe, daz geloubet sicherlîch,
vil manic stolzer heiden, die wârn sîn dienstman:
die wolten iren hêrren dâ gerochen hân.
Si griffen zuo den swerten unde liefen den küenen an,
unde wolten wolfdietrîchen gerne verderbet hân.
dô spranc er von dem stuole nider ûf daz lânt:
sîn vil guotez swert nam er in sîn hant.
Er sprach < unde sol ich hiute hie in grôzen noeten stân,
sô berât mir got ze kriechen mîn einlif dienstman .>
dô half im golt der guote ûz grôzem ungemach:
nû hoeret wie ein zeichen an dem vürsten geschach.
Er sluoc ir wol vünfzic, der heidenischen man.
dô vluhen die andern alle vor im ab dem plân.
si sprâchen al gelîche < er hât ein starken got:
der mac im wol gehelfen ûz angest unde ûz nôt.
Wir suln darumbe biten den getriwen man,
daz er uns lâze toufen, der vürste lobesam .>
dô giengens al gelîche mit einander dan
unde vielen im ze vüezen, dem vürsten lobesam.
 <
Wir biten dich, wolfdietrîch, du tugenthafter man,
daz du uns lâzest toufen, vürste lobesam .>
er sprach, er taete ez gerne, der tugenthafte man:
 <sô hân ich weder pfaffen noch ... kappelân .>
Dô sach er alsô schiere ûf dem hove stân
einen werden pfaffen unde einen kappelân.
er sprach < lieben hêrren, dar umb wil ich iuch biten,
daz ir die heiden toufet mit alsô kluogen siten .>
 <
Wir tuonz alsô gerne hie an dirre stunt,
weln si an den gelouben, der wart am kriuze wunt,
unde an sîn muoter marjâ, die vil reinen meit,
diu ieglîchem sünder wol wenden kan sîn leit .>
Si sprâchen < wir tuonz gerne hie an dirre stat .>
Wolfdietrîch den getriwen man dô ze toten bat.
er lêrte si den gelouben, der getriwe wolfdietrîch,
unde daz âvê marjâ, daz geloubet sicherlîch.
Dô wurden si guot kristen an der selben stat.
si geloubten an den der an dem kreutz den tod laid.
dô wurden touft vier hundert heidenischer man:
......dô gienc des heidens tohter in ein kemnâten dan.
si zoubert ûzen umb die burc einen wilden sê,
der tete dem getriwen wolfdietrîche alsô wê.
Ûf sîn ros saz er schiere, der getriwe wolfdietrîch:
er wolt urloubes pflegen, der edele vürsten rîch.
dô sach er ûzen umb die burc ein wilden wâc gân:
gerne müget ir hoeren wie sprach der tugenthafte man.
 <
Im namen jêsu kristes, wâ gange ich über dich?
von wannen kumet diser sê? mich wundert sicherlîch.
dô ich nehten spâte ze dirre bürge reit,
dô was diu heid mit rôsen alliu wol bekleit .>
Er gedâhte in sînem muote, der tugenthafte man
 <unde sol ich nû sterben, iu muoz geschehen alsam.
vart mit mir von hinnen, küneginne rîch .>
si sprach < ich tuon ez gerne> unde kust hêrn wolfdietrîch.
Er nam zim ûf sîn ros die vrouwen wol getân.
er sach ein glesîn brücke über den sê gân.
als er dô enmitten ûf die brücke, der küene man,
dô viel si beidenthalben in den sê hin dan.
Zuo sô grôzen noeten was er nie komen mê:
dô enmohte er ûf der brücke weder hin noch her.
si wart ze einer agelster unde vlouc in die burc hin dan,
unde liez in alters eine in grôzen noeten stân.
Si saz ûf eine zinnen: dô si hin wider sach,
gerne müget ir hoeren wie si zuo im sprach.
 <du verteilter kristen giltest mir den vater mîn.
ez muoz in dem wâge hînt dîn ende sîn .>
Dô sprach gezogenlîchen diu vrouwe wol getân
 <noch stant von dînem glouben unde rüef machmeten an.
allez ditze rîche mach ich dir undertân
unde wil dich hie gerne nemen ze einem man .>
Dô sprach zühticlîche der tugenthafte man
 <dînen got machmeten solt du selbe rüefen an
unde bite machmeten daz er helfe dir.
got unde sîn reiniu muoter komen ze helfe mir.
Ez waere deste bezzer unde waere ich hie niht mê.
sô muoz ich den lîp wâgen> sprach der vürste hêr.
ûf dîn ros saz er schiere unde namz ze beiden sporn.
dô sprancte er ab der brücke, der vürste hôchgeborn.
Er wând daz er ab viele an des tiefen sêwes grunt:
dô sach er alsô schiere zuo der selben stunt
ein vil breite heide sach er vor im stân,
dar obe lac ein hôher berc, der was vreissam.
Zwelf tiuvel vreissam wâren vor dem berge bereit:
ieglîcher hete ein kolben unde ein swert breit.
si bestuondn in nîdiclîchen unde tâten im ungemach.
waen im bî sînen zîten nie sô wê geschach.
Nû merket ob des zoubers niht waere genuoc:
ir wurden vier unde zweinzic, als er die zwelve ersluoc.
alsô nîdiclîche mêrte sich ir schar.
ir wurden zwêne unde sibenzic, von den sluoc er sich gar.
Nû wil ich iu bescheiden von wiu daz ergie:
daz er got ûz sînem herzen ... nie verlie.
er mant got emziclîchen, der tugenthafte man.
der sweiz im durch die ringe über die brünne ran.
Der berc der was hôch unde ouch stähelîn:
dô mante er aller gnâden unsern trehtîn.
in muote der berc sô lânge, daz sage ich iu vür wâr,
unz an dem dritten morgen kom er dar ûf gar.
Als er kam ûf den berc, der küene degen balt,
dô sach er darumbe gân einen brinnenden walt.
dô muost sich ... schiere der getriwe wolfdietrîch,
von der hitze muoste er kêren, daz wizzet sicherlîch.
Er sprach < verteilter lîp, waz wiltu nû tuon?
nû hâstu ie geworben umb weltlîchen ruom .>
dâ er aller vestest bran, dâ huop er sich von dan,
dô er niht wolte erwinden daz der zoubr ein ende nam.
An dem zwelften morgen dô kam der wîgant
geriten âne sorgen gên lamparten in daz lânt.
dô hôrte er allenthalben in dem lânde sagen,
wie die würm sîn sellen ortnît heten in den berc getragen.
Eins âbendes spâte kam er an den burcgraben.
dô erhôrte er den wahter unde die vrouwe klagen.
si selbe zwelft begunde vaste klagen ir leit.
daz begunde sêre erbarmen den vürsten vil gemeit.
 <
Ich liez mich toufen marjâ, durch den willen dîn:
ich wil dîn dienaerinne unz an mîn ende sîn.
du hâst ze mir verhenget alsô grôzen zorn.
alle vröude die ich ie gewan, die hân ich gar verlorn .>
Si sprach < got hêrr von himele, wer klaget mir mîn leit?
 ...daz si dir gekleit,
daz du durch uns stürbe> sprach diu vrouwe guot,
 <unde wir von dîn wunden süeze haben êre unde guot .>
Er enmohte lenger dâ bestân, der tugenthafte man.
von der vrouwen weinen kêrte er balde dan.
dô huop sich schiere nâch den würmen in den walt:
gegen einer steinwende kêrte der degen balt.
Im widerfuor ûf der strâze ein wilder waltman.
er gruozte in tugentlîchen, der vürste lobesam
 <nû sage mir, waldnaere, kennstu den walt iht wol?
kanstu mir iht zeigen wâ sî des wurmes hol?>
Dô sprach der waldnaere wider in sâ zehant
 <seht ir dort in dem walde die hôhen steinwand?
dar gegen sult ir kêren, daz wil ich iu sagen,
dâ wart keiser ortnît in den berc getragen .>
Dô kêrte er gên dem steine, der getriwe wolfdietrîch,
dâ der keiser het verloren sînen lîp wünneclîch.
der degen ruofte lûte als eim helde wol gezam
 <hêr wurm, sît ir hie heime? ir sult von iwern hol gân.
Iuch suochet vor dem loche ein werder schiltman,
daz ir den werden keiser in den berc truoget dan.
ir geltet mir den keiser, daz wil ich iu sagen,
od ir müezt mich iwern kinden ouch ze einer spîse tragen .>
Der wurm was niht dâ heime zuo der selben vrist;
er was sînen kinden in dem walde nâch genist.
daz muote wolfdietrîchen, den vil küenen man:
im was gâch nâch dem wurme: dô reit er in den tan.
Er reit im nâch sô lânge unz an den dritten tac,
unz im sîn guot ros vor müede gar erlac.
durch nôt muost er erbeizen nider ûf den plân.
er wolte ein wîle ruowen, der vürste lobesam.
Dô hôrte er in dem walde einen vreislîchen sturm,
dâ vaht ein lewe wilde mit dem grimmen wurm.
dô nû wolfdietrîch den lewen dâ vernam,
dô gâhte er zuo dem rosse, der tugenthafte man.
dô îlt der degen edele, sô er baldest maht,
dâ der lewe wilde mit dem wurme vaht.
er vuorte an sînem schilte einen lewen der was rôt:
dô sach er den wilden stân in grôzer nôt.
Alsô wolfdietrîch den lewen êrste an sach,
gerne müget ir hoeren wie der getriwe sprach.
 <ger an mich gnâden, ich hilf dir ûz der nôt,
od ich vüer dich niemer mêre an mînem schilte rôt .>
Swie wilt der lewe waere, diu vorhte machte in zam.
mit sînen sneideten ougen blict er den vürsten an:
er wincte im mit den ougen ûf den wurm hin dan.
dô spranc er von dem wurme hinder den küenen man.
Sîn schilt begunde er vazzen, der vil küene man:
 <nû berât mir got ze kriechen mîn einlif dienstman .>
......
Der wurm rante vaste ûf in, er was im ein hagel:
sînen schilt in driu stücke sluoc er im mit dem zagel.
er nam ein stücke unde warf ez ûf dem wurm dan.
dô greif er nâch dem swerte, der tugenthafte man.
Er sluoc ez dem wurme vil vaste ûf sînen gebel,
daz im ûz dem houbte vuor ein viurîn nebel
unde im sîn swert erglaste, daz sage ich iu vür wâr:
er kund sîn niht gewinnen als kleine als umbe ein hâr.
Sîn hût im von horne alsô herte was,
einer spanne dicke unde lieht alse ein glas.
ze ietweder sîner sîten was er zwelf ellen lânc:
ûf vier unde zweinzic vüezen vreislîch was sîn ganc.
Manegen slac geswinden vrumte der küene man
ûf den wurm wilden: daz viur von im enbran.
dô streit der degen edele unz ûf den âbent dan:
der sweiz im durch die ringe über die brünne ran.
Alsô der lewe wilde ... daz ersach,
dô spranc er vür den vürsten, ûf den wurm was im gâch.
er begunde kratzn unde bîzen den wurm vreissam,
dâ mit wolte er wolfdietrîchen von dem wurme helfen dan.
Von dannen spranc vil balde der tugenthafte man.
dô streit der lewe wilde mit dem wurme vreissam
den tac unz ûf den âbent, unz im sîn kraft entweich.
hei wie der lewe wilde von dem wurme sleich!
Er huop ûf sîn stimme, diu erhal in dem tan.
daz tete er durch einen list, als ich iu bescheiden kan,
ob sîn sellen in dem walde ez vernaemen sân,
daz si im unde wolfdietrîchen von dem wurme hulfen dan.
Als nû der lewe müede was, der hêrre daz ersach,
gerne müget ir hoeren wie der getriwe sprach.
 <lewe, mîn geselle, slânt an den rücken mîn:
ich wil unz an mîn ende dîn nôtgeselle sîn .>
Sîn swert ze beiden henden wolfdietrîch truoc
unde mit micheln kreften erz ûf den wurm sluoc.
er sluoc in daz gehürne einen ungefüegen slac,
daz imz swert brach ze drin stücken unde ûf der erde lac.
Ân wer stuont der getriwe grôz was sîn ungemach.
gerne müget ir hoeren wie der getriwe sprach
 <ei, rîcher got von himele, waz hân ich dir getân,
daz ich deheine saelde umb dich verdienen kan?
Lewe, mîn geselle, daz ich dir niht helfen mac,
dâ von sô hân ich hiute einen leidigen tac.
doch muoz ich âne sehen wie dîn ende sî getân .>
dô sûmte sich niht lânge der wurm vreissam.
Er nam den lewen in den munt unde den rîter in den zagel:
si heten beide verzaget, der wurm was in ein hagel.
er truoc si gewalticlîche in sîn eigen hol;
daz was von manegem rîter worden alsô vol.
Er leit den lewen wilden vür diu jungen dar.
si zarten in gemeine, daz sage ich iu vür wâr:
si sugen im ûz daz bluot unz an daz bein dan.
dô klagte in klegelîche der unverzagte man.
Diu jungen gullen lûte, daz sage ich iu vür wâr:
der vâlânt ungehiure der stract sîn zagel dar.
er sluoc in ûf den helm, den degen hôchgemuot,
daz im ze beiden ôren ûz spranc daz bluot.
Er greif nâch im hin umbe, daz sage ich iu vür wâr,
er leite in vil balde vür diu jungen dar.
si heten in gerne gewunnen, daz sage ich iu vür wâr:
si enkundn in blôzen vinden als kleine als umbe ein hâr.
Von wiu daz ergienge, ich bescheide iu'z' sicherlîch:
ein palmâtsîdîn hemde truoc wolfdietrîch,
daz im vrouw sigeminne ze troyen hete gegeben,
von zwein unde sibenzic vachen, daz behielt im sîn leben.
Wan sant pangrâzien heiltuom dar inne versigelt was:
daz half im vor den würmen daz dâ genas.
si sugen in durch die ringe, daz wizzet sicherlîch.
si mohten niht gewinnen den werden vürsten rîch.
Diu jungen gullen lûte nâch mêre luoder an:
dô huop sich der alte nâch dem rosse in den tan.
er vantz bî einem boume, in den zagel er ez nam:
er truoc ez mit gewalte in den berc hin dan.
Si spilten mit einander gar untugentlîch.
des hete nâch verlorn den lîp der getriwe wolfdietrîch.
der alte begunde welen undern tôten über al,
welher der swaerest waere den jungen zeinem bal.
Er walde under in gemeine unz ûf den mitten tac
unz er kam an die stat, dâ der werde lac.
er zucte in ûf balde, den unverzagten man;
dô wart ein ungefüegez spil mit im gehaben an.
Si bolten in gên einander, daz wizzet sicherlîch;
des hete er nâch verlorn den lîp, der getriwe wolfdietrîch.
der alte huop sich balde von den jungen dan:
er leit sich vür den stein, als ich iu gesagen kan.
Dô hete er niht gedingen, der wurm vreissam,
daz im von wolfdietrîchen wurde gesiget an.
diu jungen ...
daz sach er alsô gerne, der tugenthafte man.
Dô greif er alsô balde zuo der erden dan.
des sweizes von den beinen nam der küene man:
er bôt ez zuo dem munde, dâ von er kraft gewan.
dô nam sîn sorge ein ende dem unverzagten man.
Dô ructe er balde ûf hôher, der küene wîgant,
dâ er rôsen daz vil guote swert in einer hürnîn scheide vant.
ûf dem knopfe schein ein stein, der lûhte als der tac:
sant pangrâzien heiltuom dar inne versigelt lac.
Dô vant er in dem berge einen schilt als ein want,
dâ bî lac ortnîdes beine unde allez sîn gewant.
daz was ein starkiu brünne, diu was guot genuoc,
als si keiser ortnît in sînen noeten truoc.
Dô leite er an die brünne, der unverzagte man.
sîn vil grôziu sorge schiere ein ende nam.
... <nû berât mir got ze kriechen mîn einlif dienstman .>
Dô ructe er aber ûf hôher, der küene wîgant:
einen guoten helm er im bluote ligen vant.
dar ûz schein ein stein, der lûhte als ein glas,
dar inne lac daz houbet daz ortnîdes gewesen was.
Die zeher im von den ougen dâ runnen über den munt.
dô kuste er daz houbet mê dan zehen stunt.
er sprach, < geselle ortnît, du ellenthafter degen,
got von himele geruoche dîner sêle pflegen.
Hêrre got, erbarme dich über keiser ortnît.
als tuo ouch datz lamparten über sîn getriwez wîp;
unde berât mir ouch ze kriechen mîn einlif dienstman
unde disen lewen wilden, den ich verloren hân .>
Dô spranc er balde ûf hôher, der küene wîgant:
Rôsen sîn guot swert nam er in die hant.
er sluogz mit beiden henden vaste ûf einen stein,
daz daz viur in dem hole umbe unde umbe erschein.
Dô greif er nâch dem ecke mit sîner edelen hant:
scharten noch vlecke er niendert dar an vant.
er sprach < sît du des slages ganz bist bestân,
sô getrouwe ich wol getroesten mîn einlif dienstman .>
Von des swertes glaste blict er diu jungen an.
dô sprach gezogenlîche der vürste lobesam
 <ir würme, ir liget ze lânge, wan ich wil iuch bestân:
ich gibe iu des mîn triwe ez muoz iu an daz leben gân .>
Dô streit der degen edele mit den würmen vreissam:
der sweiz im durch die ringe über die brünne ran;
mit alsô grôzen kreften sigt er den jungen an.
dô verslief hie vor der alte, als ich iu gesagen kan.
Dô îlte er vil balde dâ er den alten sach.
gerne müget ir hoeren wie der getriwe sprach.
 <alter wurm, ir slâft ze lânge, wan ich wil iuch bestân:
ir loufet niemer mêre nâch gewilde in den tan .>
Dô sluoc er alsô vaste ûf den wurm vreissam.
dô walget wolfdietrîch über manegen tôten man.
ich enweiz wie im der degen alsô nâhen kam,
daz in der wurm ergreif unde in den munt nam.
Von im schriet sich balde, der küene wîgant.
Rôsen sîn guot swert nam er in die hant.
er sluoc ez dem wurme nâch der sîten dan,
dâ mit erledegete er sich von dem wurme vreissam.
Dô het er in dem berge die würme gar erslagen.
er sneit in ûz die zungen, daz wil ich iu sagen,
dô îlte er vil balde dâ ortnîdes gebeine lac:
er truoc ez ûz dem berge an den liehten tac.
Er leite ez vür den stein nider ûf daz lânt.
ein guldîn vingerlîn er bî dem schilde vant,
daz was gewesen ortnîdes, des ellenthaften degen,
daz im sîn schoeniu vrouwe zeinem gemehel hete gegeben.
dô bestatte ern vor dem berge, der tugenthafte man.
dô saz er zuo dem steine unde schreip ouch dar an,
swer dar zuo kaeme, ez waer man oder wîp,
daz er dran saeh, dâ laege ortnîdes des getriwen lîp.
Dô kêrte er von dem steine, der getriwe wolfdietrîch,
gên einem wilden berge, daz wizzet sicherlîch,
dar in het der rise helle getragen loup unde gras,
als er vor einen winter dar inne gewesen was.
Er gurte ab dîn swert rôse unde legtz ûf den stein dan.
 <
Rôse, ich nime dich niemer> sô sprach der küene man,
 <ich sehe dan ze kriechen mîn einlif dienstman
oder einen lewen wilden in grôzen noeten stân .>
Dô lac er in dem steine unz an den vierden tac.
ezzens noch trinkens der vürste niht enphlac,
wan loup unde wurzen, die er ze walde nam:
sîn sünde wolte er büezen, die er het wider gote getân.
An dem vierden morgen hôrte der degen balt
einen lewen wilden schrîen in dem walt.
alsô wolfdietrîch den lewen dâ vernam,
dô gurte er sich mit rôsen unde kêrte in den tan.
Nâch des lewen stimme rihte er sich hin nâch:
im was sicherlîchen zuo der reise gâch.
er hete in gerne ergangen, der tugenthafte man.
dô kam er ûf ein strâze, die truoc in in den tan.
Sîn ros was im verdorben, ze vüezen muoste er gân:
ze einer grüenen linden kam der unverzagte man.
er wolte ein wîl dâ ruowen, dô kam ein wilder man
unde verstal im sîn guot swert unde truoc ez in den tan.
Alse er dô erwachte unde des swertes niht ersach,
gerne müget ir hoeren wie der getriwe sprach
 <ey, rîcher got von himele, waz hân ich dir getân,
daz ich keine saelde umb dich verdienen kan?
Vünd ich ein lewen wilden stân in grôzer nôt,
unde möhte im niht gehelfen, bî im sô laege ich tôt.
iedoch müeste ich sehen wie sîn ende waere getân.
nû berât mir got ze kriechen mîn einlif dienstman .>
Dise rede erhôrte al dâ der wilde man.
er sprach < degen küene, du solt hie bestân.
du bist von wilden kriechen wolfdietrîch genant.
waenst du deich dich niht kenne? du bist mir wol erkant.
Sê hin dîn guotes swert, du tugenthafter man:
ich gibe dir des mîn triwe, ich wil dir wesen undertân.
dîn sorge hât ein ende, daz wizze sicherlîch:
du erstrite mit dînen henden driuzehen künecrîch.
Sihstu dort in dem walde den wünneclîchen berc?
dar ûz dient mir, swenne ich wil, wol vünf hundert twerc;
zwêne unde sibenzic risen die sint vil wünneclîch.
dâ mite sî dir gedienet, swenn du wilt, wolfdietrîch .>
Er dancte im vlîziclîchen, dô erz swert zuo im nam:
dô kêrte er hin gên garten, der tugenthafte man.
hinz dem gartensêwe kam wolfdietrîch gegân:
dô sach er ein lewen wilden vor eim sarpande in noeten stân.
Alsô er den lewen verrest âne sach,
gerne müget ir hoeren wie er zuo im sprach
 <lewe, mîn geselle, stant an den rucken mîn:
ich wil unz an mîn ende dîn nôtgeselle sîn .>
Rôsen sîn guot swert nam er in die hant.
er sluoc ez nîdiclîchen ûf den sarbant.
daz tier erschrac des slages unde spranc verre dan:
Wolfdietrîchen den getriwen blies ez daz viwer an.
Zuo sô grôzen noeten was er nie komen mê.
durch nôt muost er sich senken in den tiefen sê.
der lewe schrei lûte, hin în mocht er niht stân:
er huop sich ûf den wec zuo dem tiere dan.
Dennoch stuont wolfdietrîch in dem tiefen sê.
durch nôt mocht er dar inne niht beliben mê.
dô sach wolfdietrîch daz serpant vaste an:
 <dich mügen alle liute âne mich niht bestân .>
Dô îlte er ûz dem wâge nâch dem tiere zehant:
manegen slac geswinden sluoc er ûf daz serpant.
Wolfdietrîch den getriwen blies ez aber daz viwer an,
daz der walt unde diu heide allez samt verbran.
Zuo sô grôzen noeten was er nie komen mê:
enmitten in dem rôste stuont der vürste hêr.
dô mohte er niht entwîchen des starken viures sinc,
im ergluoten an dem lîbe die liehten brünnerinc.
Doch half im got der guote daz er daz tier ersluoc,
unde sant pangrâzien heiltuom daz er bî im truoc,
unde daz er ouch gesunder von im kam.
dô kêrte er von dannen, der unverzagte man.
Er nam den lewen wilden an den arm sîn:
er truoc in gên garten ûf die triwe mîn.
dô brâhte er in bî mitter nacht an den burcgraben:
dô hôrte er die vrouwen weinen unde klagen.
Si sprach < ach got hêrre, waz hân ich dir getân?
owê mîns lieben mannes, den ich verloren hân.
der muoz mich iemer riwen> sprach daz werde wîp.
 <hei, der mir daz riete wie ich verderbte mînen lîp!
Got hêrr, waz sol mir beide êre unde gewalt?
über driuzehen künecrîche was ich ein vrouwe gezalt.
diu hân ich geben durch got, der die martr am kriuze nam,
daz er sich erbarme über mînen lieben man,
Den mir die wilden würme in den berc hânt getragen .>
si sprach < got hêrr von himele, wie sol ich den verklagen?
keiser ortnît, sol ich dich niemer mê gesehen,
wie möht mir armen vrouwen iemer wirs geschehen!>
Dô gienc diu vrouwe liebgart in ein kapelle dan,
dâ was ein gozzen bilde nâch sant marcellîân.
als diu keiserinne daz bilde âne sach,
gerne müget ir hoeren wie diu vrouwe sprach.
 <
Wie nû, heiligez bilde, sant marcellîân?
ich enphalch dir ûf mîn triwe mînen lieben man.
ungetriwer sant marcellîân, ich getriwe dir niemer mê.
Ich gap dir ze lêhen> sprach diu wol getân,
 <ich opfert dir alle morgen drî guldîn lobesam.
daz tete ich allez ûf die gnâde dîn,
daz du, ungetriwer trügenaer huotest den hêrren mîn .>
dô erschein ir vor dem alter sant marcellîân,
glîch einem alten hêrren: wîz kleider truoc er an.
diu wâren sicherlîche wîz alsô der snê:
 <edeliu keiserinne, dîn weinen tuot mir alsô wê.
Waz waere ez deste bezzer, verderbest du dich gar?
hete er dir gevolget, er hete gelebet zwelf jâr.
edeliu keiserinne, ich wil dir diu wârheit sagen:
ich heten doch die würme ze jungest in den berc getragen .>
Diu vrouwe hiez vil balde ein tavel tragen dar,
dran stuont si unde der keiser daz sage ich iu vür wâr.
als diu keiserinne daz bilde êrst an sach,
si sprach < du solt niht lachen, grôz ist mîn ungemach.
Du waenst, ich stand in vröuden, als ich dicke hân getân.
jâ hân ich verloren mînen lieben man .>
die hant zuct si balde unde sluoc ez an den munt:
 <scham dich, verfluchtez bilde, klagen tuon ich dir kunt.
Von schulden muoz ich weinen, klagen tuot mir nôt.
trôst unde ouch vröude sint mir gelegen tôt
......
unde sî daz sîn sêle in keinen noeten sî,
hêrre got, sô mache si von allen sorgen vrî
unde lâz mîne sêle vür die sînen pfant sîn:
des bite ich dich, hêrre, durch die muoter dîn.
Süeziu küneginne, muoter unde reiniu meit,
daz du dich lâzst erbarmen mîn grôzez herzenleit.
nû lâz dich hiute erbarmen einer armen vrouwen klagen
durch dînes kindes willen, daz du ein halp jâr hâst getragen!>
Diu vrouwe gienc dô balde an die zinnen stân,
si klagte alsô verre iren lieben man.
 <unde vorhte ich niht der sêle, ich viel über die zinnen dan .>
dô sprach wolfdietrîch < ich vienge iuch, ob ich kan .>
Dô sprach diu keiserinne < ich wil gân ân allen nît.
nû saget mir, werder degen, rehte wer ir sît .>
dô sprach wolfdietrîch < ich wil iu vür wâr sagen,
ich hân ein lewen wilden zuo der burc getragen.
Ich bin ûz dem walde ze dirre bürge komen:
vrouwe, dîn grôz weinen hân ich wol vernomen:
heil mir den lewen wunden, keiserinne rîch,
durch ortnîdes willen> sprach wolfdietrîch.
Diu vrouwe diu beite kûme unz ez tagen began:
mit iren juncfrouwen huop si sich balde dan.
si vant den lewen wunden, daz wizzet sicherlîch:
si hiez in in ir kamer tragen, diu edele keiserinne rîch.
An dem andern âbent spâte kam er aber an den graben.
dô erhôrte er den wahter unde die vrouwen klagen.
dô sprach der wahtaere < vil liebiu vrouwe mîn,
tuot ez durch got den guoten, unde lât iur weinen sîn .>
 <
Driuzehen künecrîche diu ich verloren hân,
dar zuo hânt sich gezogen die mînen dienstman.
wol ahzic marc goldes die ich verloren hân:
ich kan noch kûme berâten einen kappelân .>
Ein stein lac vor der porten, daz wil ich iu sagen,
den ein wagen von swaere niht möhte hân getragen.
den nam wolfdietrîch unde warf in über die zinnen dan.
dô sprach gezogenlîche diu vrouwe wol getân:
 <
Ditze ist wol gelîche dem keiser ortnît.
swenn er des âbents spâte kom, er wact mich zaller zît.
bistu iht wilde worden verre in dem tan?
durch got lâz mich niht weinen, tugenthafter man .>
Dô sprach gezogenlîchen der getriwe wolfdietrîch
 <ir ensult niht mêre weinen, vrouwe minneclîch.
edeliu keiserinne, ich wil iuch wizzen lâzen,
ich hân mit mînen swerte errochen iwern man .>
Dô stuont bî der porten ein grâve lobesam,
der was von biterne, wildunc hiez der man.
als er vernam, die würme het erslagen wolfdietrîch,
des morgens vrüeje vür den berc huop er sich sicherlîch
Wol mit vünfhundert der sînen dienstman.
er enthoubt die tôten würme, die wâren vreissam.
 ...zwêne rîter wolt er betwungen haben,
daz si heten gesprochen, er het die würme erslagen.
Dô wolten im die zwêne ... niht bestân.
sich verstal der eine rîter von dem grâven dan.
nâch wolfdietrîch kêrte er verre in den tan:
under einer grüenen linden vant er den küenen man.
Alse er nû wolfdietrîch verrest âne sach,
gerne müget ir hoeren wie er zuo im sprach.
 <heizet ir wolfdietrîch? daz sult ir mir sagen.
sich hât ein grâve des ûz getân, er habe die würme erslagen .>
Alsô nû wolfdietrîch die rede dâ vernam,
dô kêrte er vil balde nâch dem grâven in den tan.
bî dem wilden berge vant er in sicherlîch:
gên im kêrt dâ schiere der getriwe wolfdietrîch.
Alse er nû den grâven verrest âne sach,
gerne müget ir hoeren wie der getriwe sprach.
 <jehet ir, hêrre grâve, ir habet die würme erslagen?>
 <jâ streit ich mit dem alten wol gên drîen tagen
In dem wilden berge, daz geloubet sicherlîch.
nû drabet, degen küene, unde tuot sô tugentlîch,
ir sagetz hin gên garten, ich habe die würme erslagen.
ich gibe iu ein guotez ros, daz iuch ze lânde mac getragen .>
 <
Daz hât mir wol getroumet?> sprach wolfdietrîch.
 <jâ waen mîn vater waere ein künec alsô rîch,
ir waeret baz mîn eigen, dan ich iur dienstman.
daz wizzet, hêrre grâve, ir welt die vrouwen mit lüge bestân .>
Diu rede begunde zürnen dem grâven lobesam.
dô stuonden im zuo schiere die sînen dienstman.
dô wart wolfdietrîch vil nîdiclîche bestân.
dô bat er got den guoten daz er im hulfe dan.
Dô kêrte er sînen rücken an ein steinwant.
Rôsen sîn guot swert nam er in die hant.
er het dem grâven vünfzic sîner man erslagen:
er selbe entran kûme, daz wil ich iu sagen.
Dô kêrte hin gên garten der grâve lobesam:
dô was diu vrouwe schouwen an ein zinnen gân.
si sprach < got von himele, waz hân ich dir getân?
nû was der ê mîn eigen, sol ich den hân ze einem man?>
Dô kom der grâve schiere ûf den hof geriten:
 <edeliu keiserinne, ich hân als verre gestriten.
mir hât der wurm vünfzic mîner man erslagen:
ich selbe twanc in kûme, daz wil ich iu sagen .>
Die rede hôrte ein rîter, hiez der schoene heinrîch:
 <die würme sluoc nieman wan wolfdietrîch.
grâve, ir torst die würme niht haben gesehen an .>
 <wes zîhet ir mich, hêrre?> sprach der grâve lobesam.
 <
Haetet ir mich iwern ougen den strît an gesehen,
wie mir mit den wilden würmen waere geschehen!
ich stuont in grôzen noeten ( dâ von waere iu vil ze sagen),
unz ich in dem berge die würme hân geslagen .>
Dô gap man dem grâven die vrouwen wol getân.
dô hete wolfdietrîch ze wirte ein waltman.
als er vernam diu maere, daz gloubet sicherlîch,
er huop sich gên dem walde ze dem getriwen wolfdietrîch.
Alse wolfdietrîch die rede dô vernam,
des selben âbents spâte kom er in die burc gegân.
er bat den portenaere daz er in het în gelân:
er sprach < daz kan, hêrre, ân mînen meister niht ergân .>
Diu rede begunde zürnen dem getriwen wolfdietrîch.
er stiez ûf die porten unde gienc vür die vrouwen rîch.
dô nam er im spîse ze einem varnden man:
daz tete er umb den list, daz man in zer tür iht sazte dan.
Er sprach < du solt niht zürnen, vil lieber geselle mîn,
daz ein ellender man sol dîn mazgeselle sîn.
gewinne ich iemer guot, ûf die triwe mîn,
mit dir unde schoenen liuten muoz ez geteilet sîn .>
Diu vrouwe huop ûf ein becher unde sand in wolfdietrîche dan.
dar ûz tranc der küene unde gap in dem werden man.
dô zôch er ab der hende ortnîdes vingerlîn:
er warf ez in den becher unde sande ez der vrouwen sîn.
Als diu keiserinne daz vingerlîn an sach,
gerne müget ir hoeren wie die vrouwe sprach.
 <wê mir armen wîbe, daz ich ez leben ie gewan!
daz vingerl was ortnîdes, mînes vil lieben man.
Den lîp hât er verloren> sprach diu keiserinne hêr,
 <ich gesihe in dâ ze garten lebendic niemer mê .>
 <er muoz mich iemer riwen> sprach der grâve lobesam.
 <vrouwe, lât iur weinen, wir suln iezuo slâfen gân .>
Diu vrouwe hiez wolfdietrîchen balde vür sich gân:
 <wer gap iu daz vingerlîn, tugenthafter man?>
 <daz tete einer in dem walde, daz geloubet sicherlîch,
der ist genant von kriechen der getriwe wolfdietrîch .>
Si sprach < degen küener, meldet iuch bî der zît,
ob iu ie liep wurden elliu werdiu wîp.
heizet ir wolfdietrîch? daz sult ir mich wizzen lâzen,
ob iu iht liep wurden iwer einlif dienstman .>
Dô sprach gezogenlîche der getriwe wolfdietrîch
 <ir ensult niht mêre vrâgen, vrouwe minneclîch.
edeliu keiserinne, ich wil iuch wizzen lâzen,
ich hân mit mînem swerte errochen iwern lieben man .>
Ein kappen palmâtsîdîn truoc wolfdietrîch.
die zucte er ab dem lîbe, der edele vürste rîch.
dâ stuonden ûf wol hundert knöpfelîn guldîn:
 <daz nim, mazgeselle, trage ez durch den willen mîn .>
Als diu werde vrouwe die gâbe âne sach,
gerne müget ir hoeren wie man zem vürsten sprach
 <jeht ir, wie ir die würme habt erslagen in dem tan,
lâzt schouwen iuriu zeichen, tugenthafter man .>
Dô sprach wolfdietrîch < daz kan niht geschehen.
grâve von biterne, lâzt iuriu zeichen sehen .>
dô sprach zehant der grâve < ich wil iu niht versagen .>
er hiez der würme houbet her ... tragen.
Dô truoc man diu houbet vür die vrouwen hôchgemuot.
dô sprach wolfdietrîch, ein küener degen guot
 <nû gêt her zuo, ir vrouwen, ir hêrrn, ir dienstman;
wa gesâht ir ie kein houbet âne die zungen stân?>
Dô greif er vil balde nâch den zungen sâ zehant:
er warf si vür die vrouwen unde die liute alle sant.
alrêrste wart ein strît ûf in, daz wil ich iu sagen:
si zigen in al gelîche, er haet den keiser selbe erslagen.
Dô kêrte er den rücken einhalp an ein want.
Rôsen sîn guot swert nam er in die hant.
dô muoste er sêre strîten daz wil ich iu sagen.
 <haet ich den lewen wilden, den ich zer bürge hân getragen!>
Als nû die keiserinne die rede dâ vernam,
dô liez si ûz den lewen, diu vrouwe wol getân.
dô spranc der lewe wilde in die burc hin dan,
dâ er sach sînen hêrren in grôzen noeten stân.
Er gestuont im zuo balde als ein ander man.
er stract gên im den zagel, mit ougen blicte ern an.
dô wart ein vluht in der burc, daz wil ich iu sagen:
der grâve wart gevangen, sîn houbet wart im abe geslagen.
Liebgart diu vrouwe wart wolfdietrîch gegeben.
deheiner kurzwîle wolte er mit ir pflegen:
er wolt si lâzen sehen diu zeichen diu er im berge het getân.
des morgens gienc er vür den berc mit allen sînen man.
Dô sprach wolfdietrîch zer vrouwen wol getân
 <iwer ziugen zwelve suln mit mir gân .>
nû enwolte keiner mit im in den berc gân:
dô sprach diu keiserinne < du solt mich mit dir lâzen .>
Dô wîste er mit im in den berc die vrouwen wol getân.
dô zeigte er ir die würme die wâren vreissam.
si sâzen zuo einander, nider ûf daz gras:
dô kam die würminne diu ir aller muoter was.
Mit einem starken sûse huop si sich an den man.
si treip in mit gewalte in den berc hin dan.
si nam die keiserinne in den zagel, wil ich iu sagen:
si wolt si mit gewalte verre hân getragen.
Si sprach < degen küene, vlius niht nâch mir den lîp,
ob dir ie liep wurden elliu werdiu wîp.
gedenke mîner sêle, edeler vürste hêr:
du gesihest mich ze garten lebendic niemer mê .>
 <
Neinâ, liebiu vrouwe> sprach wolfdietrîch.
daz swert ze beiden henden nam der vürste rîch:
er sluogez ûf den wurm wilde, daz sage ich iu vür wâr;
er kund sîn niht gewinnen als kleine als umbe ein hâr.
Er sprach ze sînem swerte < rôse wiltu mich lâzen?
dich truoc bî sînen zîten des lîbes ein man .>
daz swert warf er umbe mit ellenthafter hant:
er sluoc ez durch die würmîn, daz ez anderhalp erwant.
Dô hete er in dem berge die würme gar erslagen.
er nam zim sîn schoene vrouwen daz wil ich iu sagen.
die vuorte er mit im vür den berc, die vrouwen wol getân.
dô wâren von dem steine geflohen alle ir dienstman.
Er nam die keiserinne mit ellenthafter hant.
er wîst si balde dâ er ortnîdes gebeine vant.
als dô die keiserinne daz gebeine êrste an sach,
si klagte alsô sêre: daz hâr si ûz dem houbte brach.
Mit beiden iren henden si sich zen brüsten sluoc.
 <owê mir armen vrouwen, daz mich muoter ie getruoc!
mîn grôz herzenswaere, die ich armiu vrouwe hân,
des muoz mîn staetiu schoene in kurzen zîten ergân .>
 <
Niht klaget alsô sêre> sprach der wîgant.
si sâzen zuo einander nider ûf daz lânt.
er entslief ir in ir schôze . dô kam ein wilder man
unde verstal im die vrouwen: ein tarnkappen truoc er an.
Er vuort si durch den walt gên einem berge dan,
dar ûz sicherlîchen ein schoener brunne ran.
an leite er ir ein kappen, ein wurz gaber ir in den munt:
er vuort si durch den brunnen an der selben stunt.
Alsô er erwachte unde die vrouwen niht envant,
ûf gap er dâ ze garten bürge unde ouch lânt.
sîn swert worhte er in ein kotzen, daz sage ich iu vür wâr.
dô wallt er nâch der vrouwen unz in daz vierde jâr.
In dem vierden jâre dô kam wolfdietrîch
gegangen zuo dem brunnen, dâ diu keiserinne rîch
durch was gefüeret, daz geloubet sicherlîch.
dô saz er zuo dem brunnen, der edele vürste rîch.
Dô er gesaz ein wîle, der getriwe wolfdietrîch,
dô was in dem berge diu keiserinne rîch
komen zeinem venster ...
...
Als si dâ den getriwen bî dem brunnen sach,
gerne sult ir hoeren wie diu vrouwe sprach.
si sprach < vil lieber hêrre> ( billunc hiez daz twerc),
 <ez ist ein irdischer man komen vür den berc.
Ûz swelhem lânde sî er vür disen berc komen,
er weiz vil vremder maere, diu hete ich gerne vernomen.
nû bringt mir disen walher, der vor dem brunnen lît,
sô wil ich bî iu slafen .> er sprach < es waer wol zît .>
Dô sprach daz getwerc < vil liebiu vrouwe mîn,
allez swaz dir liep ist, daz sol geschehen sîn .>
an legte ez ein tarnkappen, ein wurz namz in den munt:
er vuor ûf durch den brunnen an der selben stunt.
Dô îlte ez vil balde in den walt sâ zehant,
dâ ez den getriwen bî dem brunnen vant.
als ez wolfdietrîchen verrest âne sach,
ez enphienc in tugentlîchen; nû hoeret wie ez sprach.
 <
Wis gote wilkomen, waller, her vür disen berc.
ich wil dich gern herbergen> sprach billunc daz getwerc.
 <wiltu hînt hie belîben, du edeler pilgerîn,
zwâre ich gibe dir gerne mîn brôt unde mînen wîn .>
Dô sprach wolfdietrîch < unser hêrre lône dir
der triwe unde der êre die du begâst an mir .>
er sazte im ûf die kappen, ein wurz gaber im in den munt:
er vuorte in durch den brunnen zuo der selben stunt.
Als nû wolfdietrîch kom in den berc gegân,
dô sach er in den berge ein schoene burc stân.
an der selben bürge wol zwei hundert türne lac:
die zinnen ûf der mûre lûhten als der liehte tac.
Daz getwerc nam den vürsten mit ellenthafter hant.
ez wîste in vil balde dâ ez ein ziergarten vant,
dar inne was ein sidel von marmelsteine bereit,
dar obe stuont ein linde, diu was grüene unde breit.
Bî der selben linden stuont ein êrîner man,
der hete in sînen henden zwên blâsbelg wunnesam.
dâ giengen ûz der linden hundert rôr guldîn:
dâ sâzen obene ûfe wol hundert vogelîn.
Daz was ein schoeniu ziere, daz sage ich iu vür wâr.
als der wirt wolt hân kurzwîle, dô huop er sich dar.
als daz bild die belge ruorte mit der sînen hant,
dô sungen ûf der linden diu vogelîn alle sant.
Anderthalp der linden stuont ein palas, der was wît.
dar inne was gerihtet an der selben zît
wol vünf hundert tische, daz sage ich iu vür wâr:
ob ieglîchem hundert twerc, diu wârn ze wunsche gar.
Ûf dem selben palas stuont ein guldîner man,
der hete in sînen henden zwei giezvaz wunnesam.
daz bilde was gewürket mit starken listen grôz,
daz daz selb wol hundert mannen wazzers gôz.
Dô si gâzen unde die tische wurden hin getragen,
dô sprach diu keiserinne, < kanstu mir iht gesagen,
ist dir iht kunt ûf garten? daz sage mir sicherlîch.
dâ was ein wîle gesezzen ein künec, hiez wolfdietrîch,>
Dô sprach wolfdietrîch < ich hân sîn niht gesehen
unde enkam iu der wârheit niht reht von im verjehen .>
dô sprach zorniclîche billunc der wilde man,
umb die rede müest ez im an daz leben gân.
 <
Waz woltestu mir wizzen?> sô sprach wolfdietrîch.
 <ich kom ze disem brunnen, daz wizze sicherlîch,
du baete mich ze hûse, unde gaeb mir brôt unde wîn.
waz woltestu dich nû ziehen gên mir ellenden pilgerîn?>
 <
Sich, waz solt ich dîn schônen? du bist ein armer man .>
 <neinâ, wirt hêrre, nû kêr dich niht dar an:
ich was in mînem lânde> sprach der küene man
 <ein vil werder rîter: dâ von bin ich gescheiden dan .>
Ein kopf stuont ûf dem tische, der was guldîn gar.
Wolfdietrîch der getriwe blicte ofte dar.
er huop ûf den kopf, er was zornic genuoc,
wan er in dem wirte an daz houbet sluoc.
Daz getwerc schrei lûte, daz hal in dem berge dan:
 <daz klage ich gote von himele, daz ich dich geladen hân,
daz muoz mich iemer riwen ûf die triwe mîn,
wan du bist sicherlîchen ein müelîch pilgerîn .>
Daz getwerc hiez balde springen sîn harnasch vür sich tragen.
dô wart wolfdietrîch bestân, daz wil ich iu sagen,
von zwein risen die wâren dem twerge undertân.
dô stuont in ungemache der tugenthafte man.
Dô muost der hêrre vaste strîten umb sîn leben.
daz swert ûz sîner hende wart geslagen dem degen.
dô stuont der von kriechen ân wer in grôzer nôt,
unde het si im niht geholfen, er müeste sîn gelegen tôt.
Dô spranc diu vrouwe balde unde gap im daz swert enhant,
unde half im ûz noeten, dem küenen wîgant.
si half im williclîche, als ir wol gezam.
des dankte ir tugentlîche der tugenthafte man.
Dô streit sô strengelîchen der wunderküene man,
manegem getwerge edele gesigete er dâ an.
der strît wert in dem berge unz an den dritten tac,
unz der wirt unde sîn gesinde allez tôt vor im lac.
Alrêrste erkant diu vrouwe den getriwen wolfdietrîch.
si viel im ze vüezen, dem edelen künege rîch.
er zucts ûf mit der hende unde kust si an den munt:
dô weinte si vor vröuden an der selben stunt.
Zuo im nam er sîn vrouwen, diu was wol getân.
er wolt si durch den brunnen ûz gefüeret hân.
dô kam ein getwerc, daz was wunnesam,
ûz dem berge geloufen unde hiez in stille stân.
Dô sprach wolfdietrîch < wer mac daz gesîn,
der sich wil ziehen gên mir ellenden pilgerîn?>
daz getwerc viel im ze vüezen unde kuste in an die hant:
 <sihestu, wolfdietrîch, ditz wünniclîche lânt?
Daz was ê mîn eigen unde was mir undertân,
unz daz mir ez billunc mit untriwen abe gewan.
......
Wiltu wirtschaft schouwen? die lâz ich dich sehen.
rîchtuom unde wirde mahtu mir wol jehen .>
ez nam in bî der hende unde wîste in mit im dan
in einen wurzgarten dâ sach er ein linden stân.
Si sâzen zuo einander nider ûf daz lânt.
daz getwerc ein kleinez slüzzelîn het in sîner hant
unde slôz ûf die linden, daz wizzet sicherlîch:
dô giengen ûz der linden zwelf meide minneclîch,
Ie zwô neben einander genomen bî der hant.
si heten an irem lîbe manec hêrlîch gewant.
ir kleider von silber wâren rîch genuoc:
ir ieslîch ein guldîn hârbant ûf irem houbte truoc.
Dô sprach daz getwerc < tugenthafter man,
ich wil dich lâzen sehen swaz ich in der linden hân .>
er nam im bî der hende, er wîste in hin dan:
dô sach er in der linden einen zêderboum stân.
Der zêderboum in der linden, der was guldîn.
dar ûz schanct man den hêrren môraz unde wîn.
dô sprach der hûshêrre < ich wil dir ein gâbe geben,
der du mir muost danken die wîl du hâst daz leben.
Wan ich dir niht liuge, daz soltu gelouben mir .>
 <du bist alsô gewaere, vil wol getrouwe ich dir .>
 <des soltu haben gedingen, daz wil ich dir sagen .>
daz getwerc hiez balde springen ein bühsen vür sich tragen.
Dô gap ez die bühsen dem hêrren sâ zehant.
 <ich wil dich lâzen wizzen, wie ez umb si ist bewant.
drîstunt in dem jâre, wizze, vürste lobesam,
sô nimest du ûz der bühsen vünfzic gewâpenter man,
Von swelher hande kleider si gerne wellen tragen.
dennoch wil ich dir mêre von der bühsen sagen.
ob dich vertrîben wolten alle vürsten lobesam,
sô nimest du ûz der bühsen vünfhundert dienstman.
Nû beit hie ein wîle .> ez gienc von im hin dan;
ez versparte in in der linden unde die vrouwen wol getân.
ez ruoft hin wider lûte < vil lieber hêrre mîn,
nû ledege dich von dannen; du muost mîn gevangen sîn .>
 <
Sich, waz woltest du mir wîzen?> sô sprach wolfdietrîch.
 <ich kam ze dîner linden, daz weist wol sicherlîch,
sô verre ûf dîn gnâde, waz rîchestu an mir?
du bist wol sô gewaere, vil wol getrouwe ich dir .>
 <
Sich, waz wolt ich dir wîzen?> sprach aber daz getwerc.
 <du bist mir ze vrumen komen in disen berc.
lânt unde liute diu mir mîn vater hât verlân,
dâ mite sî dir gedienet, du tugenthafter man .>
Daz getwerc brâht im zer hande ein kleinez hörnelîn:
 <kumestu über zehen lânt, ist dir nôt geschehen mîn,
sô blâs ez zeinem mâle: alsô daz ist getân,
sô kume ich dir ze helfe unde tûsent mîner man .>
Dô sprach wolfdietrîch < kanstu mir iht sagen,
von wem hâstu die wirde? daz soltu niht verdagen .>
dô sprach daz getwerc < daz tuon ich dir kunt
unde wil dich sîn bescheiden hie ze dirre stunt.
Mîn vater der hiez tarnunc unde was ein getwerc,
dem diende zwelf hundert sîner gnôze unde dirre berc.
drî wünsche heter von gote, tugenthafter man.
die kunt er bî sînen zîten niht baz gelegen an,
Wan einen an die linden, den andern an daz lânt,
den dritten an daz hörnelîn unde an die bühsen zehant.
lânt unde bürge diu mir mîn vater hât verlân,
daz si dir, wolfdietrîch, allez undertân .>
Daz getwerc nam den vürsten mit ellenhafter hant:
er wîste in vür den berc, der was im wol erkant.
ûf ein breite strâze kam der tugenthafte man.
dô kêrte er hin gên garten mit der vrouwen wol getân.
Als er gienc ein wîle, der getriwe wolfdietrîch,
dô hôrte er in dem walde ein stimme klägelîch.
dô liez er die vrouwen bî einer steinwand.
dô îlte er nâch der stimme, dâ er ein wilden vrouwen vant.
Ir was wê zeinem kinde, grôz was irs herzen sêr.
 <waz wirrt dir, liebiu vrouwe?> sprach der degen hêr.
 <mac ich dir sîn büezen, daz tuo mir schiere kunt .>
si sprach < ich tuon ez gerne hie an dirre stunt.
Mir ist wê zeinem kinde, ir sult von mir gân:
ez ensult niht mannes ougen vrouwen tougen sehen an .>
 <warumbe, liebiu vrouwe, schemestu dich sîn vor mir?
verbint mir mîniu ougen unde lâz mich sîn bî dir .>
Dô gienc diu wilde vrouwe under ein boum ûf ein gras.
eins schoenen degenkindes diu vrouwe dô genas.
dô sprach diu wilde vrouwe < küener degen hêr,
nû brinc mir des wazzers durch unser vrouwen êr .>
Dô îlte er vil balde dâ er ein brunnen vant.
er brâhte ir des wazzers in dem helme zehant.
dô was an der vrouwen ein jaemerlîchiu nôt:
dô er kam hin widere, dô was si leider tôt.
Dô touft daz kleine kindel der getriwe wolfdietrîch.
er gruop ein grap der vrouwen, daz wizzet sicherlîch.
als er si dô begruop mit dem swerte sîn,
dô was ouch leider tôt daz kleine kindelîn.
Er leit si zuo einander in daz grap an der stat,
wan er got in sînem herzen emzeclîchen bat.
er sprach < got hêrr von himele, durch die vünf wunden dîn,
nû lâz dir mînes toten sêle enpholhen sîn .>
Dô îlte er vil balde dâ er sîn vrouwen het verlân.
dô kêrte er hin gên garten, der unverzagte man.
dô erschullen diu maere wîten in diu lânt,
Wolfdietrîch der getriwe waer komen sâ zehant.
dô besamnet sich vil schiere arm unde ouch rîch:
si heten gerne vertriben den getriwen wolfdietrîch.
dô wart wolfdietrîch von dem sînem bestân:
dô bat er got den guoten daz er im hulfe dan.
Bî der dülmende besamnet sich daz her.
dô het er nieman ze helfe, dan sîn eines wer.
si hielten im vor bürge unde ouch marc.
ir grôz untriwe was michel unde starc.
Bî dem selben wazzer huop sich der grôze strît,
zwischen berne unde garten ûf der heide wît:
dâ wart wolfdietrîch nîdiclîche bestân.
dô nam er ûz der bühsen vünfzic wol gewâpenter man.
Dô half im got der guote ûz grôzem ungemach.
nû hoeret wie ein zeichen an dem hêrren dâ geschach.
er gesigete in an mit alsô grôzer kraft.
er vuorte si gên garten mit einer micheln ritterschaft.
Dô machte er in dem lânde ein schoene hôchzît,
daz kein groezer nie wart weder vor noch sît.
wol vünf hundert rittern gap er ros unde gewant.
dô wart sîn lop sô wîte über elliu rîche erkant.
Dô was er bî der vrouwen volleclîche ein jâr,
der ... wol gezogen, daz sage ich iu vür wâr,
unz daz er wider gewan bürge unde ouch lânt.
dô muoste allez dienen sîner gewaltigen hant.
Dô ranc er mit ungemache alsô manegen tac.
deheiner kurzwîle er mit der vrouwen pflac.
daz treip er alsô lânge, der tugenthafte man,
unz daz er eines nachtes lac bî der vrouwen wol getân.
Si sprach < degen küene, sag an, waz wirret dir?
ist an mir iht wandels, ... daz sage du mir:
daz bezzer ich dir selbe, unde tuostu mir ez kunt .>
er sprach < ich tuon ez gerne, vrouwe, an dirre stunt.
Edeliu keiserinne, von schulden muoz ich klagen
grôz herzenswaere die ich an mînem lîbe tragen:
ich ensehe mîn einlif dienstman> sprach der vürste hêr,
 <od man siht mich datz garten lebendic niemer mê.
Man vüere mich gên kriechen dâ touft man mich ân schame:
dâ hiez man mich dietrîch, wolf was mîn ander name.
lânt unde bürge diu mir mîn vater hât verlân,
diu riwet mich niht als sêre als mîn einlif dienstman .>
Si sprach < dîn einlif dienstman die lâz under wegen.
ich wil dir ie vür einen einlif tûsent geben,
daz du die reise lâzest, tugenthafter man.
durch got belîp hie heime> sprach diu vrouwe wol getân.
 <
Waern elliu lânt dîn eigen unde elliu künecrîch,
diu naeme ich niht vür einen> sprach der vürste rîch.
 <ich wil varn unde suochen mîn einlif dienstman,
die ich in drîzic jâren nie gesehen hân .>
 <
Wem wiltu mich lâzen?> sprach diu keiserinne rîch.
 <ich trage ein kleinez kindelîn, daz geloube sicherlîch,
unde sol ich nû verderben, daz sî gote gekleit.
durch got belîp hie heime, vürste vil gemeit .>
 <
Tuo ez durch mînen willen, keiserinne rîch:
werd ez ein knäbelîn, sô heiz ez hugdietrîch.
werde ez aber ein megetîn heiz ez nâch dem willen dîn.
morgen wil ich von hinnen, vrouwe, mit den hulden dîn.
Dâ mite wil ich von hinnen, keiserinne rîch.
got pflege dîner êren, vrouwe minniclîch.
ich wil gên kunstenopel, vrouwe wol getân,
unde suochen endelîchen mîn einlif dienstman .>
Des andern morgens vrüeje besant der küene man:
mit drin tûsent sîner man schifte er sich an,
mit zwein schoenen kielen gên kriechen über sê:
der edelen keiserinne tete daz scheiden wê.
Mit zwein grôzen kielen schift er sich ûf den wâc.
dô sluoc si der wint unz an den dritten tac.
ein kiel zerbrast, dô ertrunken im zwei hundert man.
dô bat er got den guoten daz er im hulfe dan.
Dô half im got der guote ûz grôzem ungemach.
nû hoeret wie ein zeichen an dem hêrren dâ geschach:
im sante got zwên kiele, als wie haben vernomen,
die wâren im ze heile ûf den wilden wâc komen.
Ze kriechen von dem lânde wârn si geflozzen dar.
dô vundens ûf dem wâge der ellenden schar.
ir sorge nam ein ende, daz wizzet sicherlîch:
dô gienc an einen kiel der getriwe wolfdietrîch.
Mit alsô grôzen vröuden schiftens sich ûf den wâc.
dô sluoc si der wint unz an den zwelften tac,
daz sult ir mir gelouben, ze kriechen zeiner stat:
ir sorge nam ein ende, si heten rîchen rât.
Dô giengen ab den kielen die küenen degen balt.
dô lac vor kunstenopel ein kreftiger walt,
dar în si sich legten . alsô daz geschach,
gerne sult ir hoeren wie der getriwe sprach.
 <
Ich râte iu, werden hêrren, rehte waz ir tuot.
volget mîner lêre, daz wirt iu allen guot.
ich wil alters eine gên kunstenopel gân
unde suochen endelîchen mîn einlif dienstman.
Nû merket ir vil rehte> sprach der vürste hôchgeborn,
 <swenne ir vernemet ditze kleine horn,
sô sûmet iuch niht lenger, ir helde wunnesam:
sô geloubet sicherlîchen, sô bin ich bestân.
Dâ mit pflege got iwer êren, ir hêrren alle sant .>
dô leite er über sîn harnasch pilgerîngewant.
dô gienc er gên der stat, trûric was sîn muot:
er klagte alsô sêre, der küene degen guot.
Eins âbendes spâte kom der an den burcgraben.
er barc sich under ein mûre, daz wil ich iu sagen.
dâ lac er vil unlânge, unz er bî im vernam
alsô heize weinen sîn einlif dienstman.
Der wâren niwan zehen, der einlift der was tôt.
si klagten al gelîche ir swaere grôzen nôt:
 <süeziu küneginne, muoter unde reiniu meit,
daz du dich niht erbarmest über unser grôzez leit .>
Dô sprach der eltest under in, der hiez herbrant
 <lâzet iwer weinen, ir hêrren alle sant.
bittet got den guoten alle andaehticlîch,
daz er sich ruoche erbarmen über den getriwen wolfdietrîch.
Des wirt morgen an dem tage wol zwei unde drîzic jâr,
daz wir unsern hêrren nie gesâhen, daz ist wâr,
noch daz uns von dem vürsten nieman hât gesaget.
reiniu maget sant marjâ, daz si dir geklaget .>
Dô sprach wolfdietrîch in dem burcgraben
 <ir zirkaere ûf der mûre, ich hoere iuch sêre klagen.
waz gebet ir dem ze miete, ir helde wünneclîch,
der iu zeigt wol gesunden den getriwen wolfdietrîch?>
Si sprâchen < unde heten wir guot, daz wolte wir iu geben .>
 <von wannen sît ir komen> sprach herbrant der degen,
 <daz ir in sô wol erkennet, od wâ habt irn gesehen?
ach, saget uns, daz iu allez liep am lîbe müeze geschehen!>
 <
Ich wilz iu gerne sagen> sprach wolfdietrîch.
 <ze troyen in dem lânde ist der vürste rîch:
dar über ist er hêrre, unde ist im undertân.
lânt unde liute mac er wol gehân .>
Si sprâchen al gelîche < guotes habe wir niht.
wir mügen balde weinen des leider uns geschiht.
wir armen liute lîden alsô grôze nôt:
daz wolte got von himele, unde waer wir alle sament tôt.
Von unser herzenswaere waere iu vil ze sagen:
ez sint iu zwêne unde zwêne in ein bant geslagen.
wir armen liute lîden alsô grôz ungemach,
daz halt kristenliuten nie sô wê geschach.
Man gît ie zwein ein halpbrôt, daz wil ich iu sagen,
unde einen trunc wazzers, dâ müez wir gnuoc an haben
einen tac sîn berihtet, daz geloubet sicherlîch .>
dô sprach gezogenlîche der getriwe wolfdietrîch
 <
Ir zirkaere ûf der mûre, iuch bitet ein pilgerîn
umbe ein vierteil brôtes, obez mit hulden müge gesîn,
durch der liebsten sêle willen, der ir guotes schuldic sît.
mit alsô grôzem jâmer ist bevangen mir der lîp .>
Dô sprach herzog herbrant der vil küene man
 <der mirz alsô geteilte unde hieze mir ûf stân
vater unde muoter, von den ich bin geborn:
ê i'm' gaebe ein vierteil brôtes, ich liezes ê verlorn.
Iedoch swie ez darumbe gât, well wir uns sîn verwegen
durch einer sêle willen wellen wir dirz geben:
daz ist unser hêrre, der getriwe wolfdietrîch .>
si wurfen imz über die mûre, daz geloubet sicherlîch.
Er enmocht sîn niht enphâhen, daz wil ich iu sagen.
reht sam er tôt waere viel er in den burcgraben.
in erbarmte ir aller weinen, daz si tâten alsô sêr.
dô lac er in unkreften, der küene degen hêr.
Si klagten al gelîche ir vil grôzen nôt:
 <nû ist uns der vater in den banden gelegen tôt,
unde daz uns von dem vürsten nieman hât gesaget,
reiniu maget sant marjâ, daz sî dir geklaget .>
Dô sprach wolfdietrîch aber in dem burcgraben
 <ir zirkaere ûf der mûre, ir sult iuch wol gehaben.
vröuwet iuch gemeine, ir helde wünneclîch:
jâ kumet in kurzen zîten der getriwe wolfdietrîch .>
Sî sprâchen alle < wolte got daz er lebte unde waere gesunt,
dar umb sô well wir bûwen der tiefen helle grunt.
er lebet leider niemer, er ist nû ze stunde tôt:
des lîden wir armen liute alsô grôze nôt .>
Dô sprach wolfdietrîch aber in dem burcgraben
 <ir zirkaere ûf der mûre, ir sult iuch wol gehaben,
vröuwet iuch gemeine, ir helde wünneclîch:
ich bin von wilden kriechen der getriwe wolfdietrîch .>
Ûf racten si ir hende an der selben vrist:
si sprâchen < wis gelobet, hêrre jêsu krist,
daz wir unsern hêrren zeinem mâle suln sehen!
des ist uns armen liuten sô grôziu vröude nie geschehen .>
Si heten grôze sorge wie si solden komen
zir lieben hêrren den si sô nâhen heten vernomen.
 <daz stât an unserm hêrren, sul wir einander sehen:
ân sîn heilege helfe sô kan ez niht geschehen .>
Ûf racten si ir hende an der selben stunt:
 <gedenke, hêrre jêsu krist, daz du wurde am kriuze wunt.
durch dîn heilic bluot daz dir durch dîn vünf wunden ran,
nû ruoche uns enbinden, uns arme nôthafte man .>
dô erbarmet got den guoten ir grôz ungemach.
nû hoeret wie ein zeichen an den hêrren dâ geschach.
er ledeget se ûz den banden, got selbe sâ zehant,
daz si bî einander stuonden, die küenen wîgant.
Als si dô ledic wurden, die ellenthaften degen,
si stuonden vroelîche unde heten sich verwegen:
si liezen sich über die mûre ...
 ...hin abe in den tiefen burcgraben.
Dô vunden si ir hêrren trûriclîchen stân.
dô sprâchen si zuo im als wol getân
 <got lâze uns an der sêle niemer wirs geschehen,
daz wir unsern hêrren âne sullen sehen!>
Er enmohte ir niht enphâhen, er viel in den burcgraben
reht sam er tôt waere, daz wil ich iu sagen.
sam tâten si hin widere . von vröuden daz geschach.
gerne sult ir hoeren wie der getriwe sprach.
 <
Wâ ist mîn meister berhtunc? den sih ich niht vor mir stân .>
er kust si alle zehen, sîn getriwe dienstman.
si sprâchen al gelîche < vil lieber hêrre mîn,
er ist tôt vor zehen jâren, lât iwer weinen sîn .>
Dô sprach wolfdietrîch < wâ habt ir in bestât?>
si nâmen in bî der hende unde wîsten in an die stat
vor sant jörgen münster, dâ was er begraben.
von sînem grôzen weinen waere iu vil ze sagen.
Dô klagte alsô sêre der küene wîgant.
er sprach < vernim mîn weinen, künec über elliu lânt,
ob du iender in der welte kein zeichen habest getân:
des soltu, lieber hêrre, mich hiute geniezen lâzen.
Heiz den tôten mit mir reden> sprach der küene man:
 <dar umb sô wil ich iemer sîn dîn dienstman .>
er sprach < ich bite dich, hêrre, durch dîn heiligez bluot,
daz dir an dem kriuze von dînen süezen wunden wuot.
Heiz den tôten mit mir reden ûz dem grabe
...durch dînes grabes êre dâ du inne bist gelegen
 ...>sprach wolfdietrîch der degen.
dô erbarmet got den guoten sîn weinen unde sîn klage:
er hiez den tôten mit im reden ûz dem grabe
in aller der gebaere sam er lebendic was.
dô geschach ein grôz zeichen, wan er an der sêle genas.
Daz êrste wort daz berhtunc ûz dem grabe sprach:
 <wis gote wilkomen, hêrre, mîner vröude ein obedach.
......
Gedenke, künec hêre, an die dienste mîn,
unde lâz dir mîn liebe süne wol enpholhen sîn.
dar zuo sag ich dir mêre, tugenthafter man,
edeler vürste hêre, wiez umb mîn sêle ist getân.
Diu ist dâ ze gnâden, daz wizze sicherlîch.
alsô geschehe der dînen, getriwer wolfdietrîch.
dâ mit red ich niht mêre, ellenthafter degen.
got müeze dînes lîbes unde dîner sêle pflegen .>
Dâ mite des tôten sprâche dô ein ende nam.
dô muost man wolfdietrîchen vür tôten tragen dan,
wan er in unkreften vor der porten lac,
unz über in begunde schînen der liehte tac.
dô erschullen diu maere wîten in diu lânt,
Wolfdietrîch der getriwe waer komen sâ zehant,
die zirkaere ûf der mûre waeren entrunnen gar.
dô besamt sich in der stat gar ein kreftigiu schar.
Si gewunnen in einer wîle mê dan tûsent man.
si zogten krefticlîchen gên der porten dan.
dô verlegt man in die stîge über al in dem lânt.
si zogten ûz bî der stat, dâ man den vürsten vant.
Als si der herzog herbrant verrest âne sach,
gerne sult ir hoeren wie der getriwe sprach.
 <nû wol ûf, lieber hêrre, die heiden die sint komen.
wir mügen dir niht gehelfen: diu wer ist uns genomen .>
Dô wart wolfdietrîch nîdiclîche bestân.
si bâten got den guoten, daz er im hulfe dan.
dô griffen si zer erden an der selben stunt:
ze unsers hêrren opfer nâmens die erden in den munt.
Si bâten got den guoten alle andaehticlîch,
daz er sich erbarmte über den triwen wolfdietrîch.
alsô nû wolfdietrîch die barmunge âne sach,
gerne sult ir hoeren, wie der getriwe sprach.
......er hiez die ellenden an sînen rücken stân.
dô trôstes tugentlîchen der tugenthafte man.
Dô sluoc er durch die heiden manegen swinden pfat:
er entrante manegen liehten rinc unde manege sarwât.
mit bluotigen werken gap er in daz gelt.
dô tungte er mit den tôten die heide unde ouch daz velt.
Er streit sô krefticlîchen al den lângen tac:
maneger stolzer heiden tôt vor im lac.
er vaht sô vrümelîchen, der küene degen guot:
man sach von sînem swerte vliezen daz rôte bluot.
Dô sprach herzog herbrant < wie sol ez uns ergân?
unsern lieben hêrren sehen wir in noeten stân.
wie suln wir nû gebâren, daz wir im ze helfe komen?
wan uns sicherlîchen diu wer ist benomen .>
Dô griffens zuo den tôten, die dâ wâren wunt.
si zugen in ab daz harnasch an der selben stunt.
wie schier si sich bewarten, die degen unverzeit!
sie nâmen vür sich ze schirme die guoten schilde breit.
Si striten ûf ein vesperzît . als der tac ein ende nam,
dô giengen si zesamene, die vil küenen man.
si wânden daz si hêten überwunden al ir nôt:
alrêrst wurdens bestanden ûf den bittern tôt.
Wolfdietrîches bruoder beide kâmen geriten dar
mit drin tûsent heiden, die wârn ze harnasch gar.
ir schilte lûhten schône, ir helme wünneclîch.
dô sprach gezogenlîche der getriwe wolfdietrîch
 <
Ir hêrren, wert iuch vaste, daz tuot iu grôze nôt,
ob ir niht wellet kiesen den bitterlîchen tôt .>
ir swert ze beiden henden truogen sîn dienstman.
man sach si ritterlîchen in dem strîte umbe gân.
Dô brâsten si zesamene mit vil starken nît:
unz an den andern morgen werte dâ der strît.
als dô wolfdietrîch sach daz der strît niht ende nam,
er sazt daz horn an den munt, daz blies der küene man.
Aht hundert unde zwei tûsent man brâhte im daz getwerc,
dem er wider het gewunnen den wünneclîchen berc.
alsô nû wolfdietrîch daz getwerc âne sach,
er enphienc ez tugentlîche: dô zergienc sîn ungemach.
Dô vienc wolfdietrîch sîn bruoder beide sant.
ûf gâben si im ze kriechen bürge unde ouch lânt.
dô zogtens gên den porten, die wârn in ûf getân.
dô wart schône enpfangen der tugenthafte man.
Vil lûte ruofte hâche, ein vürste lobesam
 <mir hânt die burgaere vil ze leide getân.
diu stat diu muoz verbrinnen> sprach der küene man;
 <ich gibe in des mîn triwe, ez muoz in an daz leben gân .>
 <
Neinâ, lieber geselle> sprach wolfdietrîch.
 <du solt ir gerne schônen, daz stât dir tugentlîch.
sich hânt hie nider lâzen> sprach der küene man
 <der zwelfboten sibene, des suln wir si geniezen lâzen.
Swer sich welle lâzen toufen, der tuo ez bî der zît,
ob er welle behalten sêle unde ouch lîp,
swer aber welle dem toufe abe stân,
ich gibe im des mîn triwe, ez muoz im an daz leben gân .>
dô erschullen diu maere wîten in diu lânt:
maneger stolzer heiden kam geriten sâ zehant.
wol ahzic tûsent heiden touft man in vierzehn tagen.
er gap den bruodern wider daz lânt, wil ich iu sagen.
Er was gên in gar guot, der vürste lobesam.
er nam urloup von in unde alle sîne man.
er kêrte hin gên garten, der wunderküene man:
dâ wart er schône enpfangen von sîner vrouwen wol getân.
Dô wâren dâ enterbet sîn zehen dienstman
irs vaterlîchen erbes, als ich iu sagen kan.
er gehalf in widere in ir eigen lânt,
daz in gewalticlîchen muost dienen an ir hant.
Er gap in sîns eigen lândes ein ganzez künecrîch
vür ires vater tôt, daz gloubet sicherlîch,
unde vür ir ellenthafft ... leben.
er teilte under si gelîche unde ouch eben.
dô beleip er dâ ze garten, der tugenthafte man,
bî sîner schoenen vrouwen, unz er sîn ende nam.
......
