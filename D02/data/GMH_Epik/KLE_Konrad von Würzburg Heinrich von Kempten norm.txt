Ein keiser otte was genant,
des magencrefte manic lânt
mit vorhten undertaenic wart.
schoen unde lânc was im der bart,
wand er in zôch vil zarte,
unde swaz er bî dem barte
geswuor, daz liez er allez wâr.
er hete roetelehtez hâr
unde was mitalle ein übel man.
sîn herze in argem muote bran,
daz er bewârte an maneger stete:
swer iht wider in getete,
der muoste hân den lîp verlorn.
über swen der eit gesworn
von des keisers munde wart:
 <du garnest ez, sam mir mîn bart!>
der muoste ligen tôt zehant,
wand er deheine milte vant
an sîner hende danne.
sus hete er manegem manne
daz leben unde den lîp benomen,
der von sînen gnâden komen
was durch hôher schulde werc.
Nû haete er dâ ze bâbenberc
in der schoenen veste wît
gemachet eine hôchgezît,
unde was diu zeinen ôstern.
des quâmen ûzer klôstern
vil hôher ebbete in den hof
unde manic werder bischof,
der mit êren îlte dar.
ouch quâmen dar in liehter schar
grâven, vrîen, dienestman,
die daz rîche hôrten an
unde den keiserlichen voget,
die quâmen alle dar gezoget
in wünneclicher presse.
nû daz gesungen messe
was an dem ôsterlichen tage,
dô wâren sunder leides klage
al die tische dâ bereit,
unde het man brôt darûf geleit
unde manic schoene trincvaz
darûf gesetzet umbe daz,
sô der keiser otte
mit sîner vürsten rotte
von deme münster quaeme,
daz er dâ wazzer naeme
unde er enbizze sâzehant.
Nû was durch hovezuht gesant
ein werder juncherre dar,
der edel unde wünnevar
an herzen unde an lîbe schein.
die liute im alle sunder mein
vil hôhen prîs dâ gâben.
sîn vater was von swâben
herzoge vil gewaltec,
des gülte manicvaltec
solt erben dirre aleine.
der selbe knabe reine
des tages dâ ze hove gienc
vor den tischen unde lie
darûf die blânken hende sîn:
ein lindez brôt nam er dar în,
des brach der hôchgeborne knabe
ein lützel unde ein wênic abe
unde wolte ez ezzen sam diu kint,
diu des sites elliu sint
unde in der wille stât dar zuo
daz si gerne enbîzen vruo.
Der junge vürste wünnesam,
als er daz brôt an sich genam
unde ein teil gebrach dar abe,
dô gienc aldâ mit sîme stabe
des keisers truhsaeze
unde schihte daz man aeze,
sô man gesungen haete gar.
der selbe der wart des gewar,
daz der juncherre wert
des brôtes haete dâ gegert.
des wart er zornic sâzehant:
der site sîn was sô gewant
daz in muote ein kleine dinc.
des lief er an den jungelinc
mit eime stabe den er truoc,
dâ mite er ûf daz houbet sluoc
den knaben edel unde klâr,
daz im diu scheitel unde daz hâr
von rôtem bluote wurden naz.
des viel er nider unde saz
unde weinde manegen heizen trahen,
daz in der truhsaeze slahen
getorste . daz ersach ein helt,
der was ein rîter ûzerwelt
unde hiez von kempten heinrich;
sîn edel muot der haete sich
rîlicher manheit an genomen.
er was mit deme kinde komen
von swâben dar, als ich ez las,
wand er sîn zuhtmeister was
unde in nâch ganzer wirde zôch.
daz man den juncherren hôch
als unerbermeclichen sluoc,
daz muote in sêre unde übel gnuoc
unde was im leit unde ungemach.
zuo dem truhsaezen sprach
der unverzagte rîter dô
harte zorniclîche alsô:
 <waz habent ir gerochen
daz ir nû hânt zebrochen
iwer ritterlichen zuht,
daz ir eins edeln vürsten vruht
als übellîche habet geslagen?
ich wil iu nemelichen sagen:
ir werbent anders danne ir sult,
sît daz ir sunder alle schult
geslagen hânt den hêrren mîn>.
 <daz lâzent iu gar unmaere sîn!>
sprach der truhsaeze,
 <mir ist daz wol gemaeze
deich ungefüegen schelken were
unde einen iegelichen bere
der hie ze hove unzühtic ist.
lâzent iwer rede an dirre vrist
belîben algemeine:
ich vürhte iuch alsô kleine
als der habich tuot daz huon.
waz welt ir nû darumbe tuon
daz ich den herzogen sluoc?>
 <daz wirt bekant iu schiere gnuoc>,
sprach von kempten heinrich,
 <daz ir den vürsten edellich
sô vaste kunnet bliwen,
daz sol iuch hie geriwen,
wand ich vertrages lânger niht.
ir tugentlôser boesewiht,
nû wie getorstet ir geleben
daz ir dem kinde hânt gegeben
als ungefüege biusche?
daz iwer hant unkiusche
sô gar unedellîche tuot,
des muoz begiezen iwer bluot
den sal unde disen vlecken>.
dô greif er einen stecken
als einen grôzen reitel:
er sluog in daz diu scheitel
im zerclahte sam ein ei,
unde im der gebel spielt enzwei
reht als ein havenschirben,
daz er begunde zwirben
alumbe unde umbe sam ein topf;
daz hirne wart im unde der kopf
erschellet harte, dunket mich.
des viel er ûf den esterich
unde lac dâ jâmerlichen tôt.
der sal wart sînes bluotes rôt.
dâ von huop sich ein michel dôz
unde ein lûtgebrehte grôz.
Nû was ouch der keiser komen
unde haete wazzer dâ genomen
unde was gesezzen über tisch.
daz bluot begunde er alsô vrisch
ûf dem esterîche sehen;
er sprach: < waz ist alhie geschehen?
wer hât den sal entreinet
unde die getât erscheinet
daz er sô bluotic worden ist?>
zehant begunde im an der vrist
sîn werdez ingesinde sagen,
daz im sîn truhsaeze erslagen
waere bî der zît alsô.
mit zorne sprach der keiser dô:
 <wer hât an im beswaeret mich?>
 <daz tete von kempten heinrich>
riefens algelîche.
 <ja>, sprach der keiser rîche,
 <hât im der sînen lîp benomen,
sô ist er uns ze vrüeje komen
von swâben her in ditze lânt.
er werde schiere nû besant
vür mîn antlitze her;
ich wil in vrâgen warumb er
mir habe sô vaste an im geschadet>.
Sus wart der rîter dô geladet
vür den keiser vreissam.
unde als er vür sîn ougen quam
unde er in von êrste ersach,
mit zorne er wider in dô sprach:
 <wie hânt ir, hêrre, alsus getobet,
daz mîn truhsaeze hôchgelobet
von iu lît ermordet?
ir hânt ûf iuch gehordet
mîn ungenâde manicvalt;
iu sol mîn keiserlich gewalt
erzeiget werden sêre;
ir hânt mîns hoves êre
unde mînen prîs zebrochen;
daz wirt an iu gerochen,
der hôhe mein unde diu geschiht
daz man den truhsaezen siht
von iu ze tôde erlempten>.
 <nein, hêrre!> sprach von kempten
der unverzagte heinrich:
 <lâzent hie gnâde vinden mich
unde iwer staete hulde.
geruochent mîne unschulde
vernemen hie unde mîne schult.
hab ich mit rehter ungedult
verdienet iwer vîentschaft,
sô lâzent iwer magencraft
mich vellen unde veigen.
müg aber ich erzeigen
daz niht sî diu schulde mîn,
sô ruochent mir genaedic sîn
daz ir mir niht übels tuont.
durch den got der hiute erstuont
an disem ôsterlichem tage,
sô gunnet mir daz ich bejage
iwer keiserlîche gunst.
sît daz ir habent die vernunst
daz ir von art bescheiden sît,
sô êrent dise hôchgezît
an mir vil armen hiute,
lâzent mich der werden liute
geniezen die man schouwet hie.
kein schulde wart sô michel nie
dan hoere zuo gnâden teil:
durch daz sô lâzent mich daz heil
hie vinden unde erwerben
daz ich niht müeze ersterben>.
Der keiser übel unde rôt
der rede im antwurte bôt
ûz eime grimmen herzen,
er sprach: < des tôdes smerzen
den hie mîn truhsaeze treit,
lîd ich mit solher arebeit
daz ich niht muotes hân dar zuo
daz ich iu keine gnâde tuo
umb iwer hôhe schulde.
mîn keiserlîchiu hulde
muoz iemer sîn vor iu verspart.
ir garnet ez, sam mir mîn bart,
daz mîn truhsaeze tôt
lît von iu alsunder nôt>.
Der werde rîter heinrich
verstuont wol bî dem eide sich
den der übel keiser tete,
daz er benamen an der stete
daz leben müeste hân verlorn.
des wart im alsô rehte zorn
daz er sich gerne wolte wern
unde daz leben sîn genern
mit willecliches herzen ger,
wand er bekande wol, swaz er
bî dem barte sîn gehiez,
daz er daz allez staete liez.
Dâ von sprach er: < nû merke ich wol
daz ich benamen sterben sol;
nû ist zît daz ich mich wer
unde daz leben mîn gener
al die wîle daz ich kan>.
hie mit der ûzerwelte man
geswinde vür den keiser spranc,
er greif in bî dem barte lânc,
unde zuhte in über sînen tisch:
ez waere vleisch oder visch
daz man dâ vür in haete brâht,
daz wart gevellet in ein bâht,
als er in bî dem barte dans,
daz kinne wart im unde der vlâns
vil hâres dâ beroubet:
sîn keiserlichez houbet
wart sêre entschumphieret,
diu krône wol gezieret
diu darûf gesetzet was,
viel nider in den palas
unde al sîn rîchiu zierheit.
er haete in under sich geleit
geswinde bî den zîten.
er zuhte von der sîten
ein mezzer wol gewetzet,
daz haete er im gesetzet
vil schiere an sîne kelen hin.
mit der hant begunde er in
vast umb den kragen würgen.
er sprach: < nû lâzent mich burgen
emphâhen unde sicherheit,
daz iwer gnâde mir bereit
unde iwer hulde werde,
ir muozent ûf der erde
daz leben anders hân verlorn.
den eit den ir nû hânt gesworn,
den velschet ob ir welt genesen,
oder ez muoz iwer ende wesen>.
Sus lag er ûf im an der zît
unde roufte in sêre widerstrît
bî sînem lângen barte,
er würgte in alsô harte
daz er niht mohte sprechen.
die werden unde die vrechen
vürsten alle ûf sprungen,
si liefen unde drungen
algemeiniclichen dar
dâ der keiser tôtgevar
lag under dem von kempten:
an kreften den erlempten
haetens an den stunden
von im vil gerne enbunden.
Dô sprach der rîter heinrich:
 <ist iemen der nû rüere mich,
sô muoz der keiser ligen tôt:
dar nâch sô bringe ich den in nôt
der mich zem êrsten grîfet an.
sît daz ich niht genesen kan,
sô kumt der wirt ze vreisen,
ich stiche im ab den weisen
mit disem mezzer veste.
ouch müezen sîn die geste
engelten die mich wellen slahen:
ich giuze ir bluotes manegen trahen
ê daz ich müge verderben.
nû her! swer welle sterben,
der kêre her unde rüere mich!>
dô trâtens alle hinder sich,
als in diu wâre schult gebôt.
der keiser ouch mit maneger nôt
vil sêre winken dâ began,
daz si giengen alhindan.
Daz wart getân unde diz geschach.
zuo dem keiser aber sprach
der unverzagte heinrich:
 <lâzent hie niht lânge ligen mich,
ob ir daz leben wellent hân:
mir werde sicherheit getân
daz ich genese, ich lâze iuch leben.
wirt mir gewisheit niht gegeben
umb den lîp, est iwer tôt!>
hie mite ûf sîne vinger bôt
der keiser unde lobte sâ
bî keiserlichen êren dâ,
daz er in lieze bî der stunt
von dannen kêren wol gesunt.
Nû daz diu sicherheit ergie,
den keiser otten er dô lie
geswinde von im ûfe stân,
er haete im schiere dâ verlân
den bart ûz sînen handen.
unde als er ûf gestanden
was von dem esterîche wider,
dô gieng er aber sitzen nider
ûf sînen stuol von rîcher art;
daz hâr begunde er unde den bart
streichen unde sprach alsô
ze dem von kempten aber dô:
 <ich hân iu sicherheit gegeben
daz ich iu lîp unde leben
unverderbet lâze.
nû strîchent iwer strâze
alsô daz ir mich iemer
vermîdet, unde ich niemer
mit mînen ougen iuch gesehe.
ich prüeve daz wol unde spehe
daz ir zeim ingesinde mir
ze swaere sît . joch habent ir
vil harte an mir gunfuoget.
swer blicket unde luoget
an mînen bart, der kiuset wol
daz ich iemer gerne sol
iwer heimlîche enbern.
mir muoz ein ander meister schern
dann ir, daz wizzent âne spot,
mîn bart muoz iemer, sam mir got,
iwer scharsach mîden:
ez kan unsanfte snîden
hût unde hâr den künegen abe.
vil wol ich des emphunden habe
daz ir ein übel scherer sît.
ir sult bî dirre tagezît
uns rûmen hof unde lânt>.
Sus nam der rîter al zehant
zuo des keisers mannen
urloup unde îlte dannen.
Er kêrte gegen swâben wider
unde lie sich dâ ze lânde nider
ûf ein rîchez lêhengelt.
acker, wisen unde velt
het er ze kempten, als ich las:
darûf liez er sich, wande er was
ein dienestman der selben stift.
uns seit von im diu wâre schrift
daz er sich schône gar betruoc,
wande er haete gülte gnuoc
unde was an êren offenbâr.
Dar nâch wol über zehen jâr
quam ez von geschihte alsô
daz der kaiser otte dô
eins grôzen urliuges pflac
unde enhalp des gebirges lac
vor einer stat vil wünneclich.
er unde die sîne haeten sich
darûf geflizzen manege zît,
daz si der veste gaeben strît
mit steinen unde mit pfîlen
doch was er bî den wîlen
an liuten alsô nôthaft
daz er nâch tiutscher ritterschaft
herûz begunde senden.
er hiez in allen enden
den hêrren künden unde sagen:
swer iht haete bî den tagen
ze lêhen von dem rîche,
daz im der snelliclîche
ze helfe quaeme bî der stunt.
dâ bî tete er den vürsten kunt:
swer im waere dienesthaft
unde lêhen unde manschaft
haete emphangen under in,
daz er balde kêrte hin
ze pülle bî den zîten
unde im dâ hülfe strîten.
swer des niht entaete,
daz er sîn lêhen haete
verwürket unde ez solde lâzen.
Nû daz diu botschaft getân
wart in elliu tiutschiu lânt,
dô wart ze kempten gesant
dem abbet ouch ein bote sâ,
der im diu maere seite dâ.
Dô der vürste lobesam
des keisers botschaft vernam,
dô wart er ûf die vart bereit;
ouch wurden schiere, sô man seit,
al sîne dienestman besant
unde ûf die reise dô gemant
bî triwen unde bî eiden.
den rîter wol bescheiden
von kempten liez er vür sich komen,
er sprach: < ir hânt daz wol vernomen,
daz der keiser hât gesant
nâch liuten her in tiutschiu lânt,
unde ich der vürsten einer bin
der im ze helfe komen hin
über daz gebirge sol.
dar zuo bedarf ich iwer wol
unde iwer dienestliute:
die man ich alle hiute,
unde iuch ze vorderst, daz ir vart
unde die reise niht enspart
diu mir unde iu geboten ist.
dâ von sult ir an dirre vrist
werden ûf die vart bereit>.
 <
Ach hêrre, waz hânt ir geseit!>
sprach von kempten heinrich:
 <nû wizzet ir doch wol daz ich
vür den keiser niht getar
ze hove komen, wande ich gar
verwürket sîne hulde hân.
ir sult der reise mich erlân
iemer durch den dienest mîn.
der keiser hât die hulde sîn
vil gar von mir geleitet
unde über mich gespreitet
sîner ungenâden büne.
ich hân erzogen zwêne süne,
die sende ich, hêrre, mit iu dar;
ê daz ich alters eine var,
sô vüerent ir si beide samt:
gezieret wol ûf strîtes amt
kêrent si mit iu dâ hin>.
 <
Nein>, sprach der abbet, < ich enbin
des muotes niht daz ich ir ger
unde iwer durch si beide enber,
wand ir mir nützer eine sît.
mîn trôst unde al mîn êre lît
an iu bî disen zîten:
jâ kunnet ir ze strîten
gerâten ûzer mâzen wol,
unde swaz man hôher dinge sol
ze hove schicken alle wege,
daz mac verrihten iwer pflege
vil baz dann anders iemen:
sô nütze enist mir nieman
an dirre hineverte als ir.
dâ von sô bite ich daz ir mir
rât mit wîser lêre gebent.
ist daz ir dâ wider strebent
unde ir mir dienest abe gânt,
swaz ir von mir ze lêhen hânt,
weizgot daz lîhe ich anderswar,
dâ manz verdienen wol getar>.
 <
Entriwen>, sprach der rîter dô,
 <unde ist der rede denne alsô
daz ir mîn lêhen lîhent hin,
ob ich iu niht gehôrsam bin,
ich var ê mit iu, wizze krist,
swie mir diu reise an dirre vrist
ze grôzen sorgen sî gewant.
ê daz ich lâze ûz mîner hant
mîn lêhen unde mîn êre,
ê rîte ich unde kêre
mit iu benamen in den tôt.
mîn helfe sol ze rehter nôt
iu bereit von schulden sîn,
wande ir sît der hêrre mîn,
den ich dienstes muoz gewern;
sît ir sîn niht welt enbern,
sô werde erfüllet iwer muot.
swaz mir der keiser übels tuot,
daz wil ich gerne dulden,
durch daz ich iu ze hulden
gedienen müge an dirre vart>.
Hie mite ûf sîne reise wart
bereit der ellenthafte man,
er vuor mit sîme hêrren dan
über daz gebirge enwec.
er was sô küene unde ouch sô quec
daz er durch vorhte wênic liez:
er tete swaz in sîn hêrre hiez
unde wart im undertaenic gar.
si wâren beide schiere dar
vür die selben stat gezoget
dâ der roemische voget
lac mit sîme her vil starc.
von kempten heinrich allez barc
sich vor des keisers angesiht
unde quam vür in ze liehte niht,
wand er in durch den alten haz
unde durch die schulde sîn entsaz.
Sô vlôch in der vil küene man:
ein lützel von dem her hin dan
het er die hütten sîn geslagen.
ein bat was im dar în getragen
an eime tage, als ich ez las,
wand im nâch sîner verte was
gemaches durft: dô badet er
in eime zuber der im her
was von eime dorfe brâht.
unde dô der rîter wol bedâht
was gesezzen in daz bat,
dô sach er komen ûz der stat
ein teil der burgaere,
unde ouch den keiser maere
stapfen gegen in dort hin:
umb die stat wolt er mit in
teidingen unde kôsen.
dâ von die triwelôsen
burgaere haeten ûf geleit
mit parât unde mit kündekeit,
daz sin ze tôde slüegen;
si wolten gerne vüegen,
sô er mit in sprâchen wolde,
daz man in slahen solde
unde morden âne widersagen.
Nû haete schiere sich getragen
diu zît alsô, des bin ich wer,
daz er geriten quam dort her,
gewaefens îtel unde bar.
ein tougenlîchiu harmschar
was im ze lâge dâ geleit,
dar în er ungewarnet reit
unde wart mit vrechen handen
eins strîtes dâ bestanden,
wan diu triwelôse diet,
diu tougen sînen schaden riet,
diu quam ûf in geriuschet dar
mit blôzen swerten liehtgevar
unde wolten briwen ungemach.
unde dô der rîter daz ersach
von kempten in dem bade dort,
daz man dâ mein unde mort
alsus begunde briwen,
unde daz man an den triwen
den keiser otten wolte slahen,
dô liez er baden unde twahen
vil gar belîben under wegen:
reht als ein ûzerwelter degen
sprang er ûz dem zuber tief,
ze sîme schilte er balde lief,
der hieng an einer wende,
den nam er zuo der hende
unde ein swert gar ûzerwelt.
dâ mite quam der blôze helt
geloufen zuo dem keiser hin.
von den burgaeren lôste er in
unde werte in alsô nacket:
zerhouwen unde zerhacket
wart von im der vînde gnuoc.
der liute er vil ze tôde sluoc
die den keiser wolten slahen,
er gôz ir bluotes manegen trahen
mit ellenthafter hende.
ze bitterlichem ende
mit starken slegen er si treip,
unde swaz ir lebendic beleip,
die mahte er alle vlühtec.
unde dô der rîter zühtec
den keiser haete enbunden,
dô lief er an den stunden
nacket in daz bat hin wider.
dar în gesaz er drâte nider,
als ob er umbe die geschiht
weste in dirre werlte niht,
unde badet als er tete dâ vor.
Der keiser ûf der vlühte spor
quam gerennet in daz her.
wer in mit manlicher wer
haete erloeset bî der stunt,
daz was im harte kleine kunt,
wand er sîn niht erkande.
vür sîn gezelt er rande,
dâ erbeizte er balde nider
unde saz ûf sîn gestüele wider
vil zorniclichen bî der zît.
die vürsten quâmen alle sît
vür in gedrungen schiere dar.
er sprach: < ir hêrren, nement war
wie nâch ich was verrâten:
wan daz mir helfe tâten
zwô ritterlîche hende schîn,
sô müeste ich gar verderbet sîn
unde den lîp verloren hân.
unde weste ich wer mir kunt getân
het alsô baltlichen trôst,
daz er mich nacket hât erlôst,
ich wolde im lîhen unde geben.
den lîp hân ich unde daz leben
von sîner helfe stiure:
nie rîter wart sô tiure
noch sô vrech ân allen spot.
erkennet ieman in, durch got,
der bringe in vür mîn ougen her.
ich bin des offenlichen wer
daz er emphâhet rîchen solt.
mîn herze ist im in triwen holt
unde muoz im iemer günstic wesen.
kein rîter sô gar ûzerlesen
lebt weder hie noch anderswâ>.
Nû stuonden sumelîche dâ
die wol westen under in
daz heinrich deme keiser hin
geholfen haete bî der zît.
die sprâchen alle widerstrît:
 <wir wizzen, hêrre, wol den helt
der iwer leben ûzerwelt
von dem tôde erloeset hât.
nû vert ez leider unde stât
umb in alsô bî dirre zît
daz iwer ungenâde lît
ze vaste ûf sînem rücke.
er hât daz ungelücke
daz er durch sîne schulde
vermîdet iwer hulde.
würd im diu saelde nû getân
daz er die möhte wider hân,
wir liezen, hêrre, iuch in gesehen .>
Der keiser dô begunde jehen:
 <haet er den vater mîn erslagen,
ich lieze in mîne gunst bejagen
unde taete im mîne gnâde schîn;
daz nim ich ûf die triwe mîn
unde ûf mîn êre keiserlich>.
Dô wart der rîter heinrich
von kempten im genennet.
der keiser wîte erkennet
sprach dâ wider sâzehant:
 <unde ist er komen in diz lânt,
daz weiz ich gerne sunder wân,
wer haete ouch anders diz getân
daz er nacket hiute streit?
wand er ouch die getürstekeit
truog in sîme herzen hôch
daz er bî dem barte zôch
einen keiser über tisch.
sîn muot ist vrevel unde vrisch,
des enkilt er niemer;
mîn helfe muoz in iemer
genaedeclichen decken.
doch wil ich in erschrecken
unde übellîche emphâhen>.
Dô hiez er balde gâhen
unde in ze hove bringen;
mit zorniclichen dingen
wart er vür in gefüeret hin.
seht dô gebârte er wider in
als er gehaz im waere.
 <nû sagent>, sprach der maere
keiser, < wie getorstent ir
ie gestrîchen her ze mir
oder iemer vür mîn ougen komen?
nû habent ir doch wol vernomen
warumbe ich iwer vîent wart:
ir sît ez doch der mir den bart
âne scharsach hât geschorn,
unde iwer grimmeclicher zorn
vil hâres in beroubet hât,
daz er noch âne locke stât,
daz hât gefrumet iwer hant.
daz ir getorstent in diz lânt
ie komen, dar an wirt wol schîn
daz ir hôchvertic wellet sîn
unde übermuotes künnet pflegen>.
 <gnâde, hêrre!> sprach der degen,
 <ich quam betwungenlichen her.
dâ von sô bite ich unde ger
daz ir verkieset die getât.
mîn hêrre, ein vürste der hie stât,
bî sîner hulde mir gebôt,
daz ich durch keiner slahte nôt
liez ich enfüere her mit im.
ich setze daz hiut unde nime
ûf alle mîne saelekeit,
daz ich die vart ungerne reit,
wan daz ich muoste, sam mir got,
erfüllen gar sîn hôch gebot.
waer ich niht ûz mit im komen,
mîn lêhen haete er mir benomen,
waere ich an den stunden
an der verte erwunden>.
Der keiser lachen dô began:
er sprach: < ir ûzerwelter man,
ir sît unschuldic, hoere ich wol:
dâ von ich gerne lâzen sol
gegen iu den zorn mîn.
mir unde gote sult ir sîn
wol tûsent warbe willekomen.
ir hânt mir swaere vil genomen
unde daz leben mîn genert.
den lîp müeste ich hân verzert
wan iwer helfe, saelic man!>
sus sprang er ûf unde lief in an
unde kuste im ougen unde lide,
ein suone lûter unde ein vride
wart gemachet under in,
ir zweier vîntschaft was dâhin,
wan der keiser hôchgeborn
unde sîn grimmeclicher zorn
was dem rîter niht gevêch.
ein gelt gab er im unde lêch
daz jâres galt zweihundert marc,
sîn manheit vrevel unde starc
brâht in in hôhen rîchtuom
unde in ganzer wirde ruom,
daz man sîn noch gedenket wol.
Darumbe ein ieslich rîter sol
gerne sîn des muotes quec,
werf alle zageheit enwec
unde üebe sînes lîbes kraft.
wan manheit unde ritterschaft
diu zwei diu tiurent sêre:
si bringent lob unde êre
noch einem iegelichen man
der si wol gehalten kan
unde in beiden mac geleben.
Hie sol diz maere ein ende geben
unde dirre kurzen rede werc,
daz ich durch den von tiersberc
in rîme hân gerihtet
unde in tiutsch getihtet
von latîne, als er mich bat:
ze strâzburc in der guoten stat,
dâ er inne zuo dem tuome
ist prôbest unde ein bluome
dâ schînet maneger êren.
Got welle im saelde mêren,
wand er sô vil der tugende hât.
von wirzeburc ich cuonrât
muoz im iemer heiles biten.
er hât der êren strît gestriten
mit gerne gebender hende.
hie hât daz buoch ein ende.
