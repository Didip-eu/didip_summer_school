Iuch ist wol zuo wissen daz,
wie zuo britanje ein koning sas,
der was artus genant;
mit michelen êren stunt sin lânt.
daz hant ir dicke wol vernomen
noch der sage, die dar sint komen.
der selbe koning het ein wîp,
die hette den wunneclichesten lîp,
den ye vrouwe gewan.
die koningin mynnete einen man,
der was ein rîter wol vermessen.
sin ist noch unvergessen,
wo man guote helde zalt.
er was küene unde balt
unde lebete vrummecliche;
durch daz mynnete in die rîche.
in des koniges hoffe was er gesin;
dô hette er die koningin
mit züchten erworben.
durch in was siu nohe verdorben,
wenne er siu lânge hette vermitten.
siu gedochte, daz siu noch vrouwen sitten
einen hoff gebieten wolte,
unde daz dar komen solde
wer ye gewan dokeinen muot
zuo bejagene êre unde guot,
unde sin vil liebestes braechte.
durch was siu des gedaechte?
wenne es ir vriunt vernaeme,
daz er ouch dar kaeme.
dô siu sich sus hette beroten,
dô ging siu ûz ire kemnoten,
untz siu den konig sach.
güetliche siu zuo yme sprach:
 <vernym, druter hêrre myn:
wir sint nuo lânge gesin,
daz wir nye hoff gewunnen.
wilt du mirz nuo gunnen,
sô wil ich einen hoff machen
mit gemmelichen sachen.
einen hoff wil ich tuon schrigen,
gebieten vürsten unde vrigen
unde ryttern allen gemeine,
daz enliesse doheine,
wenne er die maere habe vernomen,
har zuo hoffe sol er komen
mit disem gedinge,
daz er har mit yme bringe
sin liebeste vriundinne,
die er habe oder gewinne .>
der koning sprach: < des bin ich vro .>
die koningin hiez alsô
schiere botten senden
ûz in allen enden,
die sageten die maere,
wo oder wenne der hoff waere.
Der botten einer kam in daz lânt,
dô der hêrre tristant
mit sime elichen wibe saz,
der hubscheit nye vergaz
unde den êren nye verdroz;
des leit er dicke kumber groz.
dô er die maere vernam,
daz ein botte dar kam,
dô hiez er yme gewinnen
den botten mit schoenen synnen.
der botte vür den hêrren ging.
Tristan in güetliche enpfing
unde vrogete in, wannan er waere,
ob er icht wuste maere.
 <von britanje der konig, der hêrre myn,
unde sin wîp, myn vrouwe die koningin,
enbietent allen rittern hochgemuot
ir hulde, liep unde alles guot,
unde hiez mich myn vrouwe sagen,
daz siu zuo den ersten pfinsttagen
einen hoff haben welle .>
Tristan sprach: < drut geselle,
wie lebet myn vrouwe, der koning dô mitte?>
er sprach: < wol mit êren noch irem sitte .>
 <daz ist mir liep>, sprach tristant,
 <nuo sage mê, durch was bist du ûz gesant?>
der botte sprach: < zuo karidol- hant ir vernomen?-
zuo myns hêrren burg dar sol komen
zuo eime hoffe, den myn vrouwe gebot,
wer ye gewan nekeine nôt
von inneclichen dingen,
unde sol mit yme bringen
sin liebsten vriundinne.
daz gebot myn vrouwe, die koninginne .>
dô tristan hette diz vernomen,
dô was yme gar benomen
vröude unde spil.
der maere duchte in zuo vil,
wenne er mit sinen sinnen
sin liep nit mochte gewinnen,
des er vergessen niht enkunde
daz was vrouwe ysot die blunde,
der er ye mit staete pflag,
wenne siu im zuo herzen lag.
der mochte er leider nit gehan.
sô enwolte er ouch nit lân,
er enwolte zuo hoffe varen.
wer in nuo kunde bewaren
mit roten, der daete wol,
wenne sin lîp was sorgen vol.
er sprach: < sol ich disen hoff verligen,
sô waere mir besser verzigen
êren unde libes.
owe des besten wibes,
der ich mit mir vüeren sol.
joch möchte ich ir nit haben wol,
ob es mir stüende umb den lîp.
unde vüere aber ich myn elich wîp,
sô hân ich myn vrouwe verlorn.
noch gerner waere ich beschorn
zuo eime gouch, den ich von myner schulde
verlüre myner vrouwen hulde,
der ich bin unde yemer blibe.
vare ich hin mit mynem wibe,
sô spraeche myn vrouwe, daz mir waere
vil liep myn wîp unde siu unmaere,
unde waere mir durch daz gehaz.
wes möchte siu gedencken bas,
wenne ich myn liebstes wîp vüeren sol?
mit rechte sô mac siu sprechen wol:
 «mîn arbeit hân ich gar verlorn.
Tristanden het ich ûz erkorn
unde hân durch in vil getân.
dicke ich durch in gewoget hân
beyde êre unde lîp.
nuo mynnet er sin elich wîp
mê denne mich, daz duot er schin.
nuo sol er mir unmaere sin » .>
Tristan gedochte in sînem sinne,
daz er sîner vrouwen mynne
alsus verlieren möchte.
er sprach: < was döchte
mir zuo haben mere
weder guot noch êre,
verlüre ich die vrouwe myn?
gerner wolt ich yemer sin
in eime kerckaere,
denne ich des ir leit waere
yemer icht gedaete .>
Tristan der staete
was mit grosser nôt behafft.
er sprach: < verlige ich dise herschafft,
die ist mir sô nohe by,
sô enlat mich nyemer vry
schande unde unere;
ouch zürnte lichte sere
mîn vrouwe, die mir wil tuon daz beste.
owe mir ist sô veste
mînes leides ungevelle,
ich enweiz wiech mîn dinc gestelle,
daz es mir müge zuo guote ergan.
mîn liebeste vrouwe ysot muoz ich hân;
die hât der koning marcke.
ouch zurnde lichte starcke
mîn wîp, ob ich siu dô hindenan liesse .>
wen nuo des verdriesse,
der disen zwiffel ande,
der rote tristande,
wie er zuo hofe sülle komen,
alsô er die rede habe vernomen.
Tristan begunde dencken,
war er möchte wencken,
daz er icht des vunde,
daz yme gehelffen kunde,
unde in von sime wibe braechte.
wie kume er des gedaechte,
sinen kornewal den getruwen,
der nye wart on ruwen,
wenne tristanden icht gewar,
den hiez er schiere komen dar.
Tristan dô unfroelichen sprach
unde klagete sin ungemach.
er sprach: < weist du was mir wirret?>
er sprach: < nein .> < ich bin verirret .>
 <hêrre, wie?> < ich bin unfro .>
 <wo von?> < ich enweiz .> < wie denne sô?>
 <von maere .> < nuo sagent mê
was iuch werre .> < mir ist we
von maere, die mir ist gesaget .>
 <wie hant ir daz alsô verdaget,
daz iches nit enwiste?>
 <dô wonte ich die liste
vinden, die mir waeren guot>
 <hêrre, nuo sagent uweren muot,
was iuch sige sô swaere .>
 <vernaeme du die maere
des botten, die er dô sagete har?>
 <jo, von dem hofe .> < wie kumme ich dar,
alsô du weist, wie es mir stat
unde der botte geseit hât?>
 <wie? was seite der botte?>
 <von der koningin gebotte .>
 <was?> < wer dar komen wolte,
daz er dar bringen solde
sin liebesten vriundinne.
der enmac ich nit gewinnen,
alsô du selber wol weist.
nuo ist myn sorge aller meist,
ob ich zuo hoffe niht welle komen,
daz ich mir selber habe benomen
alle myne êre.
man schiltet mich gar sere,
unde duot mir ouch vil rechte,
wenne selten guote knechte
verligent sô grosse hochgezit.
ouch vorchte ich myner vrouwen strit,
ob ich mit mînem wibe var.
nuo rot, wie ich mich bewar,
daz ich icht verliere myn êre.
unde dannoch vorchte ich mere
mîner vrouwen unhulde
denne groz laster unde schulde,
wenne ich gerner dulde schaden,
denne ich mit ir zorne waere beladen,
wenne sô enwurde ich nyemer vro .>
Kornewal der sprach dô:
 <besser ist an woge gelon
minne, denne gar verloren hân
beyde êre unde mynne .>
 <
Kornewal, wo sint dine sinne,
daz du mir geseitest ye,
daz ich an einen zwiffel lie
mîner vrouwen hulde?
ê wolte ich one schulde
mich yetzuo lossen hencken,
denne ich ir wolte wencken .>
 <hêrre, des enrot ich niet.
ir wissent wol, daz ich nie riet
daz iuch laster waere.
mir waere ouch noch vil swaere,
soltent ir von den raeten myn
erzürnen die koningin,
die iuch vil liebes hât getân.
ir süllent es on zwiffel lân,
ob ir siu lont on woge,
die mit kündiger loge
durch iuch hât betrogen
ir man den koning unde den herzogen,
der iuch was gram durch schalckes muot.
was ir, gefalle, daz ir daz duot,
daz rot ich iuch mit vlisse.
nuo vorchte ich die itewisse,
daz die liute sprechen durch nit,
daz ir dise hochgezyt
habent durch bozheit verlegen.
dar umb sullent ir iuch verwegen,
ob ir wellent bliben oder varn.
dar noch sullent ir iuch bewarn .>
 <ich vüere gerne, wuste ich wie>
 <mugent ir nit varen, sô blibent hie .>
 <nein, drutgeselle myn,
daz losse one rede sin,
daz ich durch icht blibe>
 <sô varnt mit uwerm wibe.
daz ist dehein laster getân.
mîner vrouwen mügent ir niht hân;
ich waene, siu ir man niht losse.
ouch ist es dehein unmosse,
daz ein man nutzet daz er hât
unde anders durch manegel lat .>
Tristan sprach mit eyde:
 <ich vörchte, es habe zuo leide
mîn vrouwe, die koningin,
wenne ich die liebeste vriundin
sol zuo hoffe bringen .>
 <iuch sol vil wol gelingen>,
sprach kornewal der helt,
 <sit ir varen hant erwelt.
mîn vrouwe ist sô guot,
was ir durch êre duot,
des ist siu iuch niht erbolgen .>
er sprach: < joch wil ich dir volgen>
des guoten rotes wart er vro.
lachende ging er dô
unde sagete sînem wibe,
er sprach: < vrouwe, duont uwerem libe
was ir guotes kunnent,
ob ir iuch êren gunnent.
wir sullen varen zuo einer hochgezit.
schaffent alsô daz ir sit
bereit, wenne wir varen wellen .>
siu sprach zuo ir gesellen,
daz siu daz gerne daete
dô befalch tristan der staete
Kornewale sere,
daz er noch sîner êre
gewunne vünfftzig rittern kleit
unde alsô maneger vrouwen gemeit,
die wol zaemen ir libe,
unde ouch sime wibe
hiez kleider geben tristant.
die was ysot genant
unde was sîner vrouwen genanne:
deste lieber was siu dem manne.
dô brachte man yme getragen
einen mantel guot, alsô ich iuch wil sagen.
daz tac was ein pfellor guot
von siden rot alsam ein bluot
beslagen mit golde wol zuo vlisse
dar inne logen wisse
berlin unde almandine,
smaragde unde rubine,
saffire unde jochande.
von steinen allerhande
was er wol gezieret,
dar under geschickieret
von zobelen unde von harmen;
die veder was von armen
dingen nit erziuget
ob mich myn sin niht triuget,
sô hân ich daz an wone,
ob ein man valsches one
noch einen sollichen mantel saehe,
daz er mir des jaehe,
daz in vrouwe grosses nammen
möchte tragen on schammen
den rock, den die vrouwe truog,
der was ein pfellor guot genuog,
dick unde grüene alsô ein graz
von golde dar an genat was
maneger hande wunder
ein schones wîp was siu dar under.
ir gebende wil ich vertagen,
doch was es alsô es möchte tragen
ein koningin zuo allen stunden
unde waere wol gebunden
Suz woren die vrouwen bekleit
nuo woren ouch vil bereit
die zuo hoffe solden varn
die vrouwen muoz man ê bewarn
mit pferden, die siu ritten.
Tristan hette witten
dô gesamnet pfert,
die der vrouwen woren wert
vünffzig swartz alsô ein ber.
in glicheme her
gesohent ir nye
anderswo noch hie
alsô manec pfert sô gliche
varwe unde waetliche.
die gereite, die dar ûf logen,
woren guot alsô ir pflogen
vrouwen in den ziten .-
noch möchten alsô riten
vrouwen one missezemen,
sô man ir war solde nemen.
ouch hette ein koninginne
Tristanden durch mynne
gesendet ein pfert guot.
siu druog yme holden muot.
ein vuos was yme grüene alsô ein graz,
ein vuoz yme wiz was,
unde ein ore sere rot.
dô by si yme enbot,
du die varwen mizlich
waeren bezeichenlich
an des oren roete
klagete siu ir noete,
daz siu enbran von mynne,
an der gruenen varwen inne,
daz ir daz was nuwe.
die wisse rote truwe,
wenne die wisse varwe
ist one volter garwe.
daz gereite, daz siu tristande
ûf dem pferde sande,
daz was rich unde guot,
sô daz mich twinget der muot,
daz ich es nit verswigen mac.
ein sattel dar ûf lag
wit unde wol bezogen
guot woren die sattelbogen;
der vorder der was helffenbein,
der ander ein schoner stein,
den wir erkennen alle;
es was ein kristalle.
gemachet woren dar inne
vögelin mit sinne;
die sach man wol regen sich,
siu woren lebenden glich.
die geschelle woren vischin,
die balster rot sydin,
daz gelider was ein pfeller dicke,
von golde dar ûf gestricke
daz vürgebüege was hubscheit,
ein borte niht zuo breit
mit guoter syden undertragen,
dar ûf schone golt geslagen;
dem merte sinen schin
manec edel tierlin.
schellen hingen ouch dar an,
die horte man wol an der ban
die stegereiffe guldin
woren zwei wurmelin;
die zagel siu in dem munde vingen,
an syden siu dô hingen.
die gegenleder woren veste
von syden sô man beste
gesach in manegen oren
die darmgürtel woren
zuo mossen breite borten
unde hetten an den orten
rincken von golde
der sattel alsô er solde
mit strangen wol behencket,
von syden geschrencket,
rot, wiz, blo, brun, val
die hingen verre hin zuo tal.
an dem sattel was der koste vil.
den brittel ich nuo zeigen wil
mit sage wie er waere
von gezierde was er swaere.
daz gebisse daz was stehelin,
daz val? daz was silberin,
von golde der kinnereyff.
ein tierlin daz umbgreiff,
daz dar was erhaben;
dô by was wol ergraben
daz dô yeman hette gewalt,
unde gienc umb manegfalt.
ein stein daran vor der stirnen lag,
der luchte nachtes alsam der tag.
der zoum was geflochten
von syden, man mochten
niemer besser hân gemacht,
sit zoumes erste wart erdaht.
von maneger hübscheite
mîn meister mir seite
 (ich enweiz vür wor ob ers befant):
sô man in nam in die hant,
dar inne sang ein merlekin,
sô daz gebot die vrouwe sin.
hette ich selber daz gesehen,
sô möhte er mir es jehen?
mit rechter worheite,
daz guot waere daz gereite.
siu hetten es alles wol bereit,
die vrouven, pfert unde kleit,
alsô tristan hette begert.
ein wîp reit daz schonste pfert.
er was ouch gefasset wol
alsô ein rîcher hêrre sol
durch solliches gesindes êre.
nuo gebrast dô nihtes mere
niht lânger siu dô bitten,
zuo britanje siu dô ritten.
Tristandes geselle keydin
der vuorte dô die swester sin,
dar noch die rîter alle gemeine,
ir yegelicher der vrouwen eine.
Tristan reit besunder.
daz was ein michel wunder:
was er vröuden ye gesach,
sô hette er doch einen ungemach,
des er niht mochte vergessen
unde der in hette besessen
mit starker mynne überkrafft.
suz was ir herze in mynnen hafft,
daz es ander geste nit enpflag
doch es waere manec tag,
daz er ir niht ensaehe,
ir waere doch vil smaehe,
solt yme icht lieber sin.
diz was von kornewal die koningin,
Ysot, die in dicke dete vro,
wenne es heil gefuogte sô.
was er ungeraetes haette,
sô was ouch elicher staette
Tristan, alsô es dô gezam.
wunder ist wo er vröude nam;
wenne er vröude yergent pflag,
sô sin trost by heile lag.
Tristan der milde
gohete über daz gefilde
mit sime gesinde zuo den britten
noch gemelicher liute sitten
kurzierten siu dô lânge tage
mit maneger gemelicher sage
zuo karidol wart dô vernomen,
du dar zuo hoffe solde komen
schiere ein grosse ritterschafft
mit schoner vrouwen geselschafft.
die zuo hoffe woren dô,
der maere wurden siu alle vro.
siu ylten vil harte
ûz an die warte.
rîter unde vrouwen,
die wolten beschouwen,
wer waeren die dô kaemen.
wie gerne siu daz vernaemen!
es wunderte siu alle.
Tristan sô mit schalle
noher der bürge reit.
sin gesinde âne dörperheit
reit gezogenliche;
sô rechte prizliche
kam zuo hoffe nyeman ê.
videlen pfiffen was dô mê,
denne ye was gesehen in manegen tagen.
ouch wurden dô wol geslagen
die tamburen von den wiben;
die kunden wol vertriben
ein truren, wer siu komen.
vil wol diz vernomen
dise hoffeliute an der gewer.
siu erkanten gerne daz her.
nuo wart vil schiere maere,
daz es tristan waere,
der biderbe unde der guote
des wart in wol zuo muote
unde sprochen zuohant:
 <diz ist tristant;
daz duot sin hubscheit wol schin.
vil wilkomen sol er sin!>
dô siu balde randen,
zuo enpfohende tristanden
mit schonem hoffieren
dô wart groz buhurdieren,
vröude unde spil
gegen tristanden lieffen ir vil,
die in wol enpfingen.
genuoge an yme hingen,
die in von dem pferde zugen
die willekomen dô vlugen,
daz er nycht in zehen tagen
genode möchte vollesagen.
der koning unde die koninginne
gingen ouch durch mynne,
zuo enpfohene den guoten knecht
an den hoff . des hetten siu recht,
wenne er kam hubscheliche
unde hette ouch lobeliche
dô vor gewesen . manec man
michel êre dô gewan
die geste, dô siu sahen
die herschafft sô nahen,
von den rossen siu komen
die vrouwen siu abe nomen,
iegelicher die yme von tristande
bevolen was zuo hande
zuo palleis gienc keydin
mit ysot, der swester sin
die wurden wol enpfangen
one aller slachte angen
anpfingen vrommecliche
die vrouwen unde den koning rîche.
küssens mochte vil dô sin
dô bescheinte die koningin,
daz siu êren geluste;
Isoten siu kuste
unde sprach: < sint wilkomen!
ich hân êre unde vromen,
du ir ye woltent geriten
zuo mînen hochgeziten
alsus hübscheliche.
ich wil iuch waerliche
dienstes dar umb schuldig sin>,
sprach ginover die koningin,
 <unde uwers willen sin bereit>
 <vrouwe, genode si iuch geseit>,
sprach die schone vrouwe ysot
ir zucht siu ir dô wider bot
zuosammen siu sich vingen.
gar vroeliche siu dô gingen
in eine kemnoten.
gemah siu in dô doten.
der konig nam tristanden,
siu vingen sich mit handen.
zuosammen siu gesossen
leides siu vergossen
unde sageten stoltze maere.
dô twang ye sine alte swaere
Tristanden, die yme dô was starck;
mit züchten er siu doch verbarck.
sich geselleten ouch die geste,
yegelicher sô er beste
kunde unde mochte,
zuo dem besten, der yme dochte
daz hoffgesinde, alsô es pflag,
vertreip vil schone den tag
mit manegem, daz wol gezam.
die geste doten alsam.
dô es begunde nachten,
die stüele die machten
zuo essen die kammeraere
in einem sal achtbaere,
dô die geste sitzen solden.
essen siu dô wolten.
dô wolte man by handen
setzen tristanden
an die toffelrunde,
wenne er an maneger stunde
hette wol gedienet daz,
daz man sin dâ nit vergaz.
des endurffte in nit verdiessen
der konig iedoch hiessen
by sime wibe sitzen
unde sprach mit guoten witzen:
 <nement keydinen
an den stuol mynen
der ist ein rîter unverzaget
er hât dicke priz bejaget
unde michel lop gewunnen,
des stuoles sol man yme gunnen .>
zuo stunt alsô es der konig gebot
sas tristan unde ysot
an des koninges siten.
die anderen one byten
an stüele sich dô liessen,
sô siu die kammeraere hiessen.
dô siu woren gesessen,
man gap in trincken unde essen
schencken unde trugsaessen
ir zucht siu nit vergaessen.
die maneger hande trachte
die losse ich on achte:
ein vroz von vrozheit sagen sol.
wissent daz siu gossen wol.
dô der tisch erhaben wart,
die spilliute noch ir art
erhuoben maneger hande spil.
ir was dô on mossen vil
unde hebeten sich in widerstrit
groz was die hochgezit
noch grosser vröuden über lâng
untz siu die nacht betwang
unde ouch die vrouwen sloffens nôt
die koningin unde ysot
unde die vrouwen alle gliche
vil gezogentliche
urlobes siu dô boten
siu gingen zuo kamnoten
die rîter noch irem sitte
gingen den vrouwen mitte,
die des wert woren;
die anderen daz verboren.
dô stunden ein teil die vermiten.
niut lânge siu dô biten:
guote nacht siu enphingen,
danne siu dô gingen.
von erste huop sich ein michel schal
under den rittern über al
unde doch mit grossen güeten.
siu begunden sere wüeten,
dantzen unde singen,
springen unde ringen
 (es enmochte nyeman wissen acht)
vil by untze an die mitten nacht.
 <woffen>, siu rieffen
unde vielen nyder unde slieffen
an einem sebette gar.
siu nomen senffte kleine war.
Tristan lag ouch under in
dô huop sich sin ungewin.
dô siu slieffen vaste,
dô dromde dem gaste,
dem guoten tristande,
daz er in marcken lânde
zuo tintajoele waere
unde alsô ein mynnaere
sine vrouwe suochte,
doch siu des nit geruochte,
daz siu in wolte grüessen
er viel zuo iren vüessen
genaedecliche er siu hulde bat
zornecliche siu hoher trat
unde sprach vil hertecliche:
 <
Tristan, daz dir got gewiche!
Tristan, ungetruwes vaz,
ich wonte ir mich mynnetent baz
her tristan, myn arbeit ist verlorn
ich hette iuch zuo vriunde erkorn
unde mynnete iuch bas denne ir mich
weiz got, die mynne scheidet sich
ich hân durch iuch vil getân;
dicke ich durch iuch gewoget hân
beide êre unde lîp
nuon mynnent ir bas uwer wîp
den mich, es ist wol schin.
vür wor, ir sullent mir unmaere sin.
ich wil dar keren mynen sin,
dô ich michel lieber bin
unde dô myn zorn lichte ist leit.
mine hulde si iuch widerseit .>
dô erwachete zuohant
vil ungemeliche tristant.
unlidig wart sin ungemach.
zuo yme selber er dô sprach:
 <we mir, unsaelig man,
sol ich suz verloren hân
mîner vrouwen hulde?
jo ich, myn ist die schulde
wellich tiûfel truog mich har?
in rechtes gouches wise ich var
ketzende mit mynem wibe
we mynem libe,
der dis solde bewarn
ich bin übele gefarn
unde on guote liste.
selber ich wol wiste,
ob ich myn wîp vuorte,
daz mich unheil ruorte
dô trugen mich myne witze.
mich doten mynn hitze,
wil mich myn vrouwe myden.
ich möchte gerner liden
laster unde schelten,
wolte mir daz gelten
mit liebe die vrouwe myn.
myn mynne wil siu nit mere sin
suz kan ich vröude erwerben!?
weiz got ich muoz nuo sterben
von herzelichem leide.
disen zorn got scheide>
er was mit nôt befangen.
in begunde sere belângen,
daz sich sô sumete der tag
in jaemerlicher klage er lag.
zu stunt dô er den dag ersach,
dô stunt er ûf sin ungemach
verbarg er zu dem mole
unde rieff kornewale.
er sprach: < kornewal geselle,
ich waene, ich riten welle,
suochen offentiure;
die ist mir doch vil tiure>,
sprach er von unsinnen.
 <heiz mir myn roz gewinnen
schiere one biten>
eine wolte er riten.
daz was kornewale leit.
mit yme er ungebetten reit.
dô ritten die helde beide
über eine grüene heide
in einen wunneclichen walt.
Tristandes sin was manegfalt,
daz er enwartete noch ensach,
wo yme zuo ritende geschach.
ouch was sin gebaerde leit
dem der by yme reit.
lützel rede wart under in.
siu ritten beide one sin
irrende in dem vorste.
Tristan der gedorste
sich kornewale niht enbarn,
wie es umb in was gefarn.
er wonde, es waere wachende geschehen,
daz er in dem sloffe hette gesehen;
des was mizlich sin gedang.
dô komen siu niht über lâng
in dem vorste an ein graz,
dô ein rîter gelegen was.
gewoffent siu in vunden,
dot, sere wunden
Tristan erbeissete dô,
alsô leidig wart er vro
unde sprach mit sîner kündickeit:
 <mit disem mac ich klagen myn leit .>
sine hende er zuosammen sluog,
missehabe hette er genuog.
vil innecliche er weinde.
ein anders er dô meinde,
denne daz er dô gesach.
niht grusses yme daran geschach;
er weinte sîner vrouwen zorn.
we yme! siu wonte in hân verlorn
er begunde sich sere slân,
daz kornewal des hette wan,
er wolte wüetig werden
dô viel er zuo der erden
unde ving in mit den armen sin.
er sprach: < neina, trutgeselle myn,
habent niht sus boese sitte;
schonent uwer selber mitte.
verkerent ir suz uwer selbes lîp,
des spottet man unde wîp
iuch muoz ich es kumer liden,
sol ich iuch yemer myden.
sagent mir was iuch werre .>
dô mante er in sô verre
dienstes unde alsô sere
bat er in durch sin êre
im sine nôt erscheinen,
er wolte dar an gemeinen.
Tristan dô jaemerlichen sprach:
 <solde ich nit haben ungemach?
ich sol ouch wol von schulde klagen
sit ich vinde sus erslagen
einen werlichen man,
unde ich enmac noch enkan
sinen dot gerechen .>
dô begunde sprechen
mit zorne der geselle sin:
 <nym war! nuo ist alrerst schin,
daz ir nye wurdent ein man.
ein tumbes wîp solde hân
gebaerde alsus getane.
ir sint witzen âne.
nuo mugent ir mir wol jehen,
was leides ist iuch hie geschehen?
ouch erkantent ir sin niht.
vil rechte wol man nuo sicht,
daz ir nuo sint on sinne.
hêrre, ich hân durch uwer mynne
unde durch uwer hubscheit
manegen tag gewesen bereit
uwerem willen unde uwerem gebote.
nuo wil ich iuch geloben by gote,
ir geborent vroeliche alsô ê,
ich gediene iuch nyemer mê.
was solde mir zuo hêrren der,
sô er zuo wunneclichem her
vil prizlichen kaeme,
unde er als es zaeme
in allen solde machen
gemmeliche unde lachen
mit zucht unde mit güete,
daz er denne ungemüete
mit ungefüege machte
ich lase in usser achte
noch enmac sin niht gepflegen>
dô wolte er riten after wegen;
urlobes gerte er zuohant.
dô sprach her tristant:
 <neina, drutgeselle myn,
joch weistu wol, ich bin gesin
ie gar zu dînem willen
nû beginnet mich villen
daz unheil mit leide.
daz es dich von mir gescheide,
zwore des getruwe ich dir nied,
wenne nye guot vriunt geschied
von vriunde in kumber alsô groz
zwore ich wurde vröuden bloz,
unde züge zuo untruwen sich.
Kornewal, nuo bedenke dich,
trutgeselle, unde blip.
in grossen ruwen ist myn lîp.
wellest du mich danne lân,
sô muost du mir abe gan
 (daz solde mich yemer ruwen)
geselleschaft unde truwen,
der ich mich zu dir versach .>
Kornewal aber dô sprach:
 <woltent ir mit êren leben,
solde ich noch darumbe geben
den lîp unde ouch die êre,
ich wolte doch yemer mere
uwer knecht sin unde geselle.
woltent ir ouch zu helle
varen oder grosse nôt bestan,
ich enwolte iuch nyemer abe gegan.
du mugent ir wol wissen
ich hân mich ê geflissen,
daz ich iuch gediende wol.
ob mir nuo daz sol
vnsin iuch mit lûten leiden .>
dô begreiff er in mit eiden
unde bat in durch mynne
sîner lieben vriundinne,
daz er yme doch wolte sagen,
wo von er hette solliches klagen.
dô yme sin vrouwe wart genant,
dô ersiûftzete tristant,
wenne er nie niht geliez,
wes man in durch siu gehiez,
es waere yme liep oder leit.
doch hette siu yme verseit
ir mynne one schulde,
sô enwolte er doch ir hulde
an disen dingen niht vertoben.
ouch muoste yme ê vür wor geloben
sin geselle, daz er daete,
was sô er in baete.
dô sprach aber kornewal: < vürwar,
hêrre, daz hân ich manec jar
geton unde tuon es noch gerne,
daz ich echt gelerne,
wennen sie komen diser ungewin,
der iuch machet suz one sin .>
Tristan sin klagen dô vermeit.
Kornewale dem wart geseit,
was yme des nachtes was geschehen.
er sprach: < geselle, ich muoz dir verjehen,
mîn heil ist an den genoden dîn.
mich duchte, wie daz die vrouwe mîn
sere zürne wider mich.
nuo rat, was duncket dich?
wie mac ich versuochen daz,
ob ich nuo sülle liden ir haz.
dô ich an mînem bette lag,
hinnacht ê denne der tag
völlecliche erluchte,
waerliche mich duchte,
daz ich sie gsaehe
unde ir daz waere smaehe,
daz ich myn wîp her braechte
unde ir zu ersten nit gedaechte.
diz zurnete myn vrouwe ysot,
ir hulde siu mir widerbot.
sich, daz ist myn ungemach .>
Kornewal dô wider sprach:
 <mîn vrouwe iuch unrechte duot.
iedoch, was iuch duncket guot,
des wil ich gerne sin bereit .>
Tristan sprach: < mit staetickeit
hân ich einen sin genomen:
ich gewinnes schaden oder vromen,
wil echt got sin ruochen,
sô wil ich es versuochen,
wie myn vrouwe wolte klagen,
sturbe ich oder wurde erslagen
deran mac ich wol spehen,
wes ich mich müge zuo ir versehen .>
er selber verwunte dô
den rîter under den ougen sô,
daz in nycht bekannen solde
wer in sehen wolte.
ouch was er an gewande
glich hern tristande.
dô sprach er aber: < geselle myn,
nuo solt du lossen werden schin,
ob du bist getruwe.
eine trüge nuwe
wil ich an vohen,
obe ich ir müge genohen
nû nym du diessen doten man,
den wir hie vunden hân,
unde vüere in vil snelle
bin zuo der zelle,
die uns ist vil nohe by,
unde gich, daz ich es si
erslagen in dem walde.
dar noch rit vil balde
zuo hoffe klegeliche
unde sage in allen gliche,
dem koninge vor den sinen,
unde loz ouch keidinen
wissen unde myn wîp,
daz ich hân verlorn den lîp,
dô ich wolte priz bejagen.
ouch solt du dem koninge sagen,
daz myn begrebde sülle sin
zuo der burg des nefen myn .>
er dete wy er von yme vernam.
Tristan yedoch selber kam
zuo der zellen gerant.
den apt er dâ vor vant.
zuo stunt viel er an sinen vuoz
unde sprach: < genode, hêrre, ich muoz
schiere sterben one wern,
went ir mich eine niht genern>
hart vorhtliche er dete.
den apt michel wunder hette,
wenne er sô vleheclichen sprach
dô vroget er sin ungemach.
Tristan sprach yme zuo:
 <ich reit her hiute vruo
von mynem unheile.
umb êre vuorte ich veile
beyde lîp unde guot
einem rîter wol gemuot
er was ouch der besten ein,
den die sunne ye überschein.
in dem vorste er mir widerreit,
umb ruom er sô mit mir streit
einen kampf vesten.
man hette in ye zuo dem besten
daz zuget er mit den handen.
man hiez in tristanden.
von unheile ich in ersluog.
des muoz ich leides hân genuog.
er was dem koninge sô liep,
daz er mich alsô einen diep
schiere heisset hencken
des möchte ich nit entwencken .>
 <wunder mich nymmet dirre schulde .>
 <hêrre, duroh gottes hulde
gebent mir eine twünche
unde machent mich zuo einem münche
der wil ich gerne werden,
durch daz ich ûf der erden
gebüesse doch die sünde myn .>
der apt unde die brüeder sin
des er dô bat nit vermitten;
siu scharen yme noch irem sitten
unde doten yme an ir gewant
dô wart münch tristant
durch sîner vrouwen mynne;
du woren vromde sinne.
schiere kam geritten her nach
Kornewal, wenne ym was gach,
zuo tuonde wy sin hêrre gebot
mit klage machte er grosse nôt.
alsô brachte er den doten man.
den münchen er künden began,
wie sin hêrre tristant,
ein rîter guot unde bekant,
erslagen waere an der reviere.
dô bereiten in schiere
die münche herliche
unde sprochen klosterliche:
 <zwore dirre dot ist schedelich;
er was ein rîter lobelich.
krede mich, es ist mir leit .>
Kornewal dô zuo hoffe reit,
zuo sagen diz unglücke.
worheit warff er zuo rücke,
wenne er muoste liegen
durch sinen hêrren triegen.
nuo wy es verre tag.
Artus der konig lag
an spil mit sime gesinde
under einer grüenen linde
an einer warte lussam
dô sach er wo unde wer dô kam.
dô beite er noch sime sitten
der, die noch offentiure ritten.
der etteliche woren komen:
offentiure was vernomen.
siu sprochen alle sunder wan,
man möchte wol enbissen hân
ouch sprochen sumeliche dô:
 <
Tristan ist noch anderswo;
hiute in nyeman gesach .>
Artus der koning sprach:
 <uns entoug sin nit zuo enberne,
man sol sin beiten gerne .>
einen rîter siu dô gesohen,
zuo in dort har gohen,
alsô es kornewal waere.
dô was in vil swaere,
daz er kam tristandes one.
siu woren des one wone,
daz yme icht leides waere.
ouch begunde er sine swaere?
mit schrigen unde zît grosser klage.
er sprach: < leide maere ich iuch sage,
ir mügent es alle klagen wol.
owe daz ich es klagen sol,
mîn innecliches herzeser;
ich überwinde es nyemer mer .>
du gesinde michel wunder nam,
daz er suz klegeliche kam.
siu hortens, wenne es was nohe by.
jaemerliche owe, owi
begunde er: < manegfalten .>
er sprach: < übel muoz myn walten;
mîn lieber hêrre erslagen ist>
ach geselschafft, was du bist,
daz er suz offenlichen loug
unde suz mit sime schaden troug.
er machte unde hette grosse pin,
daz echt möchte der hêrre sin
gesehen sine vrouwen.
dô mochte man wol schouwen,
daz guot ist der geselle,
dem man was man welle
mac gebieten oder befelen,
unde er es kan vromen unde helen.
Tristandes nôt über hoff erschal
dô wart michel vröuden val.
sô sime wibe geseit wart,
daz er an offentiuren vart
sin leben hette geendet,
ir was vil nohe erwendet
wunne klagan unde leben,
unde vröude dô begeben
umb den helt vermessen.
des imbisses wart vergessen,
zerstoert wart die wirtschafft.
dô nam weinen überkrafft
an vrouwen unde an mannen.
dô dô huoben siu sich dannen,
alle die dô woren;
siu ritten zuo der born.
sô goch was in allân dar,
der vrouwen nam man keine war.
in allen reit der konig vor
dô er kam zuo dem klosterdor,
on dienst er erbeissete.
groz leit die zucht zersleissete,
daz man ir dô kleine pflag.
der koning gienc dô der dote lag
unde sprach: < ouwe, lieber tristant,
daz du her in myn lânt
ie zuo hofe woltest komen
unde du ein ende hast genomen
hie in mynem rîche.
daz ruwet mich innecliche.
waerst du doch dô heime erslagen,
sô möchte ich deste bas verclagen
dich unde getroesten mich,
wie ich überwinde dich,
zwore unde waere mir doch leit.
owe daz mir nyman enseit,
wer der mordaere si,
der dich erslagen hât sô by!
umb in wolte ich wogen
mit vriunden unde mit mogen,
die ich hân in den lânden,
sinen dot wolte ich anden
im müeste misselingen.
der zage hât vaerlingen
an dir boesen priz bejaget
erkante er dich, er waere verzaget.
zwore wuste er dich tristanden,
er enhette es nye bestanden.
nuo wer waere ouch der,
der mit glicher wer
an dir möchte gesigen.
sô maneger hât genigen
von dîner ellenhafften hant.
we wie ruwest du mich, tristant!
dîn dot machet mich unfro .>
die anderen klageten sô,
daz es niht iere dorffte sin.
dô kam ouch die koningin.
die rîter siu enpfingen,
mit ir zuo der bore gingen,
dô in allen leit geschach
die vrouwe mit dieffen worten sprach
eine klage gezogenliche.
 <daz im got gewiche
von dem wir hân diz leit!
ouch hette wir alle vröude breit
zu hofe wol angefangen.
nuon ist myn hoff zergangen
daz wurde lichte verkorn,
hette wir dich echt nit verlorn
getruwe mynne staete birt
weiz got, uns wiben niemer wirt
ersetzet dîn dienst unde dîn zucht.
dîn dot machet minnen vlucht,
unde gat siu ûz den rîchen.
siu gewan dîn nie gelichen.
man mac siu nuo zelen zuo gaste.
du eine plaege ir vaste
mit wizheit unde mit truwen.
unz vrouwen muost du ruwen.
du eine lertest alle man,
wie siu mynne solden hân.
owe wie hât got sô getân,
daz er iuch liez erslân,
einen der was sô gemuot,
daz er gerne daete guot
unde bozheit verbaere!
Tristan, guot du waere,
ein goltfaz reiner sinne,
ein spiegel rechter mynne,
ein brunne aller rittarscheffte,
der hübscheit ein heffte,
vatter varender diete.
got hât mit swacher miete
dir vergolten dine tugent.
Tristan, nuo ruwet mich dine jugent
unde dîn mynneclicher lîp
mich ruwet ouch dîn schones wîp,
die sich an dir verlorn hât
mîn ruwe dannoch vürbas gat,
mich ruwet der schade gemeine;
du enruwest mich mere eine
mich ruwet, daz mich ruwen sol,
ein rîter aller êren vol.
sehent, daz duot mir vröuden buoz.
daz ich doch helen muoz
ruwet mich vor in allen:
owe wie sol es ir gefallen,
oder wie sol siu klagen dich?
owe was reden ich?
wes hette ich dich vil nohe gezigen.
talâng mê ist guot geswigen .>
dô gesweig die koningin.
dô was ouch komen keydin
unde ysot sin swester,
der herzeleit was vester
denne siu es möchte erliden.
gaehes muoste siu miden
die schar der geferten,
wenne siu es nit mochte erherten.
von stunt dô siu die bore sach,
von leide noch ir herze brach,
daz es in dem bluote wiel
von dem pferde siu dô viel.
Gawan der tugende rîche,
der kam vil snellecliche
zuo helffe der vrouwen
man mochte an ir wol schouwen
herzeleides zeichen
dô er siu mochte erreichen,
mit den handen er si gevie,
mit ir zuo der bore er gienc,
sô daz er siu mit armen druog
siu vant ouch leides genuog,
dô siu zuo der bore kam.
 (ir leit doch dar noch ende nam .)
dô siu sach iren hêrren dot,
siu wart bleich unde rot
unde ouch anderz missefar
rechter klage wart siu gewar.
von herzeleide siu gesweig;
by der bore siu nyder seig.
ir bruoder siu dô wolte
troestan alsô er solde,
mochte er oder kunde .?
dô was zuo der selben stunde
sin lîp sô swaeres leides vol,
er bedurffte selber trostes wol.
dô sprach er, alsô ich iuch sage,
ir zuo troste unde yme zuo klage:
 <got troeste dich, liebe swester myn
nuon ist vil wol worden schin,
du du vil rechtes leides hast
der wunsch was dir ein rechter gast,
die wile lebete der helt.
nuo hât unsaelde an yme erwelt
unheil uns beiden.
zwore der dot was unbescheiden,
der uns entsetzet hât sô gar.
wo sohent ir ie sô manege schar
sô schiere entwürcket one wer?
sit du nû unsaelden her
an mir gar sinen willen duot,
sô habe doch, swester, lichten muot
unde schone dîn umb mich,
wenne verlüre ich eine dich,
sô wurde ich nyemer mê vro.
liebe, duo nit alsô.
swester, du solt ûf stan,
lo dir leit nit zuo herzen gan,
gehabe dich sô du beste macht.
doch solt du des haben acht,
daz wir gar verlorn hân,
was ye leit dehein lut gewan
liebe swester ysot,
gunde uns glücke oder got,
daz wir vröuden solden pflegen,
zwore sô lebete noch der tegen,
der milte süesse tristant.
der brachte uns in daz lânt
zuo vröude unde zuo geile.
heil mit unheile
unz sich wol vergolten hât
rîcher got, wart ye missetat
dime tuonde ye erkant,
sô missetete an uns dîn hant,
daz siu den ye erslagen liez,
der tugende vatter was unde hiez.
Tristan, lieber hêrre myn,
joch hiez ich, armer keidin,
dîn swoger unde dîn geselle.
sô we dir, ungefelle,
wie du daz verkerest mir
Tristan hêrre, ich was von dir
hohe geachtet unde wol erkant
uid bas über manec lânt
den menge besser denne ich si
durch dînen priz sô was ich vry
boeses wortes unde bar.
war ich kam in dîner schar,
dô wart ich geachtet michel bas,
denne ich kunde erholen daz
Tristan, wilkomender man,
dicke ich heil von dir gewan.
des bin ich nuo worden bloz,
unde daz man wonde ich waere genoz
dîner tugende unde dîner sitte.
von dir was mir glücke mitte.
nuo ist myn krafft gar gelegen,
des muoz ich yemer leides pflegen.
ritters lop ich von dir hette;
nuo wil ich ouch hie zuo stette
ritterschafft durch dich begeben;
unmaere ist mir vürbas du leben .>
nuo was ouch ûf gestanden,
die es hette enblânden
libe unde synne,
noch leydes ungewinne,
Tristandes wîp ysot.
siu sprach: < ouwe, grosser nôt,
der ich hân, vil armes wîp.
in jomer, in sorgen was mir ye der lîp,
Tristan, hêrre unde man,
daz du manege soltest hân
michel lieber denne mich.
owe mir, nuo bin ich
dirre sorgen entladen
mit mynem herzelichen schaden!
Tristan hêrre, ich enkan
noch enmac, getruwer man,
dich überwinden yemer mê
owe mir, inneclichen we!
Tristan, lieber tristant,
joch enmöchte dokeine hant
nyemer vollenschriben,
was mir vor allen wiben
was heiles beschert.
daz hât benomen unde erwert
mir ein unsaelig dot.
owe mir, dirre nôt,
die ich vür dich liden muoz!
nuon muoz mir vröuden werden buoz,
der ich yedoch mit staete pflag.
owe daz ich niht enmac
sterben, hêrre, mit dir!
an dir engat glücke mir
unde lat mich on ruoche stan,
noch enhan des keinen wan,
daz ich es teil gewinne.
es waeren yedoch tumbe sinne,
wolt ich leben on dich.
owe bruoder, nuo sich,
wo ich hân verloren hie,
daz mich nye tag geturen lie .>
die vrouwe sere weinde.
liebe siu bescheinde
grosse dem doten.
mit trehenen bluotroten
begoz siu yme die wunden.
siu kuste under stunden
innecliche an sinen munt;
niht zuo einem mole, wol tusent stunt
siu kuste in unde sprach;
siu kuste in aber unde jach,
daz siu hette verloren mê,
denne alle vrouwen gewunnen ê
der dote wart wol geret,
im endurffte sin nit gemeret
daz klagen in sime lânde.
dem münche tristande
begunde es wol gefallen.
er sprach vor in allen,
daz siu toren waeren,
daz siu grosse swaeren
hetten umb sô kleine nôt.
dô sprach aber ysot:
 <
Tristan hêrre, owe mir,
hette ich niht mê von dir
wenne daz lobeliche wort,
daz mir was ein lieber hort,
daz ich dime stoltzen libe
zuo elichem wibe
ie wart erkorn,
dar an hette ich mê verlorn,
denne ie vrouwe verlür.
ahi, wie lichte ich daz verkür,
schiede echt icht diz scheiden,
sô daz der dot uns beiden
gaebe gliches ende.
ahi, lieben hende,
wenne gesellent ir mich mynem man?
owe, daz ich niht enhan
swertes hie zuo stiure!
zwore heil wirt mir tiure.
ich kan mich vröude wol bewarn;
ich wil in eine kluse varn
unde urlop aller der welte geben.
owe, dennoch muoz ich leben,
Tristan hêrre, on dich>
dô gesaz siu hinder sich.
ir herzecliches ungemach
twang siu, daz siu nit mê sprach.
daz lânge weinen unde klagen
kunde nyeman vollesagen;
wenne es was on mossen vil,
niht glich eime spil.
Artus der koning gedachte,
wie er zuo der erden brachte
Tristanden mit êren.
dar an begunde er keren
sinen vliz unde sinen sin.
Kornewal bewiste in,
daz er in sante über se,
wenne er es hetten gebetten ê,
wo er wurde libes bar,
daz man in braechte dar,
dô sin oheim waere;
wenne, waere er yme unmaere,
sô laege er doch vil gerner dô
unde ouch baz denne anderswo.
der koning unde die koningin
sprochen balde: < daz sol sin .>
ouch was es ir aller muot.
dan doten man dô man luot
ûf eine rosseboren.
alle die dô woren
vuoren, mit vil snelle.
der appt von der zelle
huop sich ouch an die vart.
der nuwe münch sin cappelon wart.
mit vil trehenen unde mit vil grosser nôt
klagetan siu, daz er was dot,
der ye lebete in schoenen sitten.
alsus siu mit im ritten
mit vil grossem her
sere weinde an daz mer
Isot, tristandes wîp,
die verquelte den lîp
von ungemüete sere,
daz siu niht mochte mere
erliden daz riten
man muoste siu überstriten,
daz siu niht vürbas vüere.
alles ir ungefüere
möchte siu es nit erwendet hân,
hette es der koning niht getân
mit bete unde die koningin,
ouch dete es ir bruoder keydin.
die koningin siu dô erte
mit ir siu wider kerte.
der koning unde alle die sin,
Kornewal unde keidin
schieden von irem gesinde
unde ergoben sich dem winde
mit dem doten unde die dô sint
den apt unde daz gottes kint,
den nuwan münch, den cappelân,
muosten siu ouch mit in hân,
doch er es nit enbaete;
wenne es was sin geraete.
des gesindes was dô nit mê.
weinende siu vuoren über se.
dô siu daz stat ergriffen,
dô truogen siu ûz ir schiffen
den dotan mit der born.
siu begunden mit dem geboren,
alsô in vil leide waere geschehen.
man möchte an in wol sehen,
daz siu den hêrren erten
zuo tintajoel siu kerten.
Kornewal der getruwe
mit der lügene nuwe
kam vil balde vür gerant.
zu stunt er den koning vant
unde ouch ander sine man,
sine hende er winden began
vil jaemerlichen er dô schre:
 <ach ouwe unde owe
des lieben hêrren myn!>
 <was sol dirre rede sin?>
sprochen etliche dar under
ouch nû es michel wunder
dan koning unde was im ungemach.
zuo kornewale er dô sprach,
wannan er kaeme
oder wo er urlop naeme
dô zuo komende in sin lânt.
Kornewal sprach alzuo hant:
 <ich enbite iuch nyemer mê;
duont mir wol oder we,
des achte ich alles gliche,
wenne ir hant sicherliche
begangen michelen mort,
daz ir durch lügen unde durch wort
mînen hêrren tristanden
vertribent ûz uweren lânden.
der ist von uweren schulden erslagen;
daz muoz ich yemer klagen
unde ouch ir, ob iuch untruwe
liesse umb sô vil ruwe.
uwer untruwe ist aber sô breit,
went ir ie worheit
selber hant befunden
zuo vil manegen stunden
unde worent yme doch gehaz,
irn wustent nit umb was.
gedenckent, koning hêrre,
daz er iuch michel êre
dicke hette erworben.
nuo ist er erstorben
durch uwer vil swaches nyden.
ir enmochtet nit liden,
der iuch diente gerne
ir wondent sin enberne
die wile er du leben muoste hân,
unde hettant des vil guoten wan,
wenne er iuch zuo ichte döchte,
du man in iuch möchte
schiere gewinnen
unde bringan zuo uweren mynnen.
nuon ist er dot, unde wirt schin,
wie ir mügent enberen sin .>
aber sprach er jaemerliche:
 <owe, koning rîche,
Tristanden hetent ir holden,
dô er den küenen morolden
durch uwer êre sluog,
dô von er mere denne genuog
arbeit hette erlitten
ouch hette er dicke erstritten
durch iuch vil grosser vreysen
manege tonige? reisen,
unde bestanden manec nitspil.
durch iuch hette er vil
geton mit sînem libe.
dô er iuch zuo wibe
mine vrouwe brochte,
wie lützel er dô gedochte,
dar an zuo holen uweren haz.
er wonde selber michel bas,
hêrre, umb iuch gedienet hân,
daz ir in vür alle man
iemer soltent haben zarte.
sô man iuch gedienet harte
bitz an des lones marcke,
nuo tuont ir gar noch boesem arcke,
sô habent ir yemer einen haz:
daz duont ir nit wenne umb daz,
daz ir müessent lonen.
daz zimpt nit wol der kronen
noch koninglicher êre.
owe mir yemer mere,
lieber hêrre tristant,
ir brochtent in daz lânt
dan lîp umb êre veile
dan hât mit unheile
iuch uwer nefe vergolten
ich enweiz was wir wolten;
ir worent selbe ein koning rich,
disem unde allen koningen glich>
dô sprach er mit schalle:
 <tuont wie iuch gefalle,
habent vröude oder ruwe
doch müejent mich die truwe,
die ich an mynem hêrren sach,
dem doch nye liep noch ungemach ...
wie dicke ich in erzürnet habe,
wenne ich in wolte leiten abe,
daz er iuch diende nit sô vil!
nuo ist es komen an ein zil,
daz ich muoz klagen yemer.
ouch weiz ich, daz ir nyemer
sinen genossen vindent,
wie ir in überwindent .>
Der koning gesweig dô,
ein lützel wart er unfro.
eins alten wortes man pfliget,
daz nit noch dote geliget.
der koning daz wol bescheinde,
daz er von herzen weinde,
dem er ê was von herzen gram.
ouch doten alsam
die sine alle gliche.
siu sprochen: < sicherliche,
diz sint übele maere;
der dot ist klagebaere .>
dô ging der koning rîche
harte jaemerliche
hin zuo gegen der born.
alle die dô woren
begunden sere schrigen.
vürsten unde vrigen
die wunden dô ir hende
 <owe grosser missewende
unde herzeliches schaden,
dô mit wir sint beladen,>
sprach der konig hêrre
 <hie lit alle myn êre.
erste hân ich unheil
aller myner vröuden teil
ist an disem manne gelegen.
Tristan, ellenthaffter degen,
von mynen schulden bist du dot
des muoz ich yemer haben nôt
die wile dise welt gestat,
wenne du von myner missetat
unde durch myn unsaelig jagen
in vrömden lânden bist erslagen.
daz klage ich klegeliche.
daz mir got gewiche!
unsaelic si myn lîp,
du ich durch myn wîp
dich ûz mynem hoffe vertreip,
oder daz der ye bleip
in mynem hoffe einen tag,
der wider dich gefechten pflag
unde dich verdruchte wider mich.
sô wil ich yemer klagen dich.
Tristan, lieber nefe myn,
du gaebe mir die koningin
unde erwurbe siu ängestliche.
die möchte ich willecliche
durch dich dir hân gelossen.
daz siu sin verwossen,
die gerieten ye den zorn!
mit lügen hân ich dich verlorn.
ich enweiz, wie ich geredet hân
wie möchte ich dir hân verlân,
der du nye gewunne schulde?
ich weiz, du ir hulde
gesuochetest nye denne umb mich.
sô wil ich yemer klagen dich.
lieber nefe tristant,
dîn unschulde ich wol bevant,
alsô ich siu solde befinden,
dô ich saz ûf der linden
unde ich dich ob dem brunnen sach
unde die koningin wider sprach,
du waerst ir dô zuo hoffe leit,
wenne siu dicke arbeit
hette von dîner schulde,
unde ouch siu dir myne hulde
niemer wolte erwerben.
schiere müeste ich sterben,
unde naeme mich der tiûfel,
du ich doheinen zwiffel
ie noch in mynem muote gewan,
dô von ich ir wurde gran.
Tristan, lieber nefe myn,
ich enfent nye lîp noch willen dîn
wenne rechte alsô ich wolte.
waer ich salig, ich solde
dir myn rich hân gegeben
unde ich noch dînem willen leben
daz hettest du gedienet wol.
sô duot mich, alsô es sol,
iemer pflegen ruwe
mîn bozheit unde dîn truwe.
lieber nefe tristant,
daz ich dîn swert vant
zwüschent dir unde myner vrouwen,
dô mochte ich wol schouwen
unde mochte ouch wol wissen,
hettest du dich ye geflissen,
du du mir laster daetest,
daz du nit enhaettest
alsô geleit dîn swert.
mîn leit ist alles leides wert.
Tristan, lieber nefe myn,
dô mîn wîp, die koningin,
die reinest aller wibe,
angestliche ir libe
gerichte mit heile
noch rechter urteile,
die doch was vreislich genuog,
unde daz glüejende ysen truog,
daz siu nycht waere schuldig dîn:
waer es an den saelden myn,
sô solt ich wol gegloubet hân,
daz siu dîn nye schulde gewan.
sit ich daz hân vermitten,
sô wil ich ungelücke bitten
unde senden mir zuo herzen
mit eweclichem smertzen.
Tristan, lieber tristant,
du waere ein guoter wigant,
hübsch unde wol gezogen,
deheiner êren betrogen.
den vrouwen waere du bereit,
unde enhette doheine bozheit
an dir geberc noch loch.
waerest du boese, du lebetest noch.
du hettest ellenthafften muot
unde hettest lîp unde guot.
du waere ein koning rîche
du dientest mir waerliche
alsô du waerest myn knecht.
dar umb hete ich gar recht,
daz ich iemer klagete dich.
weiz got, daz tuon ich .>
dô bat er alle sine man,
daz siu zuo leide solen hân
sines lieben nefen dot
ouch machte er selber solliche nôt,
siu enwaeren denne steinen,
siu muosten alle weinen
der koning hette jaerliche wort.
er sprach: < nuo hân ich erst bekort
herzeliches leides.
owe tôt, wie du scheides
truwe unde mynne.
ich rede on sinne,
wenne ich truwen niht enpflag
mînem nefen nye keinen tag.
daz wil ich yemer klagen .>
die bore halff er selber tragen
unde enpfie siu herliche.
daz gebot der kuning rîche
daz gesinde unde die hêrren,
die kleinen unde die meren,
arme unde rîche,
harte vlissecliche
Tristanden siu weinden.
wol siu bescheinden,
du in der hêrre liep was.
der appt sinen salter laz;
nuo muoste ouch einen salter hân
des appetes cappelân,
der nuwe, der nuo wart zuo münche,
verbarg sich mit der twünche
unde det einen kurtzen smutzlach.
durch die bro er über den salter sach.
daz klagen von in allen,
es begunde im wol gefallen.
doch was im niht ungemach,
zuo yme selber er sprach:
 <wie dise liute effent sich,
daz siu suz weinende klagent dich
unde ich noch lebe vroeliche!
siu duont doren gliche,
du wissent alle sicherliche .>
diz was sin heimlich gebet.
ouch sage ich iuch, was er det:
wunderlichen dicke
schellecliche blicke,
ob er siu yergent möchte ersehen,
der er zuo vrouwen wolte jehen.
ir klage hette er gerne vernomen.
dannoh was siu dar niht komen.
der rîche koning marcke,
weinde vil starke
zuo sime wibe er dô gienc.
minnecliche er siu gefie
unde sprach vil jaemerliche:
 <o koningin rîche,
sô liep sô ir mir iemer sin,
sô klagent den lieben nefen myn,
Tristanden, den guoten knecht.
vür wor des hant ir recht,
wenne er iuch wol gedienet hât
sunder alle missetat .>
dô die koningin vernam,
daz er zuo klagende kam
ir lieben vriunt tristant,
dô hette noch alzuohant
verlorn alle ir sinne
sin liebe vriundinne.
von vil jomer siu erschrack.
iedoch siu guoter sinne pflag
unde vrogete, was im waere.
er sprach: < der vil klagebaere
nefe myn, der ist erslagen .>
 <den wil ich nyemer klagen>,
sprach die koninginne.
der koning von unsinne
wolte noch erwüeten.
hette er es nit von güeten
unde durch hübscheit vermitten,
sô hette er sere gestritten.
dô sprach er: < wie redest du sô?>
die vrouwe sprach aber dô:
 <ist er sicherlichen dot?>
 <jo er .> < sô mac ich on nôt
leben hinfür mê,
wenne ich von sinen schulden ê
hân leides vil gewunnen
des dodes wil ich yme gunnen
unde lobe es got, ob es wor ist .>
diz ist ouch ein kündiger list,
daz siu mit sollicher kündickeit
vür brachte sô rechtes herzeleit.
dem koninge was diz ungemach;
zorneclichen er dô sprach:
 <got von hymmel ruwe
wibes untruwe
vrouwe, waere ich iuch liep,
unde waere er noch denne ein diep,
unde hettent sin schaden genomen
dicke an grossen vromen,
dan ich klage alsô sere,
durch wipliche êre
sô soltent ir tuon alsô ich.
nuon schinet wie ir mynnent mich .>
siu sprach: < hêrre, es duot mir nôt
er waere mir lichte leider dot,
wenne daz ich on schulde
durch in dicke uwer hulde
verlüre, drut hêrre myn .>
er sprach: < liebe vrouwe koningin,
wi ir durch in hant erlitten,
möchte er daz dô hân widerstritten,
des hette er nit gelossen,
ouch hette er unmossen
durch iuch gewunnen arbeit.
daz ist mir hiute unde yemer leit
nuo bitte ich dich, liebe koningin,
klage den lieben neffen myn .>
wie vil er gebaete,
sô was siu sô staete,
daz siu in verclagete lichte
dô bat er ye gedichte,
der koning die koninginne,
daz siu durch sine mynne
sinen nefen klagete.
unschuldig er siu dô sagete
aller ir missetaete.
daz siu doch gerne daete,
des liez siu sich dô schiere erbitten
noch aller guoten vrouwen sitten
unde sprach: < es ist mir leit,
ouch sage ich dir myne worheit,
daz wir sin grossan schaden hân;
er was ein tugenthaffter man
unde diente dir getruweliche .>
der koning sprach: < sicherliche,
enclagest du in niht alsô mich,
sô gemynne ich nyemer dich .>
die vrouwe dete was er gebot;
ouch twang siu der mynnen nôt,
die siu zuo dem gaste hette.
waer es nit des koninges bette,
siu enhaette es lenger nit verborn,
solde siu hân verlorn
zuo stunt êre unde lîp.
dô lie dar gon daz schoene wîp
dô zuo der born.
vor allen den, die dô woren,
gedorste siu es nymer hân getân:
siu wolte in geleit hân
an irem arme gerne
unde sprach: < sit ich zuo yberne
dich, rîter guot, von erste gesach,
sit hân ich durch dich ungemach
unde ouch du durch mich erlitten.
nuo hât dich leit überstritten .>
weinande siu diz sagete,
gezogenliche siu klagete
Tristanden, die koninginne.
diz woren sinne,
daz siu sich ussen huote,
unde doch ir herze bluote
dô innen von swaere.
ich waene, ir lieber waere,
daz siu selber waere dot,
denne siu in saehe in sollicher nôt,
den lieben tristanden,
unde siu des niht anden
noch irme willen solde
unde reden was siu wolte.
der trugsaesse tinas,
der tristanden holt was,
sprach vil jaemerliche:
 <we mir innecliche,
du ich dich dot hie vinde .>
alles du ingesinde
endorfften niht klagen mere.
Tristan wart vil sere
geclaget von genuogen
sumeliche siu sich sluogen
unde roûften etliche.
dô die leides rîche
vrouwe dise nôt gesach,
zuo ir selber siu dô sprach:
 <hie ist leides sô vil,
ich mac tuon was ich wil;
siu sint von klage sô sinne bar,
siu nement myn doheine war>,
siu duchten siu dô alle blint
suz machet mynne wise kint.
der born lit warff siu dô hin,
daz ir ir vriunt rechte erschin
dô woren im die wunden
bluotig unde unverbunden
unde was sô verhouwen,
daz siu nit mochte schouwen
oder wer er waere wissen.
des hette sich verflissan
des appetes cappelân,
dô er diz wolte an gan.
möchte der dote sin genesen,
siu waere yme artzat gewesen,
alsô es dô vor ouch beschach.
die wunden siu yme ûf brach
unde begreiff siu allenthalben
dô enhette siu nit ander salban
wan ir trehene vil unde groz,
die siu in die wunden goz
dô spraeh siu zuohant:
 <daz ich dich, lieber tristant,
alsus vinde doten
wie sere verschroten!
unde ich dir niht mac gewegen,
des wil ich yemer leides pflegen>
ir stuchen nam siu zuo stunt
unde wischte yme den munt.
mynnecliche siu in kuste
ach wie dô geluste
des appetes cappelân,
du er den kuz möchte hân,
den der dote man enpfie.
wissent, daz es noch ergie
al zuo jungest on strit.
er sprach: < dort einer lit,
der geniusset myn zuo vil .>
boese duchte in daz spil
Ysot, der mynne truwe pflag,
klagete alsô ir zuo herzen lag
ir staeter mynne süessen gart,
der ouch ir nye ledig wart,
ir lieben vriunt tristant.
leides siu sich underwant.
des siu sich dô vil versach.
vil jaemerliche siu dô sprach:
 <
Tristan, aller salden man,
den nyeman volle klagen kan,
wie sere mich wundert,
du du sô manec hundert
zu noeten hast bestanden
unde nuo in vrömden lânden
alsus bist erslagen,
unde uns nyeman kan gesagen,
wie dir diz si geschehen!
ich wil dir offenlichen jehen:
es müessen yemer schaden hân
alle mynes hêrren man
ich waene diz gesinde
dich nyemer überwinde.
ouch sol ich dich von schulden klagen:
alleine hân ich durch dich getragen
daz hast du widerdienet wol,
sô daz ich dich klagen sol.
Tristan, du ellenthaffter tegen,
dô du mit angestlichen wegen
mit dîner tugentheite
mich under dîn geleite
gewunne dô in yrlânt,
dô ergaebe du zuohant
küre zuo rittere dich
sit hast du dicke umb mich
gewunnan michel arbeit.
hie hebet sich myn herzeleit.
Tristant, lieber tristant,
dô du den serpant
hettest ängestlichen erslagen,
dô wurde du getragen
in myne kemnoten.
dô hiez ich dich beroten
heiles unde spise.
nuo bin ich dîn unwise,
wenne du bist an ein ende komen,
dô mir unheil hât heil benomen.
Tristan, tugenthaffter man,
soltest du daz leben hân,
sô solde ich yemer dienen dir,
wenne du geschüeffe mir,
daz ich wart ein koningin,
dô ich nach solde sin
worden eins schüsselträgers wîp
mit rechte solde dir mîn lîp
iemer undertaenig sin.
ich wart von der manheit dîn
erlost von der boesen art:
daz ich niut trugsaessin wart,
daz kam von dîner stiure
hie sige mir vröude tiure
Tristan, du beredetest daz,
des sich der trugsaesse vermaz,
daz waere alles gelogen,
dô er noch hette betrogan
mit lügene mînen vatter.
den koning sere bat er,
daz er mich im zuo wibe
gaebe, wenne er mit sime libe
hette erslagen den serpant.
daz beredetest du zuohant,
du ich solde wesen dîn.
nuo bin ich dîn, noch du myn,
wenne unz scheidet der dot.
des hân ich yemer nuwe nôt>
dô gedochte aber der cappelon:
 <wolte si ir zürnen lon
unde myn liebe vrouwe wesen,
sô möchte ich noch vil wol genesen
unde kaeme lichte wol alsô,
daz wir beide wurden vro,
befinge uns beide ein bettestro>
die vrouwe sprach aber dô:
 <
Tristan, daz es got ruwe!
du enwoltest durch truwe
mich zuo wibe niht nemen.
du spraeche, ich solde bas zemen
dem koninge zuo koninginne.
diu hât dir zuo minne
sin niht denne den dot gegeben.
des muoz ich yemer trurig leben.
Tristan vil guoter,
mîn vatter unde myn muoter
befulhen mich in truwen dir.
nuo bist du gescheiden von mir
one segen unde on gruoz.
nuo si mir aller vröuden buoz.
süesser lieber tristant,
ich muoz verfluochen daz lânt;
daz du mich ye brochtest har!
doch naeme du myn vil wol war
unde dientest mir zuo vlisse
sn ytewisse
du ich wol mochte liden.
enwaere ouch boeses nyden,
sô möchtest du noch lichte leben.
dirre nit hât ende geben
mir vröuden unde dir libes.
owe, mîn armen wibes
mac nyemer mere werden rat.
daz siu dô heissent missedat,
daz wolte ich gerne an dir vertragen,
solt echt ich dich suz nit klagen.
ich enweiz, wie ich dich klage baz,
wenne mit eide sprîche ich daz:
ist myn unheil sô veste,
daz ich, manne beste,
mit dir nit erstirbe,
daz ich doch erwirbe
mînen synnen den dot;
wenne ich gibe in solliche nôt,
daz siu mir dotes verjehent,
sô siu icht guotes sich versehent.
Tristan, lieb one leit,
zuo liebe wurde du bereit
dîner liebe zuo aller zît.
dîn liebe hete sunder strit
liebes ie denne alle wîp,
die wile dîn lieber suesser lîp
zuo liebe liebes geltes pflag
ein leider liebeloser tag
giltet dise liebe weide.
sit nuo liep von liebe scheide,
sô helffe wer ye liep gewan
mir klagen disen lieben man
Tristan, liebe mynnet got;
wie hât des lieben gottes gebot
mir heiles guot sô gar benomen?
joch enmac ich arme wider komen
nyemer mê zuo guote.
du guoter, mynem muote
du gaebe guoter vröuden vil.
ein ungefüeges vederspil
verbiutet mir guoten muot.
dîn güete mir unsanffte duot,
der ich noch besser entwonan muoz
guotes, liebes, si mir buoz
sit nuo liep mit leide
liep von liebe scheide,
sô helffe wer ye liebe gewan
mir klagen disen lieben man.
owe dristan, lieber degen,
nuo muoz ich armes wîp verpflegen
genode alle die wile ich lebe.
nuo diuchte mich ein gotes gebe,
müeste ich dot by dir geligen,
wenne mir ist vaste zuo gesigen
sô vil der herzeswaere,
daz ich noch gerner waere
dot, denne ich blibe sus.
owe tristan, wie hast dus
alsus übele bewart!
was toug dir die leide vart,
dô du noch offentiure ritte?
owe, es was aber ye dîn sitte,
du dir was von herzen ger,
dô man mit swerten unde mit sper
êre bejagete oder priz.
du waere der witze griz
unde der jore gar ein kint.
owe daz alle, die nuo sint,
nycht helffant klagen dînen lîp.
owe mir, vil armes wîp,
daz mich myn muoter ye gebar!
wenne, was mir bitz har gewar,
sô was ich des an dir gewon,
daz du mir hulffest wol dar von.
nuo bin ich hie vereinet
unde mich nyeman meinet
mit sollichen truwen alsô du.
owe tristan, wer ist nuo,
der mich von leide troestet mê?
owe mir armen wibe, owe!
was hân ich leides gelebet an dir!
owe tristan, unde owe mir,
daz mich dîn ouge ye gesach,
wenne dir daz michel ungemach
von mir armen ist geschehen,
wenne hettest du mich nye gesehen,
sô waerst du hie bliben.
nû wurde du durch mich vertriben
hin dô du verlüre dîn leben.
got geruoche es im vergeben,
der ye geriet daz grosse mein,
daz dich der koning, dîn oehein,
one schulde hiez verjagan,
dô von du leider bist erslagan.
nuo ist der nit gelegen gar
wer nuo welle, dar?
unde rede von tristande
êre oder schande,
wenne er enmac sich gerechen niet,
unde wer in ye verriet,
der habe vröude unde gammen.
doch süllen siu wissen bynamen,
missezaeme es niht wibes güete,
von den ich habe diz ungemüete,
ich braechte siu des innen wol,
alsô man sinen vigent sol,
daz es im ginge an sinen lîp.
nuo bin ich leider ein wîp
unde mac es nit veranden,
wenne ich muoz es enblânden
mînen armen ougen.
owe, nuo ist unlougen,
daz man mir offte hât geseit,
du dicke groz herzeleit
von herzeliebe komen ist.
doch wonde ich untze an dise vrist,
daz es ein lügen waere.
nuo weiz ich erst die maere,
die ich nit wuste untz an daz mol.
ove vil armer kornewal,
wie geschach dir armen ye alsô,
du du dih schiede von yme, dô
im daz wunder widerfuor>
Kornewal dô tiure swuor
mit grossen eiden yezuo,
du er nycht by yme waere dô.
ist nû ieman dem missehage
dirre lieben vrouwen klage,
der duncket mich unwise genuog,
wanne die erde nye getruog
tiurer tegen denne er was,
der münch, der dô by ir sas,
den siu wonde vor ir ligen.
dô siu weinendes hette geswigen,
dô huop man ûf die boreladen
unde truog den rîter von dem staden
mit grosses leides krafft hin vür
unde satzte in vür die münstertür.
dô wart von weinen michel bracht.
nuo was es iezuo an der nacht,
daz man zuo huse solde gan
nuo huop sich tristan der cappelân
hin ûf gegen dem alter
unde laz dô sinen salter.
er weinte dicke unde dicke
mit manegem ûfblicke,
doch was anders nit sin gebet,
daz er dô vor dem alter det,
wenne daz yme got des gunde,
daz in ysot die blunde
mit vuogen gesaehe.
er gedochte wie daz geschaehe
sô stille unde alsô sunder var,
daz es nyeman wurde gewar,
wenne er wuste bynammen daz,
daz im der koning was gehaz;
ouch vorchte er einer vrouwen schaden.
nuo daz er suz was überladen
mit zwiffel unde mit sorgen,
er gedochte: < beite ich untz morgen,
sô benympt mir lichte der dag,
daz ich siu nit gesprechen mac .>
doch bedocht er sioh zuo leste,
im waere dô daz beste,
daz er niht bitte untz vruo.
nuo ging iegenote zuo
der apt sin mobenagris
unde sprach: < bruoder, benedis .>
des geneig tristan unde sprach sus
mit züchten: < meister dominus>,
al noch sines klosters orden.
ich waene, er waere worden
an sime libe strenge,
het ers getriben die lenge
nuo sprach der apt: < bruoder wit,
hant ir gesprochen uwer zît?>
 <nein ich, meister .> < wie kummet daz?>
 <ich enweis; wenne ich enmochte bas .>
 <ist iuch denne hiute icht gewesen,
daz ir niht gar hant gelesen?>
 <jo es, meister, mir was we ...
dô ich dort ûz von iuch gienc
nuon wolt ich gerne ruowen hie
unde beiten untz mir wurde bas .>
dô sprach der apt: < sô rot ich daz,
unde duncket mich ein besser rat,
bruoder, daz ir ûf stat
unde mit mir gont zuo hofe hin .>
 <nein>, sprach tristan, < ich enbin
niht wol hoffebaere.
hêrre, es ensol iuch nit sin swaere,
daz ir mich bliben lânt
ouch ist es zît, daz ir gant .>
dô sprach der apt: < ich wil gan,
doch soltent ir iuch erbitten lân,
daz ir mit mir gingent dan,
wenne ich, krede mich, nit enkan
geboren uze unde anderswo
als ob ir by mir waerent dô>
nuo diz scheiden was geschehen,
dô hette kornewal gesehen,
daz der apt zuo hoffe gienc.
unlânge vrist er dô lie,
zuo sînem hêrren ging er wider hin.
er sprach: < hêrre, wo ist uwer sin?
wellent ir myn vrouwe icht sehen?>
 <jo ich, möchte es sô geschehen,
daz es nyeman wurde gewar .>
 <jo, ir koment wol alsô dar,
daz ir ouch wol koment dan .>
 <lieber kornewal, nuo sage an,
wie daz mit vuoge geschehen müge,
daz wir siu bringen diser lüge
one missewende
mit lysten an ein ende>
 <hêrre, daz kan ich wol bewarn.
ich wil mich wider siu enbarn,
daz ir noch lebent unde hie sint,
unde ir wellent siu noch hint
gesprechen etwo hie by,
unde daz die lüge hie si
erdocht durch artuses hochgezit,
unde daz der dote, der hie lit,
zuo dem ir klagen ist sô ger,
ein rîter si, ich enweiz nit wer>
 <sô engloubet siu lichte nit dir .>
 <siu duot, wenne ich gibe ir
daz vingerlin mit dem saffire,
daz siu iuch sante by diamire,
unde ouch den brieff, der dô mit ist
versigelt durch den selben list,
dar an ir, hêrre, hant geschriben,
was sachen iuch her habe getriben.
doch muoz ich beiten eine wile>
 <neyn kornewal, lieber, yle!>
 <entruwen, hêrre, ich enwil .>
 <warumb?> < dô ist hie rîter vil,
die der konig marcke lie
hiute by myner vrouwen hie.
dô er siu bat unde ir verbot,
daz siu nit machte sô grosse nôt
unde mit im ginge sloffen,
dô begunde siu in stroffen
unde sprach: « hêrre, wie redest du sô?
ich wil durch bette noch durch dro
mich ungemaches nit enthaben
untze tristan wirt begraben.
dô von süllent ir die rede lân
heissent die rîter mit iuch gan
unde bittent siu komen her wider.
sô blibet kornewal hie nyder
unde diamire die guote;
unser ist nuo gnuog zuo huote . »
ouch horte ich wol an marcken,
daz er zwein knechten starcken
die bore mit dem manne bafalch;
der eine ist von hyspannje ein walch,
der ander ist von engellânt.
sehent, disen zweyn ist unerkant
unser sproche unde unser wort;
ich weiz wol, seite ich in ein mort,
siu seiten es nyemer mê vort.
es waere verswigan von disen zwein;
siu enkunnent niht wan jo unde nein,
dar an doch mosse kunst lit .>
dô sprach er aber: < es ist zît,
daz ich zuo myner vrouwen go.
ich waene, die rîter sint noch dô.
ouch süllent ir vallen an uwer knie,
unde süllent got vlehen hie,
daz er geruoche gunnen mir,
daz ich zwüschent iuch unde ir
gerede ein gantze suon .>
Tristan sprach: < ich tuon .>
Kornewal der ging hin ûz.
nuo woren gefaren die rîter zuo huz,
unde was nyeman bliben dô
wenne die zwene, nein unde jo,
unde diamire die guote maget,
alsô uns die offentiure saget,
by der ysolde was vereinet.
nuo hette siu leider sô sere geweinet,
du siu niht mochte weinen mê.
owe, daz ir niht komen ê
die rechten maere; daz ist mir leit
Kornewal dô nit lenger beit
unde ging by handen zuo ir stan.
siu hiez in guoten obent hân.
des seite er ir genode nuo.
siu sprach: < sage an, wo waere duo
hinnacht alle dise nacht?>
 <vrouwe>, sprach er, < ich enmacht>
 <hât dich icht gesumet dan?>
 <jo es, vrouwe, mir hât ein man
ein teil maere dort verjehen .>
 <sich, du möchte wol geschehen
morne unde diz lânge jor.
nuon sihe ich wol, es ist echt wor:
dicke komet noch vröuden ruwe,
selten noch dote druwe .>
Kornewal neigete sich zuo irem vuosse,
er sprach: < vrouwe, vernemant myn unmuosse,
die mich sider geirret hât.
der münch, der dort hoher stat,
der bewarte ye gedichte
mînen hêrren an sîner bichte.
den vroget ich, by sîner truwe,
ob myn hêrre icht guoter ruwe
an sînem ende haette.
dô verjach er mir mit staete,
daz er nye gesaehe rîter,
des jomer waere sô bitter
von sinen sünden alsô der sin,
unde seite sô vil, vrouwe mîn,
daz mir daz ouge über lieff.
ouch gap er im disen brieff.
vrouwe, was dar an si geschriben,
daz ist noch versuochet bliben.
ouch weiz ich wol, wie daz bleip:
dô in myn hêrre selber schreip,
dô gap er in dem münche sô
on mich was nyeman dô.
den süllent ir, vrouwe, von mir nemen
unde süllent iuch selber gestemen,
bitz ir gelesent dar abe,
was er dar an geschriben habe .>
alsô er ir diz dete kunt,
siu nam den brieff dô zuo stunt
unde brach sines gebendes rigel
unde nam daz liebe ingesigel,
daz vingerlin dô mite er was
versigelt, alsô ich iuch ê las,
unde stiez es an iren vinger.
ir kumber der wart ringer
du kam von sollicher achte,
daz siu dô by machte
gedencken tristandes.
ich waene, siu befant es
schiere, was dar an stunt
siu dete alsô noch genuoge dunt,
der herze ist gar one valsch
siu dete in ûf ( dô was er enwalsh)
unde laz dar an, alsô siu es vant,
geschriban suz mit welscher hant:
 <ich wil iuch, vrouwe, gerne bitten,
daz ir vernement mit guoten sitten
ein ding, daz ich iuch künden wil;
erschreckent dar abe nit zuo vil.
ich huop mich ûz durch bejagen
eins morgens dô an einem tage
unde kam über ein velt geritten.
dar ûf sach ich ligen enmitten
einen rytter in einer vurch
mit eime sper gestochen durch
zuo der schultern hinden unde vorne zuo der brust,
alsô es geschach an einer just
disen selben doten man,
dô ich in sach von verren an,
dô kerte ich dar unde richte in ûf.
nuo sach ich, wo im was die hûf
gebrochen von des valles nôt,
unde dar noch, daz er was dot
ich liez in sigen ûf daz graz.
Kornewal dô by mir was;
der halff mir in mit jomer klagen
dar noch begunde es verre tagen
sô sere, daz die sunne erschein.
nuo wurden wir zwene des in ein,
daz kornewal waere botte
zuo der tavelrunde rotte
unde seite, wie in kurtzen tagen
mich ein rîter hette erslagen
zuo einer juste mit einem sper,
er enwuste wenne oder wer,
unde daz ich des gebetten habe,
daz man mich dort niht begrabe;
man sul mich zuo marckes huz
vüeren, unde daz der koning artus
ouch dar myn geferte sye
mit sîner lieben massenye.
daz geschach schiere sunder twal.
zuo hofe gohete kornewal
unde sagete artusen, der êren tegen,
ich waere an einer juste gelegen.
dar noch ouch ich nit lenger beit,
unde alsô schiere dô er gereit,
dô versneyt ich den rîter gar,
daz nyeman wurde des gewar,
obe er es waere oder ich.
dar noch huop ich selber mich
zuo eime kloster durch einen list
unde bat den apt, der noch hie ist,
daz er mich naeme zu bruoder drin,
unde mit dem ouch ich nuo hie bin
unde stande hie by in münches wat
nuo gebent, vrouwe, uns den rat,
wie liep zuo liebe kome alsô
du liep von liebe werde vro.
wenne geschicht dô swacher huote krafft
unde swechet dise geselschafft
unde lieb sô liebe leidet,
daz lieb von liebe scheidet,
sô geschicht von liebe niemer liep
dem, der durch mynne ist worden ein diep,
mir armen, den der liebe nôt
noch liebe twinget untze an dan dot.
unde ist daz iuch verliebent mir,
sô wurt durch muot lieber gir.
sô blibe ich one liep mit leide.
liep unde leit die beide
stritent hie mit rechter pflege .?
nuo helffent, vrouwe, daz liep gesige
unde leit zuo liebe icht kome wider.
wenne komet von leide liep nyder,
sô wirt von leide liebe we
unde komet zuo liebe nyemer mê.
ist aber daz gesiget die liebe süesse
an leide, daz geschehen müesse,
sô wirt liep an liebe veste
gar on leit, daz ist daz beste .>
dô die vrouwe diz gelaz,
daz ir vriunt dô by ir was
lebendig unde nit dot,
dô wart siu bleich unde rot
unde erschrack von der geschicht
 <ist es wor oder niht?>
sprach die koningin ysot.
Kornewal ir dô bot
des sicherheit mit eide,
daz er siu dennoch beide
zuo einander brachte an eine stat.
Isot dô kornewalen bat,
daz er ilte harte,
bitz siu der liute warte
niht durffte entsitzen.
er sprach dô mit witzen:
 <nuo gebiutet, vrouwe, mir daz zil,
wo ir in gesprechent, wenne ich wil
iezuo gon .> < ih enweis.
dô gihe ich, daz mir si zuo heiz
unde welle mich erküelen gan.
dise zwene wil ich hie inne lân
hüeten by der bore.
sô mügen wir zwore
gar on alle vorchte sin
du solt mir dan hêrren dîn
bringen an daz schoene graz,
dô er vernent by myr was,
ob dem brunnen in dem garten.
dô wil ich sin warten
sô wil ich iezuo hin gan .>
Kornewal sprach: < diz si getân .>
nuo gienc die vrouwe an den kle
Tristanden det daz beiten we,
daz kornewal nit schiere kam.
dô lieff er von dem alter hin dan,
dô er sin gebet gesprach
wider sich selber er dô jach:
 <dirre wil zuo lânge sin.
möchte ich die liebe vrouwe myn
selb gesehen, des waere mir nôt.
owe brangaene, du bist dot;
du hulffe mir zuo staete wol,
dîn herz daz was truwen vol.
Diamire die krencket sich;
du siu die liebe unde mich
alsus lat besunder!
es nympt mich michel wunder,
daz unsaelde hât über mich gesworn;
wenne ich saelde hân verlorn.
unsaelde, du solt verfluochet wesen,
du wilt mich niergent lân genesen .>
dô er sich alsus klagete,
dô kam unde sagete
Kornewal sin knappe:
 <ziehent abe die kappe,
die noch münches wise stat,
unde nement, hêrre, myne wat
unde gont dô myn vrouwe si.
siu ist worden sorgen vry .>
 <
Sol ich die liebe gesehen?>
 <jo, hêrre .> < wo sol daz geschehen?>
 <hêrre, by dem brunnen dô .>
Tristan lieff balde sô
dô er die herzeliebe vant.
noch liebe er sich ir underwant;
mit liebe siu es im wol vergalt.
ir liebe die was manegfalt;
liebes hetten siu die macht
bitz dan umb die mitte nacht;
dô muostan siu sioh scheiden.
ich weiz wol, daz in beiden
liebes niht dar an geschach,
daz siu daz liep unde daz gemach
sô schiere muosten lossen.
 <nacht, du bist verwossen,
daz du balde vliuhest hin
du solt wissen, daz ich bin
niht dîn vriunt vil guoter.
wenne sit mich myn muoter
von allererste ye gebar,
sô wissest, daz mir nye gewar
sô rechte leide von dir.
des solt du wol glouben mir .>
nû gienc siu wider sô zuostunt.
siu wolte den rîter an den munt
vürbas dô niht küssen mê.
siu jach des vaste, ir waere we
worden in vil kurtzer vrist.
diz det siu durch den list,
du siu den doten man
niht mere möchte sehen an.
enmitten gienc der koning in.
Diamire hette die koningin
genomen in ire schosse.
ungehabe grosse
nam die vrouwe an iren lîp.
es waere man oder wîp,
sô duchte siu es alzuo vil.
daz was dem koninge als ein übel spil.
der konig begunde schouwen
sin herzeliebe vrouwen
er kuste siu güetliche an iren munt
unde sprach: < vrouwe, waerst du gesunt,
daz naeme ich vür tristandes leben.
got der hât mir gegeben
groz luter unde herzensere.
des muoz ich iemer mere
von rechte trurig sin,
sol ich die liebe vrouwe myn
verlieren, ich enweiz nit wie
wo vrieschent ir noch ie
sô vil von herzenleide.
süesser got, du enscheide
die herzeliebe von mir niet,
wenne man noch nie geschiet
von liebem wibe alsô ich von ir.
rîcher got, des gloube mir.
Isolde, mynnecliches wîp,
schoene ysolde, reiner lîp,
du waere ye sô schoener sitte;
Isolde, dir wonete saelde mitte;
Isolde, du waere wol gemuot.
man sprach dir nye wenne alles guot.
unde sol ich on dich nuo leben
mit dem lebene ist mir vergeben .>
Isot sprach: < gehabent iuch wol.
unser hêrre got uns gunnen sol
zuo lebende mit einander noch>
 <liebe vrouwe, wuste ich doch
ob artzenye icht horte dô zuo,
daz man siu gewinnen duo .>
dô sprach die vrouwe wol gesunt:
 <daz ist mir nuo gar unkunt.
es sol dir nit wesen zorn,
die liste hân ich gar verlorn,
der ich ie gar ein meister was
iedoch solt du heissen, daz
man den apt vroge des,
ob er icht kunne wissen, wes
zuo dem siechtagen sige nôt,
daz mir gelenget werde der dot
sin bruoder wit, der hie by im ist,
dar kan den besten artzatlist,
den ieman von salerne kan,
unde ist ein harte wiser man,>
sprach die koningin ysot:
 <der komet uns wol zuo dirre nôt .>
dô geschuoff der koning zuohant,
daz der apt wart besant.
dô wu des tristan one wan,
er müeste den lîp verlorn hân.
dô er vernam die maere,
du er verrüeget waere
umb artzeliche liste,
von den er kleine wiste,
dô wart er von der bette rot.
er werte sich mit maneger nôt.
dô sprach der konig: < bruoder wit,
daz ir suz übel zerbittende sit,
du duont ir sere wider got.
es enist nit gottes gebot,
was ir von gottes hulden hant,
daz ir des iemen manegelen lânt .>
 <hêrre>, sprach der münch dô,
 <unser orden der ist alsô,
wer der welte sich bewege,
daz er icht artzenye pflege
hêrre, vrogent den apt dô,
ob es habe die regula.
der ist meister über mich .>
der apt sprach: < krede mich,
ich enweiz dar umb niht zuo vil.
was aber myn hêrre wil
unde verbot uns niht verbiete,?
daz leistent one miete,
bruoder, daz ist gotlich;
die sünde die nime ich über mich .>
Isot was der maere vro.
nebent die bore seig siu dô,
alse ir waere geswunden
dô druog man siu an den stunden
mit jomer zuo kemnoten.
meister wit, der muoste roten
von der angestlichen nôt,
wenne es yme der konig gebot.
der apt hette es im erloubet.
er greiff ir an daz houbet
eine salbe streich er ir dar,
daz ir zuohant niht enwar.
dô der koning daz ersach,
zuo dem appet daz er sprach:
 <diz ist der beste artzat,
den alles salerne hât
got hât in har gesant .>
meister wit der sprach zuohant:
 <man sol uns eine stille lân,
daz waere harte wol getân>
der koning siu alle ûz treip,
daz dô nyeman inne bleip
wenne diamire unde meister wit.
der apt sprach: < es ist zît,
daz man dan doten begrabe .>
dô wart michel ungehabe,
weinen unde schrien
von aller der massenien.
Artus unde marcke,
die weinden starcke;
ir aller weinen unde klagen
mac ich sunder niht gesagen
die messe gesungen wart,
unde der dote wart bewart
noch sînem rechte mit gebete
dô det man im alsô man ê dete;
in die erde man in begruop.
du volk sich alles dannen huop.
Marcke gienc sô zuohant
dô er die koninginne vant,
unde vrogete siu der maere,
wie ir an dem libe waere.
siu sprach: < noch ungenoden wol,
des man yemer dancken sol
dism vil guoten man,
der myn sô wol gepflegen kan.
solt er lenger by mir sin gewesen,
sô waere ich schiere genesen .>
Marcke sprach: < vrouwe koningin,
der apt lat in by iuch sin
alsô lânge alsô ir wellent .>
 <owe, hêrre, du stellent,
daz er lânge blibe hie.
ich gesach sô guoten artzat nye .>
der apt schiere wart besant.
Marcke bat in sô zuohant,
daz er bruoder witen
by yme hiesse biten,
untze er generte die koningin.
daz liez der apt alsô sin.
owe, wellichen artzat
sime wibe marcke erwelt hât!
unde wuste er wer er waere,
wie gerne er sin enbaere!
dô det marcke rechte alsô ysengrin,
der hersant sine vriundin
befalch reinharte,
der siu im wol bewarte
der münch bruoder wite,
der sprach sin gezite
Isote zuo aller stunde,
wenne er mit vuogen kunde.
eine mynne er ir gap,
daz siu ging one stap
war sô siu duchte guot.
hie mit sô nam er in sinen muot:
der münch unde der artzat
die nomen zuo dem rîter rat,
ir vriunde tristande,
ob yeman dô erkande
ir driger einen under in,
daz wurde ir aller ungewin.
suz wart der eine mit den zwein
mit gotem willen des in ein:
siu solden varen, es waere zît
hie mit sô gienc bruoder wit
vür den koning marcken stan.
er sprach: < hêrre, ir süllent mich lân
zuo der sammenunge varn.
der suesse got müesse iuch bewarn,
ich ensol hie nymme lenger wesen.
mîn vrouwe die ist wol genesen.
bedarff siu myn hie noch icht mê,
ich diene ir aber gerne alsô ê .>
Marcke sprach: < nuo sagent mir,
lieber meister, geruochent ir
von uns icht des wir hân,
daz ist alles iuch getân .>
 <nein>, sprach er, < lieber hêrre myn,
ir süllent des klosters vriunt sin
ob ich iueh icht gedienet hân,
des süllent ir es geniessen lân .>
suz huop der guote klosterman
sich ûf sine strosse hin dan
unde kunde leider vinden nye
den weg, der zuo der zellen gienc.
einen anderen weg er dô geriet,
der die zwey lânt schiet,
Kornewal unde engellânt.
den reit er vür sich zuohant
in sin lânt zuo parmenie.
dô was der schanden vrie
untze yme daz hor gewuochz alsô ê
dar noch wart er nie münch mê.
