Ane valsch du reiner,
du drî und doch einer,
schepfaere über alle geschaft,
âne urhap dîn staetiu kraft
ân ende ouch belîbet.
ob diu von mir vertrîbet
gedanc die gar vlüstic sint,
sô bistu vater und bin ich kint.
hôch edel ob aller edelkeit,
lâ dîner tugende wesen leit,
dâ kêre dîne erbarme zuo,
swa ich, hêrre, an dir missetuo.
lâz, hêrre, mich niht übersehen
swaz mir saelden ist geschehen,
und endelôser wünne.
dîn kint und dîn künne
bin ich bescheidenlîche,
ich arm und du vil rîche.
dîn mennischeit mir sippe gît
dîner gotheit mich âne strît
der pâter noster nennet
zeinem kinde erkennet.
sô gît der touf mir einen trôst
der mich zwîvels hât erlôst:
ich hân gelouphaften sin,
daz ich dîn genanne bin:
wîsheit ob allen listen,
du bist Krist, sô bin ich kristen.
dîner hoehe und dîner breite,
dîner tiefen antreite
Wart nie gezilt anz ende.
ouch louft in dîner hende
der siben sterne gâhen,
daz sin himel wider vâhen.
luft wazzer viur und erde
wont gar in dînem werde.
ze dîme gebot ez allez stêt,
dâ wilt und zam mit umbe gêt.
ouch hât dîn götlîchiu maht
den liehten tac, die trüeben naht
gezilt und underscheiden
mit der sunnen louften beiden.
niemer wirt, nie wart dîn ebenmâz.
al der steine kraft, der würze wâz
hâstu bekant unz an daz ort.
der rehten schrift dôn und wort
dîn geist hât gesterket.
mîn sin dich kreftec merket:
swaz an den buochen stêt geschriben,
des bin ich künstelôs beliben.
niht anders ich gelêret bin:
wan hân ich kunst, die gît mir sin.
diu helfe dîner güete
sende in mîn gemüete
unlôsen sin sô wîse,
der in dînen namen geprîse
einen rîter der dîn nie vergaz.
swenn er gediende dînen haz
mit sündehaften dingen,
dîn erbarme kunde in bringen
An diu werc daz sîn manheit
dînen hulden wandels was bereit.
dîn helfe in dicke brâhte ûz nôt.
er liez en wâge iewedern tôt,
der sêle und des lîbes,
durch minne eines wîbes
er dicke herzenôt gewan.
lantgrâf von Dürngen Herman
tete mir diz maer von im bekant.
er ist en vranzoys genant
kuns Gwillâms de Orangis.
ein ieslîch rîter sî gewis,
der sîner helfe in angest gert,
daz er der niemer wirt entwert,
ern sage die selben nôt vor gote.
der unverzagete werde bote
derkennet rîter kumber gar.
er wart selbe dicke harnaschvar.
den stric bekante wol sîn hant,
die den helm ûfz houbet bant
gein sîns verhes koste.
er was ein zil der tjoste:
bî vînden man in dicke sach.
der schilt von arde was sîn dach.
man hoert in Francrîche jehen
swer sîn geslähte kunde spehen,
daz stüende übr al ir rîche
der vürsten kraft gelîche.
sîne mâge wârn die hoehsten ie.
âne den keiser Karlen nie
Sô werder Franzoys wart erborn:
dâ vür was und ist sîn prîs erkorn.
du hâst und hetest werdekeit,
helfaere, dô dîn kiusche erstreit
mit diemuot vor der hoehsten hant
daz si dir helfe tete erkant.
helfaere, hilf in und ouch mir,
die helfe wol getrûwent dir,
sît uns diu wâren maere
sagent daz du vürste waere
hien erde: als bist ouch dort.
dîn güete enpfâhe mîniu wort,
hêrre sanct Willehalm.
mîns sündehaften mundes galm
dîn heilikeit an schrîet:
sît daz du bist gevrîet
vor allen hellebanden,
sô bevoget ouch mich vor schanden.
ich Wolfram von Eschenbach,
swaz ich von Parzivâl gesprach,
des sîn âventiur mich wîste,
etslîch man daz prîste:
ir was ouch vil, diez smaehten
und baz ir rede waehten.
gan mir got sô vil der tage,
sô sag ich mîne und ander klage,
der mit triwen pflac wîp und man
sît Jêsus in den Jordân
durch toufe wart gestôzen.
unsanfte mac genôzen
Diutscher rede decheine
dirre diech nû meine,
ir letze und ir beginnen.
swer werdekeit wil minnen,
der lat dise âventiure
in sînem hûs ze viure:
diu vert hie mit den gesten.
Franzoyser die besten
hânt ir des die volge lâzen,
daz süezer rede wart nie getân
mit wirde und ouch mit wârheit.
underswanc noch underreit
gevalschte dise rede nie:
des jehent si dort, nû hoert se ouch hie.
diz maere ist wâr, doch wunderlîch.
von Narbôn grâf Heimrîch
alle sîne süne verstiez,
daz er in bürg noch huobe liez,
noch der erde dechein sîn rîcheit.
ein sîn man sô vil bî im gestreit,
unz er den lîp bî im verlôs:
des kint er zeime sune erkôs.
er het ouch den selben knaben
durch triwe ûz der toufe erhaben.
er bat sîn süne kêren,
und selbe ir rîcheit mêren,
in diu lant swâ si möhten:
ob si ze dienste iht töhten,
stieze in diu saelde rehtiu zil,
si erwurben rîches lônes vil.
'Welt ir urborn den lîp,
hôhen lôn hânt werdiu wîp:
ir vindet ouch etswâ den man
der wol dienstes lônen kan
mit lêhen und mit anderm guote.
hin ze wîben nâch hôhem muote
sult ir die sinne rihten
und an ir helfe pflihten.
der keiser Karl hât vil tugent:
iur starken lîbe, iur schoene jugent,
die antwurt in sîn gebot.
des muoz in wenden hôhiu nôt,
ern rîche iuch immer mêre:
sîn hof hât iwer êre.
dem sult ir diens sîn bereit:
er erkennet wol iur edelkeit.'
diz was sîn wille und des bater:
sus schieden si sich von ir vater.
lât mich iu die helde nennen,
daz ir geruochet si erkennen.
daz eine was Gwillâms,
daz ander Bertrams.
sus was genant sîn dritter sun,
der clâre süeze Buovûn.
Heimrîch hiez der vierde,
des tugent vil lande zierde.
Arnalt und Bernart
die muosen an die selben vart.
der sibende der hiez Gybert:
der was ouch höfsch und wert.
Wie vil si sorgen dolten,
und wass ouch vröude erholten,
und wie ir manlîchiu kunst
wîbe minne und ir herzen gunst
mit rîterschaft bejageten,
und dicke alsô betageten
daz mans in hôhem prîse sach!
selten senftekeit, grôz ungemach
wart den helden sît bekant.
durch prîs si wâren ûz gesant.
umb der andern dienst und umb ir varn
wil ich nû mîne rede sparn,
und grîfen an den einen
den diu âventiur wil meinen.
Willalm der selbe hiez.
ouwê daz man den niht liez
bî sîns vater erbe!
swenn der nû verderbe,
dâ lît doch mê sünden an
denne almuosens dort gewan
an sînem toten Heimrîch:
ich waene ez wiget ungelîch.
ir habt ouch ê wol vernomen
(es endarf iu nû niht maere komen),
wie daz mit dienste sich gezôch,
des manec hôch herze vröude vlôch.
Arabeln Willalm erwarp,
dar umbe unschuldic volc erstarp.
diu minne im leiste und ê gehiez,
Gyburc si sich toufen liez.
Waz hers des mit tôde engalt!
ir man, der künec Tybalt,
minnen vlust an ir klagete:
ûz vröude in sorge jagete
mit kraft daz herze sînen lîp.
er klagete êre und wîp,
dar zuo bürge und lant.
sîn klage mit jâmer wart bekant
unz an die ûzern Indîâ.
Provenze her und ouch dâ
gewan sît jâmers künde.
des meres vluot der ünde
mac sô manege niht getragen,
als liute drumbe wart erslagen.
nû wuohs der sorge ir rîcheit,
dâ vröude urbor ê was bereit:
diu wart mit rehten jâmers siten
alsô getrett und überriten:
von gelücke si daz nâmen,
hânt vröude noch den sâmen
der Franzoyser künne.
der heidenschefte wünne
ouch von jâmers kraft verdarp.
der marcgrâf Willalm erwarp
des er vür hôhe saelde jach:
swaz dâ enzwischen sît geschach,
des geswîg ich von in beiden,
den getouften und den heiden,
und sage des hers überkêr.
daz brâhte der künec Terramêr
Uf dem mer zeinen stunden
in kieln und in treimunden,
in urssiern und in kocken.
swer sich daz an wil zocken,
er habe groezer her gesehen,
daz ist im selten sît geschehen.
mâge und man het er gebeten.
sîme liebsten got Mahmeten
und andern goten sînen,
den liez er dicke erschînen
mit opfer mange êre,
und klagete in ouch vil sêre
von Arabeln, diu sich Gyburc
nande, und diu mit toufe kurc
was manegen ougen worden
durch kristenlîchen orden.
diu edel küneginne,
durch liebes vriwendes minne
und durch minne von der hoehsten hant
was kristen leben an ir bekant.
Terramêr was ir vatr:
Arofeln sînen bruoder batr,
und den starken Halzebier.
die zwêne manec urssier
in sîne helfe brâhten:
wol si des gedâhten.
Terramêrs rîcheit
was kreftic wît und breit,
und daz ander künge ir krône
durch manneschaft ze lône
Von sîner hende enpfiengen
und dienst gein im begiengen.
die vürsten ûz sîm rîche
die vuoren krefteclîche,
den erz gebieten wolde.
ouch streich nâch sînem solde
vil manec werlîcher man.
wie manec tûsent er gewan
der werden Sarrazîne!
die man hiez die sîne,
die prüef ich alsus mit der zal:
er bedacte berge und tal,
dô man komen sach den werden
ûz den schiffen ûf die erden
durch den künec Tybalt,
des manec getoufter man engalt,
ze Alitschanz ûf den plân.
dâ wart sölch rîterschaft getân,
sol man ir geben rehtez wort,
diu mac vür wâr wol heizen mort.
swâ man sluoc oder stach,
swaz ich ê dâ von gesprach,
daz wart nâher wol gelendet
denne mit dem tôde gendet:
diz engiltet niht wan sterben
und an vröuden verderben.
man nam dâ wênic sicherheit,
swer den andern überstreit,
den man doch tiure het erlôst:
diz was ze bêder sîte ir trôst,
Niht wan manlîchiu wer.
des künec Terramêres her
und die Willalms mâge,
die liezen vaste en wâge
beidiu vinden und vlust.
dô riet sîn menlîch gelust
dem werden künege Tybalt
daz er reit mit gewalt
nâch minne und nâch dem lande:
sîne vlust und sîne schande
wold er gerne rechen.
waz mac ich mê nû sprechen,
wan daz sîn sweher Terramêr
im brâhte manegen künec hêr,
rîche und menlîch erkant?
Mahmet und Tervigant
wurden dicke an geschrît,
ê daz ergienge dirre strît.
Terramêr unfuoget,
daz in des niht genuoget,
des sîne tohter dûhte vil.
bescheidenlîch ich sprechen wil,
swen mîn kint ze vriwende erkür,
ungerne ich den ze vriwent verlür.
Willalm ehkurneis
was sô wert ein Franzeis,
des noch bedörfte wol ein wîp,
ob si alsô kürlîchen lîp
durch minne braehte in ir gebot:
sîn sweher hazzet in ân nôt.
Ez muoz nû walzen als ez mac:
etswenne ouch hôhes muotes tac
mit vröuden künfte sît erschein.
Terramêr wart des enein,
ûf Alitschanz er kêrte,
dâ strît sîn her gelêrte
des er niemer mê wart vrô.
wie tete der wîse man alsô?
si wârn im sippe al gelîche,
Willalm des lobes rîche
und Tybalt Arabeln man,
durch den er herzesêre gewan
vor jâmer nâch dem bruoder sîn
und mangen werden Sarrazîn
dem tôde ergap ze zinse.
ein herze daz von vlinse
ime donre gewahsen waere,
daz müeten disiu maere.
ûf daz velt Alyschanz
kom manec niwer schilt al ganz,
der dürkel wart von strîte.
der breite und ouch der wîte
bedorfte Terramêres her,
dô si ûz den schiffen von dem mer
ieslîcher reit zuo sîner schar,
der er durch rîterschaft nam war.
ê man sluoc oder stach,
dâ was von busînen krach
und ouch von maneger tambûr.
Gyburge süeze wart in sûr,
Den heiden und der kristenheit.
nû muoz ich guoter liute leit
künden mit der wâren sage,
an ir urteillîchem tage.
ûf Alischanz erzeiget wart
gein Terramêrs übervart,
daz man sach mit manlîcher wer
des marcgrâven Willalmes her,
die hant vol als er mohte hân.
si hetenz ungerne lâzen:
ein teil sîns künnes was im komen,
und ouch die hêten genomen
starkiu dienst von sîner hant,
an den er niht wan triwe vant.
dô reit sînem vanen bî
Witschart und Gêrart von Blavî,
und der pfalnzgrâve Bertram,
der nie zageheit genam
under brust inz herze sîn
(daz wart ûf Alitschanz wol schîn);
und der clâre Vivîans:
ich waere immer mê ein gans
an wizzenlîchen triwen,
ob mich der niht solde riwen.
ouwê daz sîniu jungen jâr
âne mundes granhâr
mit tôde nâmen ende!
von hôher vröude ellende
wart dar under sîn geslehte:
daz tâten si mit rehte.
Ey Heimrîch von Narbôn,
dîns sunes dienst jâmers lôn
durch Gyburge minne enpfienc.
swaz si gnâde an im begienc,
diu wart vergolten tiure,
alsô daz diu gehiure
ouch wîplîcher sorgen pflac.
ûf erde ein vlüsteclîcher tac
und himels niwe sunderglast
erschein, dô manec werder gast
mit engelen in den himel vlouc.
ir saelekeit si wênic trouc,
die durch Willalmen striten
und die mit manlîchen siten
kômen, lât ir nennen mê.
ist werdekeit von prîse hêr
und ist der prîs diu werdekeit,
der zweir ist einez wol sô breit,
dâ von gelücke wirdet ganz.
der Burgunjoys Gwigrimanz
und des marcrâven swester kint
Myle, die zwên vürsten sint
ze Oransche komen în.
der werden sol noch mêre sîn:
ich meine den clâren Jozeranz
und Hûwesen von Meilanz.
die viere heten hie den prîs
und sint nû dort en pardîs.
eyâ Gyburc, süeze wîp,
mit schaden erarnet wart dîn lîp.
Gaudîns der brûne kom ouch dar,
und Kyblîns mit dem blanken hâr,
und ouch von Tolûs Gaudiers,
Hûnas von Sanctes. ob ir miers
geloubt, sô wil ich zieren
diz maere mit den vieren.
die heten ob dem wunsches zil
der hôhen werdekeit sô vil:
swer prîses dâ dez minre truoc
under in, es hete iedoch genuoc
von drîn landen al diu diet.
der tac diu wîp von vröuden schiet,
ob si minne erkanden:
ich meine die dar sanden
ir vröuden schilt vür riwe.
ist minne wâriu triwe,
sô erwarp dâ manges heldes tôt
den wîben dâ heime jâmers nôt.
ich enmac niht gar benennen sie,
die dem marcrâven hie
kômen werlîche.
der arme und der rîche
sint bêde in die zal benant:
vür zweinzec tûsent si bekant
wârn, dô si sich scharten,
die heiden wênic sparten.
Provenzâl und Burgunjoys
und der rehten Franzoys
het er gehabt gerne mê,
dô reit der schadehaften kêr
Der marcgrâve unverzagt.
sus wart mir von im gesagt,
wie er die heiden ligen sach.
under manegem samîtes dach,
under manegem pfelle lieht gemâl:
innerhalp von zindâl
wârn ir hütte und ir gezelt
ze Alitschanz ûf daz velt
geslagen mit seilen sîdîn.
ir banier gâben schîn
von tiuren vremdeclîchen sniten
nâch der gâmâne siten.
der schein dâ sölh wunder,
ach wênc, in kan besunder
mit zal iz niht bereiten.
ûf des veldes breiten
ir gezelt, swenne ich diu prüeven wil,
man mac der sterne niht sô vil
gekiesen durch die lüfte.
niht anders ich mich güfte,
wan des mich d?=âventiure mant.
nû wart der heidenschaft bekant
daz koemen die getouften,
die stuol ze himel kouften.
der marcgrâve ellens rîche
mante unverzagetlîche
ir manheit sîn geslehte
durch got und durch daz rehte,
und ir werlîchen sinne
durch der zweir slahte minne,
Uf erde hie durch wîbe lôn
und ze himel durch der engel dôn.
'helde, ir sult gedenken,
und lât uns niht verkrenken
die heiden unsern glouben,
die uns des toufes rouben
wolden, ob sie möhten.
nû sehet war zuo wir töhten,
ob wir liezen sölhen segen
des wir mit dem kriuze pflegen.
wan sît sich kriuzewîs erbôt,
Jêsus von Nazarêt, dîn tôt,
dâ von hânt vlühteclîchen kêr
die boesen geiste immer mê.
helde, ir sult des nemen war,
ir traget sîns tôdes wâpen gar,
der uns von helle erlôste:
der kumt uns wol ze trôste.
nû wert êre und lant,
daz Apolle und Tervigant
und der trügehafte Mahmete
uns den touf iht under trete.'
der marcgrâve Willalm
und die getouften hôrten galm
von mangen busînen.
nû was mit al den sînen
ze orse komen, swiez drumbe ergê,
der künec von Falfundê,
der starke küene Halzebier.
manegen stolzen soldier
Und manegen edelen amazzûr
er vuorte: die nam untûr,
sît si vürsten hiezen,
sô wolden si geniezen
ir kraft und ir edelkeit,
daz in der prîs waere bereit
vor ander heres vluot.
manec vürste hôh gemuot
kom dâ mit scharn zuo geriten,
die durch Halzebieren striten.
in sîn helfe was benant
drîzec tûsent werlîch erkant,
sarjande und rîterschaft.
Halzebier kom mit kraft.
an der selben zîte
des hebens anme strîte
sîne turkopel pflâgen,
die dâ gestreut lâgen.
swie si heten în gezogen
mit künste manegen starken bogen,
ir lâzen und ir ziehen,
ir wenken und ir vliehen
wart in gar vergolten,
sît muosen und solden
die getouften were bieten.
die heiden sich berieten:
ir herzeichen wart benant,
si schrîten alle Tervigant.
daz was ein ir werder got:
si leisten gerne sîn gebot.
Monschoy was der getouften ruof,
die got ze dienste dar geschuof.
hie der stich, dort der slac:
jener saz, dirre lac.
die ze bêder sît dâ tohten
gein strît, die wârn gevlohten
in ein ander sêre.
dô gienc ez an die rêre
von den orsen ûf die erden.
heiden der werden
lac dâ manec hundert tôt.
die getouften dolten nôt,
ê si die schar durchbrâchen.
die heiden sich des râchen
manlîch und unverzagt.
daz ez mit jâmer wart beklagt
von den gotes soldieren.
sold ich si zimieren
von rîcher kost, als si riten,
die mit den getouften striten,
sô mües ich nennen mangiu lant,
tiure pfelle drûz gesant
von wîben durch minne
mit spaehlîchem sinne.
die heiden heten kursît,
als noch manec vriundin gît
durch gezierde ir âmîse.
nâch dem êweclîchem prîse
die getouften strebten:
die wîle daz si lebten,
Die heiden schaden dolten
und die getouften holten
vlust und kummer.
man gesach den liehten summer
in sô maneger varwe nie,
swie vil der meie uns brâhte ie
vremder bluomen underscheit:
manec storje dort geblüemet reit,
gelîch gevar der heide.
nû gedenke ich mir leide,
sol ir got Tervigant
si ze helle hân benant.
si mohten under hundert man
einen kûme zîser hân:
des wart ir lieht anschouwen
ungefuoge verhouwen.
si wârn ir lebens milte:
swâ mans âne schilte
traf, dâ spürte man diu swert
sô, daz manec heiden wert
dâ der orse teppech wart.
mit swerten was vil ungespart
ir hôh gebende snêvar:
drunde âne harnasch gar
was dâ manec edel houbet,
daz mit tôde wart betoubet.
ouch vrumten si mit kiulen
durch die helme alsölhe biulen,
dês under der getouften diet
vil maneger von dem leben schiet.
Pynel vîz Kâtor,
der ze allen zîten was dâ vor
dâ man die poynder stôrte,
von sîner hant man hôrte
manegen ellenthaften slac,
ê daz der helt tôt belac
von des marcgrâven hant,
des allez heidenische lant
von vröuden wart gescheiden.
daz was ein werder heiden.
der strît wart bêdenthalben sûr.
der marcgrâve einen amazzûr
ouch sluoc (der was vil rîche)
gâhes rîterlîche.
er wolde dannoch sich niht scharn.
Terramêr kom gevarn
ûf eim orse, hiez Brahâne:
dô kêrt er gein dem plâne,
er wolde den buhurt wenden.
er vorhte, ez sold in schenden,
ob er von strîte kêrte.
sîn manheit in lêrte:
einer schedelîchen tjost er pflac,
dâ von der edele Myle lac
tôt vor Terramêre,
den die Franzoyser sêre
unz an ir ende klagten,
die dâ sorgen vil bejagten.
Terramêr reit wider în
zuo dem grôzen ringe sîn.
Dürkel wart dô der heiden schar:
zegegen, wider, her und dar
wart mit manlîchen siten
Halzebiers her durchriten,
des küenen und des starken.
man möhte in eine barken
sô manege banier niht gelegen,
sô die getouften sâhen wegen
den wint gein in ob heres kraft.
dô kom geruowtiu rîterschaft
an der selben zîte
gevarn gein dem strîte
mit maneger sunderstorje grôz.
die vuort ein man den nie verdrôz
strîts noch rîterlîcher tât.
sîn werdekeit noch volge hât,
daz er warp um rîterlîchen prîs:
der hiez Nöupatrîs:
er het ouch jugent und liehten schîn.
ze Oraste Gentesîn
truoc er krône: ez was sîn lant.
dar verjagt und dar gesant
het in der wîbe minne:
sîn herze und des sinne
ranc nâch wîbe lône.
von rubîn ein krône
ûf sînem liehten helme was:
lûter als ein spiegelglas
was der helm unverdecket glanz.
gegen dem kom Vivîanz,
Des marcgrâven swester suon:
der kunde ouch werdekeit wol tuon.
sus was bewart sîn clâriu jugent:
dehein ort an sîner tugent
was ninder mosec noch murc,
wand in diu künegîn Gyburc
von kinde zôch und im sô riet
daz sîn herze nie geschiet
von durchliuhtigem prîse.
der junge und der wîse
sah gein im stolzlîche komen
von des tjoste wart vernomen
jâmer und herzen nôt.
si wurben bêde umb den tôt.
ich bin noch einer, swâ manz sagt,
der ir tôt mit triwen klagt;
disen durch prîs und durch den touf;
und jenen durch den staeten kouf:
sîn jugent vil prîses gerte,
wan in sîn herze werte
maneger rîterlîchen ger.
sîn schaft was roerîn ime sper,
und daz ysen scharpf und breit.
mit volleclîchem poynder reit
der heiden vor den sînen.
undr al den Sarrazînen
was niender banier alsô guot,
als die der künec hôh gemuot
in sîner hende vuorte.
daz ors mit sporn er ruorte,
Als er tjostieren wolde.
von gesteine und von golde
was rîchiu kost niht vermiten,
in die banier was gesniten
Amor der minne zêre,
mit eime tiuren gêre,
durch daz wan er nâh minnen ranc.
daz ors von rabbîne spranc
gein dem jungen Franzoys,
der ouch manlîch und kurtoys
was und dar zuo hôh gemuot,
als noch der prîses gerende tuot.
in het durch sippe minne
Gyburc diu küneginne
ouch wol gezimieret.
die kômen gehurtieret,
mit snellem poynder dar getriben.
op diu sper ganz beliben?
nein, ir tjost wart sô getân,
durch die schilde und durch bêde man.
ietwederm von des andern hant
wart harnasch und verch zetrant,
und beidiu sper enzwei geriten,
ietweders kraft alsô versniten
daz es der tôt sîn bürge wart.
Vivîanz vast ungespart
sluoc den künec durch den gekrônten helm,
daz beidiu gras und der melm
undr im wart von bluote naz.
der heiden lebens dô vergaz.
Da ergienc ein schädelîch geschiht
und ein jaemerlîchiu angesiht
von den sînen die daz sâhen.
si wolten helfe gâhen:
ir helfe was ze spâte komen.
ungesehen und unvernomen
was mangem heiden dâ sîn tôt,
der doch sîn verch en wâge bôt
durch prîs und durch der wîbe lôn.
Witschart und Sansôn
des geslehtes von Blavî,
die hurten Vivîanse bî
und hulfen im: doch leit er nôt.
Amor der minnen got
und des bühse und sîn gêr
heten durchvartlîchen kêr
in der baniere
durch in genomen schiere,
daz man si rükeshalben sach,
vons küneges hant, der si dâ stach
Vivîans durch den lîp;
des manic man und wîp
gewunnen jâmers leide;
sô daz imz geweide
ûz der tjost übern satel hienc.
der helt die banier dô gevienc
und gurtz geweide wider în,
als ob in ninder âder sîn
von deheinem strîte swaere:
der junge lobesbaere
Hurte vürbaz in den strît.
Tybaldes râche und des nît
ist alrêrst um den wurf gespilt.
swen noch des schaden niht bevilt,
der mag in vürbaz vernemen;
des guotiu wîp niht darf gezemen,
sô sterbenlîcher maere
umb ir dienaere.
daz was almeistic minnen her,
die manlîch ûfes lîbes zer
wârn benant vür tjostiure:
manec heiden vil gehiure
was dâ ze vorflüge komen.
ir aller nam wirt unvernomen
(die brâht ouch Nöupatrîs):
iedoch die den hoehsten prîs
heten und den hoehsten art
an der tjoste vürvart,
die nenne ich iu vür unbetrogen,
künege und herzogen
und etlîchen amazsûr.
ich hân mangen nâchgebûr
der si niht gar bekande,
ob ichs im zwirent nande.
von Sêres Eskelabôn,
der dicke tougenlîchen lôn
von werder vriwendinne enpfienc.
swelhiu gnâde an im begienc,
der was nâch sîner minne wê.
sîn bruoder Galafrê
Der was noch wîzer denne ein swan.
ob mich diu âventiur des man
daz ich in müeze prîsen.
daz envelschen niht die wîsen.
die truogen bêde krône.
wir sulen ouch Glorîône
und dem stolzen Faussabrê
und dem künege Tampastê
und dem herzogen Rubîant
benennen, daz der sehser hant
vil rîterlîcher tjoste reit.
der rîche Rubîûn dâ streit,
und der künec Sînagûn,
Halzebiers swester sun,
dês diu heidenschaft het êre.
der hôhen was niht mêre
dennoch an die rîter komen.
nû het ouch Halzebier genomen
tschumpfentiur von strîtes nôt:
sîner drîzec tûsent was dâ tôt
wol diu zwei teil belegen.
die getouften muosen pflegen
daz si begunden niwer wer
gein Nöupatrîses her,
der selbe sehste künege was.
durch minne unminne in ûfez gras
valt, ein tjost und ein slac:
vor Vivîanz er tôt belac,
dem jungen Franzeise.
dô breite sich diu reise,
Niht von vlühteclîcher jage:
zwêne wartman mit sage
brâhten Terramêr diu maere,
daz entschumpfieret waere
Halzebier von strîtes nôt,
und daz belegen waere tôt
Nöupatrîs der milte,
und daz der strît sich zilte
gein dem her mit manger huorte:
die der marcgrâve vuorte,
die möht ein huot verdecken:
'wir soldens umbestecken
mit dem zehenden unserr pfîle:
si mugen deheine wîle
vor dem her getûren.'
eskelîrn und amazûren
unden künegen die dâ houbetman
wârn, den wart dô kunt getân,
man begunde jungen und alten sagen
daz selbe wâpen wolde tragen
Terramêr der zornic gemuot.
dô regete sich diu heres vluot.
von Arâby und von Todjerne
die künege dô gâhten gerne,
Tybalt und Ehmereiz sîn sun;
und der künec Turpîûn:
des lant hiez Falturmîê.
die kômen dô an die rîter ê,
ê der künec Poufameiz
oder von Amatiste Josweiz;
Od der künec Arficlant
und des bruoder Turkant:
der lant hiez Turkânye.
ir kunft mange âmye
in Francrîche erweinde,
diu klagende ir triwe erscheinde.
unz ein künec was bereit,
innen des der ander streit,
manec sunderrinc mit grôzem her,
und die mit manlîcher wer
harrten, diech iu nante nuo.
allrêrst ich nennens grîfe zuo.
Arofel der Persân,
dem was in manegen landen lâzen
prîs ze muoten und zer tjost.
er het ouch dâ die hoehsten kost
von soldiern und von mâgen:
an sîme ringe lâgen
zehen künege, sînes bruoder kint.
der heiden rîterschaft ein wint
was, wan die er vuorte.
waz man tambûren ruorte
und busîn erklancte!
mit maneger rotte swancte
Terramêrs bruoder her,
Arofel, durch strîtes ger.
dô kôs man ûfme gevilde
manec zimier wilde,
der diu rîterschaft erdâhte,
die Arofel brâhte.
Daz was des schult, er mohtez hân.
Terramêr het verlân
der jungen hôh gemuoten diet,
ich mein daz er in underschiet
sunderrîcheit sunderlant
sînen zehen sünen was benant,
dâ ieslîcher krône
vor sînen vürsten schône
truoc mit krefte und mit art.
ieslîcher ûf der hervart
selbander rîcher künege reit.
seht ob ir her iht waere breit,
die in ir dienste wârn geriten.
ouch dienden si mit zühte siten
ir vetern und leisten sîn gebot.
er lag ouch in ir dienete tôt,
Arofel von Persyâ,
in des dienste sie dâ
wâren und ouch er durch sie.
der milte enpfiel sölch helfe nie.
Arabele Gyburc, ein wîp
zwir genant, minne und dîn lîp
sich nû mit jâmer vlihtet:
du hâst zem schaden gepflihtet.
dîn minne den touf versnîdet:
des toufes wer ouch niht mîdet,
sine snîd von den du bist erborn.
der wirt ouch drumbe vil verlorn,
ez enwend der in diu herze siht.
mîn herze dir ungünste giht.
War umbe? ich solde ê sprechen
waz ich wolde rechen:
oder war tuon ich mînen sin?
unschuldic was diu künegîn,
diu eteswenne Arabel hiez
und den namen im toufe liez
durch den der von dem worte wart.
daz wort vil krefteclîche vart
zer magde vuor (diust immer maget),
diu den gebar, der unverzagt
sîn verch durch uns gap in den tôt.
swer sich vinden lât durch in in nôt,
der enpfaeheten endelôsen solt:
dem sint die singaere holt,
der dôn sô hell erklinget.
wol im derz dar zuo bringet,
daz er sô nâhen muoz gestên
daz in der dôn niht sol vergên;
ich mein ze himel der engel klanc:
der ist süezer denne süezer sanc.
man moht an Willalmes schar
grôzes jâmers nemen war.
sîne helfaer heten niht vermiten,
beidiu geslagen und gesniten
ûf ir wâpenlîchiu kleit
was Kristes tôt, den dâ versneit
diu heidensch ungeloubic diet.
sîn tôt daz kriuze uns sus beschiet:
ez ist sîn verh und unser segen:
wir sulens gelouphafte enpflegen,
Sam tâten die getouften dort.
diu heidenschaft in über bort
an allen orten ündet în.
manec rotte in brâhte sölhen pîn,
daz si bedörften niwer lide.
des lîbes tôt, der sêle vride
erwurben Franzoysaere dâ.
Arofel von Persyâ,
sîns bruoder kint noch umbenant
sint, die man dâ komende vant
mit rîterlîchem kalopeiz.
Fâbors und Passigweiz,
Mâlarz und Malatras:
Karrîax daz vümfte was:
Glorîax und Utreiz,
Merabjax und Matreiz:
dô was daz zehende Morgôwanz,
des prîs mit werdekeit was ganz.
von rabînes poynderkeit
durch den stoup inz gedrenge reit
gein dem strîte ieslîchez her
der künege von über mer.
dâ striten Terramêres kint
sô daz die getouften sint
umbehabt an allen sîten.
manlîch was doch ir strîten.
immer gein einre getouften hant
was hundert dâ ze wer benant
von rîterschaft der maeren
und von bogeziehaeren.
Dô kom in kurzer vriste
der künec von Amatiste,
der hôh gemuote Josweiz.
sîn her dâ bluotigen sweiz
vor den Franzoysaeren rêrte:
in den strît er dô kêrte
selbe vümfte sînre genôze.
mange rotte grôze
Matulases sîn vater dar
im sande, daz si naemen war
sîn, swenn er nâch prîse strite.
im erzeigeten dienstlîchen site
vier künege und rîterlîch gelâz,
Pohereiz und Corsâz,
Talimôn und Rubûâl.
mangen pfelle lieht gemâl
ir ors truogen ze kleiden.
liuten und an orsen beiden
kôs man pfelle tiure.
dem vanken in dem viure
sölher gelpfheit ie gebrast.
dâ kom der sunnen widerglast
an mangem wâppenrocke.
mîner tohter tocke
ist unnâch sô schoene:
dâ mit ich si niht hoene.
diu Josweizes heres kraft
und Arofels rîterschaft
und Halzebiers koberen,
des mohten si niht goberen,
Die getouften, an der zît:
von ein ander si der strît
mit maneger hurte klôzte.
der heiden her dô grôzte
von emerâln und amazsûren.
vil pûken, vil tambûren,
busînen und vloytieren.
nû wold ouch punieren
Terramêr mit krache
den getouften zungemache,
dâ niun krône rîcheit lac,
und dâ manc edel vürste pflac
daz si dienden Terramêres hant.
ân ander sîniu zinslant
diende im Happe und Suntîn,
Gorgozâne und Lumpîn.
sîn beste lant was Cordes:
diu zal sînes hordes
was endes mit der schrifte vrî.
Poy und Tenabrî,
Semblî und Muntespîr.
manec amazsûr und eskelîr
ûz den niun landen vuor,
dâ man ûf ir goten swuor
Terramêrs hervart.
wie sîn schar hie sî bewart?
lât iu benennen sîne kraft.
diu wîte geselleschaft
reit an Terramêres schar:
manec swarzer Môr, doch lieht gevar,
Die sich wol zimierten
ê daz si pungierten.
der künec Margot von Pozzidant.
Orkeise hiez sîn ander lant,
daz sô nâh der erden orte liget,
dâ nieman vürbaz bûwes pfliget,
und dâ der tagesterne ûf gêt
sô nâh, swer dâ ze vuoze stêt,
in dunct daz er wol reichte dran.
der künec Margot, der rîche man,
vuort ouch den künec Gorhant.
bî der Ganjas was des lant.
des volc was vor und hinden horn,
âne menschlîch stimme erkorn:
der dôn von ir munde
gal sam die leithunde
oder als ein kelber muoter lüet.
von ir strîte wart gemüet
vil der kristenlîchen wer.
des künec Gorhandes her
mit stählînen kolben streit
ze vuoz, ir deheiner reit:
si wâren aber sus sô snel,
die mit dem hürnînen vel,
si gevolgten wilde und orssen wol.
ob ich sô von in sprechen sol,
niht in enpfliehen mohte,
wan dem ze vliegen tohte.
dem künege Margotte
man jach daz manec sîn rotte
Wol striten: ze ors und ze vuoz
wurbens umbe wîbe gruoz
oder sus nâch anderem prîse.
daz tuot ouch noch der wîse.
noch was des hers kraft ein wint,
wan die Terramêrs tohter kint
vuorte ûf dem plâne,
Poydjus von Griffâne:
Trîand und Kaukasas
ouch des selben küneges was.
der vuorte ûf den pungeiz
den rîchen künec Tesereiz.
der was vür hôhen prîs erkant:
Collône hiez sîn lant.
der vuort die Arâbeise
und die Seciljeise
und die von Grickulâne
durch die wilden muntâne,
die von Sôtiers und de Latriseten.
umbe wîbe gruoz nâch sînen beten
und nâch ir hôhen minne
stuonden Tesereizes sinne.
dennoch reit Terramêre bî
Poydwîz. des vater Ankî
het in mit kreften dar gesant.
dem dienden ouch sô wîtiu lant,
daz er mit manger storje reit.
was Alyschanz daz velt iht breit,
des bedorften wol die sîne:
gedranc si lêrte pîne.
Mit alsô wît gesamenten scharn
Terramêr kom gevarn.
wir hoeren von sîm poynder sagen,
es möhten starke velse wagen,
dar zuo die würze und der walt.
sîns hers wart vil dâ tôt gevalt
von dem marcgrâven snel.
des helm was ze Tôtel
geworht, herte und wert.
Schoyûse hiez sîn swert,
und sîn ors hiez Puzât,
dâ manic rîterlîchiu tât
ûffe wart begangen.
Terramêr enpfangen
wart sus von der getouften diet:
si gâben strîtes gegenbiet,
ê daz si überkraft betwanc;
des manger sêle wol gelanc,
dô die getouften sturben,
die mit hôhem prîse erwurben
den solt des êwegen lebennes.
er pfligt noch sölhes gebennes,
der mennisch ist und wârer got,
und der wol vröude und nôt
enpfüeret und sendet.
immer unverendet
ist sîn helfe wider sie
die im getrûwent als die.
swer durch Willalm erstarp,
der sêle sigenunft erwarp,
Uf dem velde ze Alitschans.
ey tievel, wie duns des verbans,
und wie du gein uns vihtest
und unsern schaden tihtest!
wie selten dich der gast verbirt!
du bist iedoch ein smaeher wirt,
ze allen zîten geste rîch.
swenne ich sô grimmeclîch
einen wirt sô sitzen vunde,
ob mirs diu reise gunde,
ich kêrte gerne vürbaz.
der in der meide wambe saz,
der wîse mich an bezzer stat,
daz ich den helleclîchen pfat
iht ze lange dürfe bern:
des müeze mich sîn güete wern.
daz ruowen mit der bîte
und den wehsel ame strîte
gap Terramêr von Kordes
der sêle riwe hordes
vil ûf ein ander legten,
die himels dôn sus wegten,
daz vil der engel sungen,
swenne in diu swert erklungen.
ouch vrumte der getouften wîc
daz gein der helle manec stîc
wart en strâze wîs gebant.
diu heidenschaft wart des ermant,
dâ von diu helle wart gevröuwt:
ir lac manc tûsent dâ gestreut.
Werlîch man die getouften vant,
ê daz in ir kraft verswant
von überlast der heiden
wurden si gescheiden
under mange unkunde sprâche.
die Tybaldes râche
der marcgrâve mit schaden sach:
riweclîche er dô sprach
'mîner mâge kraft nû sîget,
sît sus ist geswîget
Monschoy unser crîe.
ey Gyburc, süeze âmîe,
wie tiwer ich dich vergolten hân!
soldez Tybalt hân getân
âne Terramêres kraft,
unser minneclîch geselleschaft
möhte noch wol lenger wern.
nû wil ich niht wan tôdes gern:
und ist daz mîn ander tôt,
daz ich dich lâze in sölher nôt.'
er klagt daz minneclîche wîp
noch mêre dan sîn selbes lîp
und dan die vlust sîns künnes.
'got, sît du verbünnes
Gyburge minne mir,'
sprach er, 'sô nim den trôst ze dir,
swaz der getouften hie bestê,
daz der dinc vor dir ergê
âne urteillîchen kumber.
des ger ich armer tumber.'
Von manger hurte stôze
und von busînen dôze,
pûken, tambûren schal,
und der heiden ruof sô lût erhal,
es möhten lewen welf genesen,
der geburt mit tôde ie muose wesen
daz leben in gît ir vater galm.
der marcgrâve Willalm,
ob ich von dem sô sprechen mac,
gesâht ir ie den nebeltac,
wie den diu liehte sunne sneit?
als durchliuhteclîch er streit
mit der suoche nâch sîm künne.
an der dicke erz machte dünne,
und rûm ame gedrenge,
und wît swenn erz vant enge:
sîn swert Schoyûse daz er truoc,
dâ mit er sölhe gazzen sluoc,
des manc storje wart zetrant.
gein dem wazzer Larkant
von dem velde Alyschans
wart der vürste Vivîans
gehurt in diu rivier.
nû was diu tiwer banier
gerucket von den wunden,
diu drüber was gebunden:
daz kreftelôst in sêre,
wan daz er durch sîn êre
und ouch durch manges heidens tôt
dennoch manlîch were bôt.
Sîn halden was dâ niht ze lanc.
ouch hete mangen ahganc
Larkant, daz snellîchen vlôz.
Vivîans hôrt einen dôz
und sach daz her Gorhandes komen,
von den sölh stimme wart vernomen,
es möhte biben des meres wâc.
Margot Terramêres mâc
brâht im diz volc hürnîn.
den Gyburc diu künegîn
ze Termes und ze Oransche zôch,
Vivîans ungerne vlôch:
des marcgrâven swester kint
hurte, als ob in vuorte ein wint,
in daz her des künec Gorhant,
daz dâ kom von Indîant.
ouch was den hürnînen zorn
daz bêde ir verch und ir horn
von sîner hende wart versniten.
werlîchen kom geriten
der pfallenzgrâve Bertram
dâ er den sûwern dôn vernam.
er wolde wider wenden:
wan er vorhte, ez solde schenden
al die Franzoyse.
do gehôrt der kurtoyse
Munschoy creiieren
in den rivieren
und sah ouch Vivîansen streben
nâch tôde als er niht wolde leben.
Bertram dô strîts ernande.
seht ob in des mande
Munschoy diu krîe:
oder twancs in âmîe?
oder müet in Vivîanses nôt?
oder ob sîn manheit gebôt
daz er dâ prîs hât bejaget.
hât mirz diu âventiure gesaget,
sô sag ich iu durch wen er leit
daz er mit Gorhande streit
und Vivîansen lôste dan.
der Franzoysaere vümf man
(daz wâren grâven rîche)
die kômen rîterlîche.
die siben muosten kumber tragen.
dem pfallenzgrâven wart erslagen
sîn wol gewâppent kastelân,
dar ûf erz hete alsô getân,
des man im jach ze prîse.
Vivîans der wîse
ein türkisch ors im brâhte.
mir ist liep daz ers gedâhte,
wand im nie orses dürfter wart.
Kyblîn und Witschart
kômen in ze helfe dar gehurt.
in Larkant ûf einem vurt
Franzoyser wâren niune dô,
und wol ze sehen ein ander vrô.
der strît gedêch widr ûf den plân:
dâ wart ez von in guot getân.
An die heiden rief ein emerâl:
als tete der künec Rubûâl.
'helfet unseren goten ir rehtes,
daz des Heimrîches geslehtes
immêr iht mege beklîben.
si wolten gar vertrîben
unsern prîs mit gewalt.
nû mac der künec Tybalt
al sînen goten danken wol:
die Franzoys uns gebent zol,
den si ungerne möhten lâzen.
swaz der marcgrâve hât getân
mit Arabeln der künegîn,
was daz ir vröudehaft gewin,
daz möht ein trûren undervarn.
nû sulen wir niht langer sparn
die kriegen vruht von Narbôn.
Heimrîches toten lôn,
sol den verzinsen unser lant?
sô manec werlîchiu hant
ist komen mit Terramêre:
si megens uns jehen zunêre,
komen sis hin genozzen.
nein, si sint verflozzen
unser mark unz in den ort.
nû waenent die Franzoyser dort,
daz uns der marcgrâve hie
twinge als er uns twanc noch ie.
sîn ses hât kûme ein esse nuo:
wir sîn im komen alze vruo.'
Terramêr mit gelpfe sprach,
do er gein maneger storje sach
die von Francrîche
strîten rîterlîche.
'ir helde von der heidenschaft,
nû rech et unser altiu kraft,
die wir hêten von den goten,
daz sô verre ûz ir geboten
Arabel diu verfluocht ist komen.
mir und den goten ist benomen
der ich ê jach ze kinde,
von taverne ingesinde:
von salsen suppierren
sich Tybalt muose vierren
von sînem wîbe und alle ir kint,
die hie durch rehte râche sint.
daz uns die luoderaere
alsô smaehiu maere
getorsten ie gesenden!
held, ir sult ernenden:
êrt die got und dar nâch mich,
daz Tybalt und des gerich
noh hiut ein sölh pfant hie nem,
daz Arabeln des gezem,
ob es geruochet Tervigant,
daz si diu kristenlîchen bant
und den touf unêre.
ê si von Jêsus kêre,
ich sols ûf einer hürde ê sehen,
diu viuric sî: daz muoz geschehen.'
Der kreftelôse Vivîanz
und der grâve Jozeranz,
Sansôn und Gêrhart,
Kyblîn und Witschart,
Berhtram, Gaudîn und Gaudiers,
die niune striten dâ Halzibiers
her sich samelierte,
daz von êrst entschumpfierte
Willalm ehcurneys,
dâ Pînel der kurteys,
der sun des künec Kâtor,
den lîp verlôs, des prîs embor
noh hiut in hôher wirde swebt
dan manges künges der noch lebt.
âne Feirefîz Anschevîn
und der bâruc Ahkerîn,
ob der wâpen solde tragen,
von heiden hôrt ich nie gesagen,
der prîs sô wîten waere hel.
daz dritte hiez Pînel.
der drîer tât was sô benant,
ob heidenischer wirde erkant.
nû nâht der kristen ungeval.
die heiden berge und tal
mit here bedacten schiere.
man hôrt an Halzibiere,
swaz iemen tete, er wold et klagen
Pînel der dâ was erslagen.
dem künge von Falfundê
tete sînes neven sterben wê.
Halzibier der clâre
mit reidbrûnem hâre
und spanne breit zwischen brân,
swaz sterke heten sehs man,
die truoc von Falfundê der künec.
der was al sîner lide vrümec
und manlîches herzen,
zer zeswen und zer lerzen
gereht, ze bêden handen.
sîn hôher prîs vor schanden
was mit werdekeit behuot:
in wîbe dienste het er muot.
nû wart gerochen Pînel
von Halzibier dem künge snel,
do er an Vivîans ersach
daz er die schar mit hurte brach,
und daz er sluoc Libilûn,
Arofels swester sun,
Eskelabôn und Galafrê,
Rubîûn und Tampastê,
Glorîôn und Morhant.
die siben künege sâ zehant
lâgen vor Vivîanze tôt.
Halzebier die grôzen nôt
mit einem swertes swanke galt,
daz Vivîans wart gevalt
hinderz ors ûf die erde.
unversunnen lac der werde,
der ê was heidenscheft ein schûr:
des jach dâ manec amazûr.
Do ez Vivîanz sus ergienc,
Halzebier dise ahte vürsten vienc,
Bertram und Gaudîn,
Gaudiers und Kiblîn,
Hûnas und Gêrart,
Sansôn und Witschart.
die erkant sîn manlîchiu kraft
wol bî ir guoten rîterschaft.
in dûhte an ir gebaeren,
daz si ze mâge waeren
von art dem marcgrâven benant,
und daz er hete gaebiu pfant
vür Arabeln die künegîn.
er hiez dise ähte vüeren hin.
manec storje dar zuo gâhte,
der sêre daz versmâhte
durch waz si wâren ze orsse komen.
von wem der schal dâ waere vernomen,
des begunde vrâgen manec man:
dien westen niht von wem gewan
Terramêr sô grôzen schaden,
daz sîn herze in jâmer muose baden.
manec storje durch die andern brach.
von treten niht ze guot gemach
der clâre Vivîans gewan.
bî einer wîle er sich versan,
dôs alle enwec kômen gevarn.
des marcgrâven swester barn
sach ein wundez ors dâ stên:
al kreftelôs begund er gên,
Mit unstaten drûf er saz.
sîns schildes er dâ niht vergaz,
den begund er dannen mit im tragen.
hulf iz iht, nû sold ich klagen
Heimrîches tohter suon.
ob ich der triwe ir reht wil tuon
und rîterlîchem prîse,
und ist mîn munt sô wîse,
ich sag daz maere erkenneclîch,
wie Vivîans der lobes rîch
sich selbe verkouft umb unsern segen,
und wie sîn hant ist tôt belegen,
diu den gelouben werte
unz er sîn verch verzerte.
der uns ime toufe wart
und Jêsus an der süezen vart
ime Jordân wart genennet Krist,
der nam uns noch bevolhen ist,
den die der touf bedecket hât:
ein wîse man niemer lât,
ern denke an sîne kristenheit;
dar umbe ouch Vivîanz sô streit,
unz im der tôt nam sîne jugent.
sîn verch was wurzel sîner tugent:
waer daz geswebt hôch sam sîn prîs,
sone möhte er deheinen wîs
mit swerten niht erlanget sîn.
mich jâmert durch die saelde mîn
und vreu mich doch wie er restarp,
der sêle werdekeit erwarp.
Der junge helt vor got erkant
reit gein dem wazzer Larkant.
niht der sêle veige
reit nâch der engel zeige
unkreftic von dem plâne
gein einer vuntâne.
ander boume und albernach
und eine linden er dâ sach:
durch den schate kêrt er dar,
vor dem tievel nam der sêle war
der erzengel Kerubîn.
Vivîans, der marter dîn
mag ieslîch rîter manen got,
swenn er sich selben siht in nôt.
der junge ûz süezem munde sprach
'tugenthafter got, mîn ungemach
sî dîner hôhen kraft gegeben,
daz du mich sô lange lâzest leben
unz ich mîn oeheim gesehe,
und daz ich des vor im verjehe,
ob ich ie zuht gein im gebrach,
ob mir sölch untât geschach.'
Kerubîn der engel lieht
sprach 'nun hab des zwîvel nieht,
daz vor dînem tôde dich
dîn oeheim siht: des wart an mich.'
der engel sâ vor im verswant.
Vivîans sich sâ zehant
stracte sô der tôt geligt:
unkraft het im an gesigt.
Der siuftebaere Franzeys
Willalm ehkurneys
mac nû die vlust erkennen
und sich selben nennen
zem aller schadhaftestem man
der schiltes ampt ie gewan
und der ie rîterschaft gepflac.
sîn beste helfe tôt dâ lac,
unz an äht die sint gevangen.
der strît was sô ergangen:
Munschoy der crye was geswigen,
sîniu zweinzec tûsent wârn gedigen
unz an vierzehen der sîne,
die werlîche pîne
bî ir hêrren dolten
und niht von im enwolten,
wan daz se ir verch vür in buten.
in bluote und in sweize suten
die helde von der hitze starc.
in eime stoube er sich verbarc,
dâ niwe storje von dem her
mit poynder kom; ûz dem mit wer
selb vünfzehende der markîs
reit, die mit swerten prîs
heten dâ erhouwen.
zelen und schouwen
si sich dô begunden.
an den selben stunden
si marcten rehte waz ir was
ûzerhalp des hers an eime gras.
Der ie vor schanden was behuot,
sprach 'vröude und hôher muot,
ir beidiu sîget mir ze tal.
wie wênec mîn ist an der zal!
sint mîne mâge tôt belegen,
mit wem sol ich nû vröude pflegen?
dar zuo mîn ellenthafte man.
sô grôzen schaden nie gewan
dehein vürste mîn genôz.
nû stên ich vröude und helfe blôz.
ein dinc ich wol sprechen wil:
dem keiser Karl waer ze vil
dirre vlüste zeinem mâle.
die er tete ze Runzevâle
und in anderen stürmen sînen,
diene möhten gein den mînen
ame schaden niht gewegen.
des muoz ich immer jâmers pflegen,
ob ich hân manlîchen sin.
ey Gyburc, süeziu künegîn,
wie nû mîn herze gît den zins
nâch dîner minne! wan ich bins
mit jâmers last vast überladen,
daz ich den künfteclîchen schaden
an dir nû muoz enpfâhen.
swem daz niht wil versmâhen,
der jehe mir mê noch vlüste,
dan herze under brüste
ie getruoc ze heiner zît,
sît Abel starp durch bruoders nît.
Sînen jâmer sult ir prîsen.
er beriet sich mit den wîsen
und mit den unverzageten,
die sêre mit im klageten,
der den vater, der den bruoder.
in wârn diu strîtes muoder
mit swerten alze wît gesniten,
und doch mit manlîchen siten
und unverzagetlîche.
die helde ellens rîche
gâben sus ir hêrren rât.
'ir sehet wol waz ir helfe hât.
nû welt der zweier einez
(der gît uns trôst deheinez),
daz wir kêren wider in den tôt,
oder wir vliehen ûz der nôt.
Gyburc diu küneginne,
diu mit helflîcher minne
uns dicke hât gerîchet,
swelch tugent sich ir gelîchet,
der waern gehêret drîzec lant.
dehein werlîchiu hant
ûf Oransche nû beleip:
iwer tugende uns danne treip,
und iwer milte unzallîch.
nû tuot schiere dem gelîch.
sweder vart ir kêren welt,
wir sîn me schaden doch verselt.
sulen uns die heiden niezen,
des mag uns wol verdriezen.'
Den marcgrâven von hôher art
begunde jâmern dirre vart,
ob er sich solde scheiden
von mâgen und mannen beiden,
die dâ tôt wârn belegen.
bî liehter sunne gâben regen
und âne wolkenlîchen wint
sîn ougen, als ob sîniu kint
waern al die getouften,
die sîn herze in jâmer souften.
waere im niht wan Vivîanz
ûf dem velde Alischanz
beliben, er möhte iedoch wol klagen.
dô kêrter dan (sus hôrt ich sagen)
nâch sîner manne râte
gein Oransche drâte
bî dem her allez hin.
nâch schaden dûhte si gewin,
daz in dâ nieman nâch enreit:
vorstrît dâ nieman mit in streit.
dô wând er dô sîn der vrîe.
rois Poufameiz von Ingulîe
was mit eime geruowtem here
alrêrst dô komen von dem mere,
der keiner vîent nie gesach.
bî dem tage grôz ungemach
der marcgrâve von den gewan.
die selben ranten in dô an
ûf mangem schoenen kastelân.
die getouften riefen sân
Monschoy und kêrten dar.
der marcgrâve unverzaget nam war,
wâ der künec selbe reit:
des schar was lanc und breit,
bestecket in ein ander.
mange ander schar dâ vander,
der ieslîchiu bî dem tage
was dennoch vrî vor swertes slage.
hurtâ, wie dâ gehurtet wart!
an der engen durchvart
des marcgrâven geverten
mit scharfen swerten herten
muosen rûm erhouwen.
die heiden mohten schouwen
ir schar dâ durchbrechen.
der marcgrâve rechen
kunde alsô die sînen nôt:
ir lac vil manger vor im tôt,
emerâl und amazsûre.
als durch die dicken mûre
brîchet der bickel
und zimberman den zwickel
bliwet durch den herten nagel,
Schoyûs sîn swert, der heiden hagel,
in den ungelouben weiz,
unz ûf den künec Poufameiz.
dem nam sîn zimierde den lîp.
swaz kost ûf man geleit ie wîp,
diu moht ûf Poufameize sîn;
âne Feyrafîz Anschevîn,
Des diu künegîn Secundille pflac,
an dem sölch zimierde lac,
daz der künec Poufameiz,
Nöupatrîs noch Tesereiz
im niht gelîchen kunden,
swie vil si kost begunden.
den künec von Ingulîe
ein sîn âmîe
gevrumet het ûf Alischans
(âventiure, als du mich mans),
dês diu minne sol geprîset sîn.
getouft wîp noch heidenîn
gebent nû selher koste niht,
swie vil man wîben dienen siht.
der junge clâre süeze gast,
sîn zimierde gap den glast,
dazz dem marcgrâven die ougen sneit,
innen des er mit im streit,
als ez diu sunne taete.
sîn wâpenlîch gewaete
was gehêrt mit edelen steinen.
der heidenschefte weinen
wuohs an den selben zîten
von ir zweier strîten:
der marcgrâve im nam daz leben.
sus kund er râche geben
umb sînen schaden den er kôs.
in dem strîte er gar verlôs
sîne vierzehen man.
dô wart er gehurtet dan
Wider underz êrste her
von den komenden von dem mer.
dâ bestuont in Arfiklant
von Turkânîe und Turkant,
die gebruoder beide.
der heidenschefte leide
mit jâmers gesellekeit
der marcrâve ab in erstreit:
die jungen künege er bêde sluoc.
mit maneger wunden von in truoc
in sîn ors Puzzât.
ez waere wise oder sât,
der wart dâ vil nâch im getrett,
sîn ors durch manne bluot gewett:
der lac dâ vil ûf sîner slâ.
sus streit er her und dâ
werlîchen ûf dem plân.
rois Talimôn von Boctân,
und der künec Turpîuon,
mit dem muos er dô strîten tuon,
der rîche von Falturmîê.
wie des dinc gein im gestê?
als Pînels vil Kâtor,
den er ze tôde ouch sluoc dâ vor.
mit grôzes poynders hardeiz
ûf eim ors, hiez Marschibeiz,
Talimôn kom gevarn
verre von sînn ahte scharn.
der stach ze volge ein sper enzwei
ûf den marcrâven, der dennoch schrei
Monschoye werlîch:
er tete der wer ouch dâ gelîch.
er warf sich gein dem poynder wider,
Talimôn sluog er tôt dernider.
Marschibeiz daz ors er nam,
daz künege wol ze rîten zam:
an sîner hende erz dannen zôch.
unverzagetlîche er vlôch
vor manegem grôzen tropel.
diu sper mit krache wâren hel
ûf in, ze volge und engegen.
er wart mit stichen und mit slegen
gâlûnt an allen sîten.
sus muos er strîten.
daz gewunnen ors er liez durch nôt.
hindern büegen stach erz tôt:
ern gunds der heidenschefte niht,
als noch en vîentscheft geschiht.
sus vuorten sin durch einen stoup.
sîn manheit im urloup
gap, daz er sich entsagete
ieslîchem der in jagete.
dô kêrt er gein den bergen.
den wilden getwergen
waer ze stîgen dâ genuoc,
dâ in sîn ors über truoc.
seht ob ir keiner sî versniten:
der marcrâve ist in entriten.
Er enthielt dem orse und sach hin wider,
dez lant ûf und nider.
nû was bedecket berg und tal
und Alyschanz über al
mit heidenschefte ungezalt,
als ob ûf einen grôzen walt
niht wan banier blüeten.
die rotte ein ander müeten,
die kômen her und dar gehurt,
ûf acker und in mangem vurt
dâ Larkant daz wazzer vlôz.
den marcrâven dûhte grôz
ir kraft, und er si reht ersach.
in sîme zorne er dô sprach
'ir gunêrten Sarrazîn,
ob bêdiu hunt und swîn
iuch trüegen und dâ zuo diu wîp
sus manegen werlîchen lîp,
vür wâr möht ich wol sprechen doch
daz iwer ze vil waer dannoch.'
'ouwê,' sprach er, 'Puzzât,
kundestu nû geben rât,
war ich kêren möhte!
wie mir dîn kraft getöhte,
waer wir an disen stunden
gesunt und âne wunden,
wolden mich die heiden jagen,
ez möhte etlîches mâg beklagen.
nû sî wir bêde unvarende,
und ich die vröude sparende.
Du maht des wesen sicher,
wicken, habern, kicher,
gersten und lindez heu,
daz ich dich dâ bî wol gevreu,
ob wir wider ze Oransche komen,
hânt mirz die heiden niht benomen.
ich enhân hie trôstes mê wan dich:
dîn snelheit müeze troesten mich.'
sîn hâr was im brûn gevar,
von wîzem schûme drûffe gar
als ez eins winders waere besnît.
der vürste nam sîn kursît,
einen pfelle brâht von Trîant:
swaz er sweizes ûf dem orse vant,
den kund er drabe wol strîchen.
do begunde im müede entwîchen.
ez dräste und grazte,
von dem kunreiz ez sich mâzte
vil unkrefte die ez truoc.
nû was gebiten dâ genuoc.
der marcrâve zôch zehant
gein dem wazzer Larkant
daz ors an sîner hende
bî maneger steinwende
unz in des wazzers ahganc.
einen kurzen wec niht ze lanc
reit er durch daz stûdach,
unz er vor im ligen sach
des werden Vivîanses schilt.
ûf dem was strîtes sus gespilt,
Hâtschen, kiulen, bogen, swert,
mit spern gein dem man tjoste gert,
zefuort an allen orten.
der marcrâve die borten
erkande, als er geriemet was,
smârâde und adamas,
rubîn und krisolde
drûf verwieret, als si wolte,
Gyburc diu wîse,
diu mit kostlîchem prîse
sande den jungen Vivîanz
ûf daz velt Alischanz,
des tôt ir herzen ungemach
gap. der marcrâve ersach
daz ein brunne und ein linde
ob sîner swester kinde
stuont, dâ er Vivîanzen vant.
in sîme herzen gar verswant
swaz im ze vröuden ie geschach.
mit nazzen ougen er dô sprach
'ey vürsten art, reiniu vruht,
mîn herze muoz die jâmers suht
ân vröude erzenîe tragen.
waere ich doch mit dir erslagen!
sô taete ich gein der ruowe kêr.
jâmer, ich muoz immer mê
wesen dîns gesindes.
daz du mich niht verslindes!
ich mein dich, breitiu erde;
daz ich bezîte werde
Dir gelîch: ich kom von dir.
tôt, nû nim dîn teil an mir.
swaz ich mit kumber ie geranc
und swaz mich sorge ie getwanc,
dâ râmt ich jâmers lêre:
nû hân ich sorgen mêre
dan mir in herzen ie gewuohs.
kund ich nû sliefen sô der vuohs,
daz mich belûhte niemer tac!
swaz vröude in mînem herzen lac,
diu ist mit tôde drûz gevarn.
tôt, daz du mich nû kanst sparn!
ich lebe noch und bin doch tôt.
daz sus ungefüegiu nôt
in mîme herzen kan gewern,
und daz mit swerten und mit spern
mich tôte niht diu heidenschaft!'
von jâmer liez in al sîn kraft.
unversunnen underz ors er seic:
sîner klage er dô gesweic.
bî einer wîle er sich versan:
dô huop sich niwer jâmer an.
über Vivîanzen kniet er dô.
ich geloube des, daz er unvrô
der angesihte waere,
und aller vröuden laere.
den verhouwen helm er von im bant:
daz wunde houbet er zehant
legt al weinde in sîne schôz
und sprach alsus mit jâmer grôz.
'Dîn verch was mir sippe.
sît Adâmes rippe
wart gemachet ze einer maget,
swaz man von dem sâmen sagt,
dâ von Eve vrühtic wart,
ir aller tugende an dich gespart
was, die sider sint erborn.
dîn edel herze ûz erkorn
was lûter als der sunnen glast.
hôher prîs wart nie dîn gast.
sölh süeze an dîme lîbe lac:
des breiten mers salzes smac
müese al zuckermaezic sîn,
der dîn ein zêhen würfe drîn.
daz muoz mir geben jâmer.
als pigment und âmer
dîn süeze wunden smeckent,
die mir daz herze erstreckent
daz ez nâch jâmer swillet.
immer ungestillet
ist nâch dir mîn siuftic klage
unz an den ort al mîner tage.'
'ouwê,' sprach er 'Vivîans,
waz du nû staeter sorgen gans
Gyburge der künegîn!
als ein vogel sîn vogelîn
ammet und brüetet,
als het si dich behüetet,
almeistic an ir arme erzogen.
nû wirt jâmers umbetrogen
Nâch dir daz vil getriwe wîp.
mir wart dîn tugenthafter lîp
ze vröude an dise werlt erborn:
dâ hân ich siuften vür erkorn.
hey Termis mîn palas,
wie der von dir gehêret was!
mich dûht dîn hôher prîs sô wert:
ich gap hundert knappen swert
durch dich, des muoz ich volge hân:
ich gap zwei hundert kastelân
hundert den gesellen dîn
mit harnasch, und diu künegîn
ieslîchem drîer slahte kleit
ûz ir sunderkamern sneit,
daz ich der kost nie bevant.
von Thasmê und von Tryant
und ouch von Ganfassâsche brâht
manec tiwer pfelle, des erdâht
was dîner massenye
(Gyburc mîn âmye
het dich baz denne ir selber kint);
brûnez scharlach von Gint,
daz man heizet brûtlachen,
daz hiezs iu allen machen;
daz dritte kleit scharlachen rôt.
in dirre wirde bistu tôt.
wie was dîn schilt gehêret,
ir milte dran gemêret,
diu gein dir tugende nie verbarc!
der koste vünf hundert marc.
Al diu zimierde dîn
was sô, swelch rîcher Sarrazîn
dir des gelîchen möhte,
der wîbe lôn im töhte.
sît man sô tiwer gelten muoz
hôhe minne und den werden gruoz,
nû waz hât diu minne an dir verlorn!
du waere in Francrîche erkorn,
swâ dich wîbes ougen sâhen,
herze und ir munde jâhen,
dîn blic waere ein meien zît,
und dîner clârheit âne strît
möht wünschen ieslîch vrouwe.
in lufte noch bî touwe
nie gewuohs noch von muoter brust
wart genomen dran sô strengiu vlust
der minne enzucket waere.
sô nû diz sûre maere
vreischet mîn geslehte,
daz hôhen muot von rehte
truoc (wir wârn geprîset),
sô werdent si gewîset
in die jâmerbaeren nôt:
des hilfet in dîn junger tôt.
waz touc ich nû lebende?
der jâmer ist mir gebende
mit kraft alselhe riwe,
diu zaller zît ist niwe,
swaz nû mîn lîp geweren mac,
beidiu naht und den tac.'
Mit jâmer er sus panste.
dô heschte und ranste
der wunde lîp in sîner schôz:
dez herze tete vil manegen stôz,
wan er mit dem tôde ranc.
diu liehten ougen ûf dô swanc
Vivîanz und sach den oeheim sîn,
als in der engel Kerubîn
trôste, an der selben stat.
der marcrâve in sprechen bat
und vrâgt in 'hâstu noh genomen
dâ mit diu sêle dîn sol komen
mit vröuden vür die Trinitât?
spraech du bîhte? gap dir rât
inder kein getoufter man,
sît ich die vlust an dir gewan?'
mit unkreften Vivîanz
sprach 'sît ich von Alischanz
schiet, in hôrte niht noch sach:
wan Kerubîn der engel sprach,
ich solt dich noch ob mir gesehen.
hêrre und oeheim, ich wil jehen
ûf die vart dar ich kêren muoz.
ich hân mit sünden manegen gruoz
und hôhe wirde enpfangen:
ez ist alsus ergangen,
daz diu küneginne ir prîs
an mir erzeigt, und ich sô wîs
noh nie wart gein iu beiden,
daz ich kund ûz gescheiden
Dienst der dâ engegen töhte:
ich enkunde ouch noch enmöhte,
ob mîn tûsent waeren.
mîn wille in den gebaeren
was, daz ich triwe gein iu hielt,
die nie kein wanc von mir gespielt.
dô ich ze Termis wart ein man
mit iwerr helfe und ich gewan
schildes ampt, und die gesellen mîn,
waz koste ich dô die künegîn!
des waere den keiseren gar genuoc,
swaz ir ie krône noch getruoc.
der küneginne Gyburc
ir helfe an mir was wol sô kurc,
die man erkennen mohte,
diu baz ir wirde tohte
denne mînem armen prîse:
ich weiz wol, ist got wîse,
er lônt es ir mit güete,
hât er sîn alt gemüete.
oeheim, nû getrûwe ich dir
durch sippe die du hâst ze mir,
du habst si durch mich deste baz.
nû wirt des willen niemer laz,
und denk waz ich ze Termis sprach,
dâ ez bêdiu hôrte und sach
manec hundert rîter werder diet,
als mir mîn hôher muot geriet,
in vlühe niemer Sarrazîn:
habe ich mit sünden helfe dîn
Gedient, daz sî der sêle leit,
und ob ich zagelîchen streit.'
waz möhte der marcrâve tuon,
do der junge, sîner swester suon,
sô kleiner schulde dâ gewuoc,
ern het ouch trûrens dô genuoc
(und des in sîner bîhte jach)?
dâ engegen er trûreclîchen sprach
'wê mir dîner clârn geburt!
waz wold ich swerts umb dich gegurt?
du soltst noch kûme ein sprinzelîn
tragen. dîner jugende schîn
was der Franzoyser spiegelglas.
swaz dînes liehten antlützes was,
dar an gewuohs noch nie kein gran:
war umbe hiez ich dich ein man?
man solde dich noch vinden
dâ heim bî andern kinden
billîcher dan du hetes getragen
schilt, dar und du bist erslagen.
ich sol vor gote gelten dich:
dich ensluoc hie nieman mê wan ich.
dîn tôt sol mîner tumpheit
vüegen alsô vrühtec leit,
daz zallen zîten jâmer birt
unz mînes lebens ende wirt.
diu schulde ist von rehte mîn:
durch waz vuort ich ein kindelîn
gein starken wîganden
ûz al der heiden landen?'
Dô sus des marcrâven mâc
in sîner schôz unkreftic lac,
er sprach hin zim mit herzen klage
'hâstu daz alle suntage
in Francrîche gewîhet wirt?
dehein priester dâ verbirt,
er ensegen mit gotes kraft ein brôt
daz guot ist vür der sêle tôt.
daz selbe ein appt mir gewan
dort vor sancte Germân.
ze Pârîs daz ampt wart getân:
in mîner taschen ichz hie hân,
daz enpfâch durch dîner sêle heil:
des geleites wirt si geil,
ob si mit angest vür sol gên
und ze urteil vor gote stên.'
daz kint sprach 'in hân es niht.
mîn unschuldeclîch vergiht
sol mir die sêle leiten
ûz disen arbeiten,
aldâ si ruowe vindet,
ob mich der tôt enbindet.
doch gip mir sîn lîchnamen her,
des mennischeit vons blinden sper
starp, dâ diu gotheit genas
der gesellekeite. Tismas
der helle nie bekorte:
Jêsus an im wol hôrte
daz in sîn ruof erkande:
der sêle nôt er wande.
Nu rüefe ouch ich den selben ruof
hin ze dem der mich geschuof
und der mir werlîche hant
in sîme dienste gap bekant.
küsse mich, verkius gein mir
swaz ich ie schult getruoc gein dir.
diu sêl wil hinnen gâhen:
nû lâz mich balde enpfâhen
ob dur ze helfe iht wellest geben.'
dô erz enpfienc, sîn jungez leben
erstarp: sîn bîhte ergienc doch ê.
reht als ligen alôê
al die boum mit viwer waern enzunt,
selch wart der smac an der stunt,
dâ sich lîp und sêle schiet.
sîn hinvart alsus geriet.
waz hilfet ob ichz lange sage?
der marcrâve was mit klage
ob sîner swester kinde.
des orses zoum diu linde
begriffen hete vaste,
ein drum von einem aste,
do er drabe was gevallen.
nû heten ouch ûz verwallen
sîn ougen an den stunden
ursprinc daz si vunden.
sîn herze was trucken gar
und beidiu ougen saffes bar.
er moht sich dô wol umbe sehen,
die strâze gein Oransche spehen,
Dar in doch sîn herze treip.
unlange er dô beleip.
er dâht an schaden des er pflac,
und an den vlüstebaeren tac,
wie jâmerlîch im der ergienc.
mit armen er dicke umbevienc
den tôten, sîner swester suon.
mit dem begund er alsus tuon:
in huop der küene starke man
vür sich ûf daz kastelân.
die rehten strâze er gar vermeit,
ûf bî Larkant er reit,
gein der montâne er kêrte,
als in diu angest lêrte.
iedoch wart er an gerant
von liuten die mir niht bekant
sint. ir was et im ze vil
sô nâhen gein dem râmes zil.
ieslîcher sîn sper sancte,
der im ze vâre sprancte.
Vivîanz er nider warf:
er tete sô der der were bedarf.
sus streit der unverzagete,
unz er sich vor in entsagete:
ime stûdach sîn vermisset wart.
dô kêrt er an die widervart
und reit dâ er Vivîanzen liez.
sîn triwe gebôt und hiez,
sîme neven die naht er wachte,
des sîn herze dicke erkrachte.
Alsus rang er ob im die naht.
dicke wart von im gedâht
des morgens, sô der tac erschin,
ob er in möhte vüeren hin,
oder wie erz an gefienge,
ob anderstunt ergienge
daz er wurde an gerant:
sô müese ern aber al zehant
nider lâzen vallen:
sô waere der heiden schallen
und ir spottes deste mê.
diz bekande herzesêr
twanc in âne mâze.
er dâhte 'ob ich dich lâze
hinder mir durch vorhte hie,
sus grôz unprîs geschach mir nie.
doch muoz ich Puzzâten laden
wênic durch der heiden schaden:
deste baz ich dan und zuo zin mac.'
innen des gienc ûf der tac.
sînen neven kust er und reit
dâ er mit vünfzehen künegen streit.
die wârn ouch an der wache
die naht mit ungemache,
ze hulden Tervigant ir gote
und ouch von Terramêrs gebote,
und bî dem eide gemant.
des hers vride was benant
benamen ze vâre der kristenheit.
ieslîch künec niwan selbe reit.
Die andern gesunden
mit tôten und mit wunden
ze schaffen heten ouch genuoc:
ein ieslîch armer rîter truoc
hêrrn od mâge ûz dem wal,
dar umb die künege über al
die naht der wache pflâgen
und in harnasch lâgen.
eskelîr und amazûre gar,
der houbtman ieslîcher schar,
manec küen rîche emerâl,
der huote pflâgen alumbez wal
vome gebirge unz an daz mer,
ob under dem getouftem her
dannoch iemen waere genesen,
daz er des tôdes müese wesen.
der marcrâve des morgens vruo
reit den vünfzehen künegen zuo.
Ehmereiz von Todjerne
in bekant und sah in gerne,
der werden Gyburge suon.
er wolde de ersten tjost dâ tuon.
des enweiz ich niht, ob daz geschach;
wan ieslîcher balde brach
swaz in sîner hant kom her.
dâ wurden vünfzehen sper
ûf den marcrâven gestochen,
ieslîchez gar zebrochen:
dâ zors er kûm vor in besaz.
Schoiûsen er dô niht vergaz,
Sîns swerts, dâ mit er mangen swanc
tete, der durch künege helme erklanc.
ir namen und ir rîche,
dâ si gewalteclîche
krôn vor vürsten hânt getragen,
die lât iu nennen und sagen.
sît zwuo und sibenzec sprâche sint,
er dunket mich der witze ein kint,
swer niht der zungen lât ir lant
dâ von die sprâche sint bekant.
sô man die zungen nennet gar,
ir nement niht zwelve des toufes war:
die andern hânt in heidenschaft
von wîten landen grôze kraft.
dâ heten dise ouch eteswaz,
die dem marcrâven zeigten haz.
der von Todjerne ist genant,
Ehmereiz, Tybaldes sun erkant.
sô mac von Marroch Akarîn
mit êren vürsten hêrre sîn,
des bâruckes geslehte,
der mit kristenlîchem rehte
Gahmureten ze Baldac
bestatt, dâ von man sprechen mac,
welch pivilde er im erkôs
dâ er den lîp durch in verlôs:
wie sprach sîn epitafîum!
daz was ze jâmers siten vrum:
wie was gehêrt sîns sarkes stat,
alsô der bâruc selbe bat,
von smârât und von rubîn!
die rede lâzen wir nû sîn:
Ich wil die künege nennen gar.
rois Mattahel von Tafar.
rois Gastablê von Comîs.
dô sah der marcrâve wîs,
der strît wolt in dâ niht vergên.
rois Tampastê von Tabrastên.
rois Goriax von Cordubin:
der truoc manheit und sin.
rois Haukauus von Nubîâ
streit ouch vil manlîche dâ.
Cursaus von Barberîe,
von untât der vrîe.
rois Bûr von Siglimessâ,
und rois Corsublê von Dannjatâ.
rois Corsudê von Saygastîn:
wênic was dâ sîn gewin.
rois Vrabel von Corâsen:
des helm enpfienc dâ mâsen.
rois Haste von Alligues
vrâgt den marcrâven des,
waz er wolde an sînen wec.
rois Embrons von Alimec.
rois Joswê von Alahôz.
daz bluot in durch die ringe vlôz
allen, wan Gyburge suon:
dem enwolt er dâ niht tuon.
daz enliez er durch in selben niht:
Gyburg diz maere des vrides giht,
in der geleite er dannen reit:
der marcrâf niht mit im enstreit.
Sîn stiefsun Ehmereiz sprach sân
'ey waz du lasters hâst getân
an mîner muoter al den goten!
dîn zouber nams ûz ir geboten,
und mînen vater Tybalt.
dar umbe Termis wirt gevalt
und al diu kristenheit durchriten.
du hâst ze lange alhie gebiten:
mit tôde giltet nû dîn lîp
daz ie sô wîplîchez wîp
durch dich zebrach unser ê.
daz tuot al mîme geslähte wê.
ich enschilt ir niht, diu mich gebar,
ob ich der zuht wil nemen war:
doch trag ich immer gein ir haz.
mir stüend diu krône al deste baz,
hetez Arabel niht verworht:
daz hât mîn scham sît dicke erforht.'
dô Ehmereiz Gyburge barn
sô rîterlîche kom gevarn,
und al sîn wâpenlîchez kleit
nie dehein armuot erleit
(wan ez was tiwer und lieht),
der marcrâve tete im nieht,
gein sîner rede er ouch niht sprach:
swes er von Gyburge jach,
daz wart im einen gar vertragen:
die andern wunt und erslagen
wurden. ir ähte vluhen durch nôt,
siben aldâ belâgen tôt.
Von den reit dô vürbaz
der marcrâve ûf niwen haz
gein zwein künegen hôh gemuot.
daz wâren rîter als guot,
gein strîte rehte vlinse.
gein eime swaerem zinse
die helde bêde lâgen,
die maneges prîses pflâgen.
der eine von Liwes Nugruns
der werde künec Tenebruns,
und Arofel von Persyâ,
die lâgen ir hers al eine dâ,
der Gyburge veter was.
ist in dem meien towec gras
geblüemet durch den süezen luft,
dise zwên durch prîs und durch ir guft
wârn baz geflôrieret
und alsô gezimieret
daz es diu minne hête prîs.
sold ich gar in allen wîs
von ir zimierde sagen,
sô müese ich mînen meister klagen,
von Veldek: der kundez baz.
der waere der witze ouch niht sô laz,
er nand iu baz denne al mîn sin,
wie des iewedern vriwendin
mit spaecheit an si leite kost.
si gâhten ze ors ûf durch die tjost.
Do der marcrâve gein in her
reit, dâ wurden bêdiu sper
von rabîne gesenket,
und niht von im gewenket,
er liezs et hurteclîche komen.
dô bêde tjost wârn genomen
von dem marcrâven starc,
sîne reise er wênec barc:
er wolde et ze Oransche hin,
dâ Gyburc diu künegîn
sîn herze nâhen bî ir truoc.
ieweder künec ûf in sluoc
sô die smide ûf den anebôz.
Schoyûse wart der scheiden blôz
und manlîch gezucket,
und bêde sporn gedrucket
Puzzât durch die sîten.
manlîch was ir strîten.
der künec Tenebruns lac tôt.
alrêrst gap strîtlîche nôt
dem Franzoys der Persân.
hurtâ wiez dâ wart getân!
die schildes schirben vlugen enbor.
ein swert der künec Pantanor
gap dem künege Salatrê:
der gabz dem künege Antikotê:
der gabz Esserê dem emerâl:
der gabz dô als lieht gemâl
Aroffel dem küenen:
der kund ouch wênic süenen.
Sus kom daz swert von man ze man,
unz ez der Persân gewan,
Aroffel, derz mit ellen truoc
und ez vil genendeclîchen sluoc,
wand er mit strîte kunde
und nieman vür sich gunde
deheinen prîs ze bejagenne.
ich het iu vil ze sagenne
von sîner hôhen werdekeit,
und wie er den ruoft erstreit
undr al den Sarrazînen,
daz er sich kunde pînen
von hôher kost in wîbe gebot
und ouch durch sîner vriwende nôt,
bärlîch im selben ouch ze wer.
undr al dem Terramêres her
was ninder bezzer rîter dâ,
denne Arofel von Persîâ.
Gyburge milte was geslaht
von im: er hetez dar zuo brâht,
daz ninder kein sô miltiu hant
bî sînen zîten was bekant.
Arofel der rîche
streit genendeclîche:
er bejagt ê werdekeit genuoc.
daz ors mit hurte in nâher truoc,
daz die riemen vorme knie
brâsten dort und hie:
ame lendenier si entstricket wart
von der hurteclîchen vart,
Diu îserhose sanc ûf den sporn:
des wart sîn blankez bein verlorn.
halsperges gêr und kursît
und der schilt an der selben zît
wârn drab geruct, deiz bein stuont blôz.
den blanken diechschenkel grôz
der marcrâve hin ab im swanc.
des küneges wer wart dô kranc.
er bôt ze geben sicherheit,
der ê genendeclîchen streit,
und dâ zuo hordes ungezalt.
von dem ors er wart gevalt:
der marcrâve erbeizt ouch dô:
des gevelles was er vrô.
Arofel âne schande
bôt drîzec helfande
ze Alexandrîe in der habe,
und daz man goldes naeme drabe
swaz si mit arbeite
trüegen, und guot geleite
al dem horde unz in Pârîs.
'helt, dun hâst deheinen prîs,
ob du mir nimst mîn halbez leben:
du hâst mir vröuden tôt gegeben.'
do der marcrâve sîniu wort
vernam, daz er sô grôzen hort
vür sîn verschertez leben bôt,
er dâhte an Vivîanzes tôt,
wie der gerochen würde,
und daz sîn jâmers bürde
Ein teil gesenftet waere:
den künec vrâgter maere,
daz er im sagte umb sînen art,
von welhem lant sîn übervart
ûf sînen schaden waere getân.
er sprach 'ich pin ein Persân.
mîn krône aldâ der vürsten pflac
mit kraft unz an disen tac:
nû ist diu swacheit worden mîn.
ey bruoder tohter, daz ich dîn
mit schaden ie sus vil engalt!
Arable und Tybalt,
laegt ir vür mich beide erslagen,
iwern tôt man minre solde klagen.'
der künec niwan der wârheit jach.
der marcrâve mit zorne sprach
'du garnest al mîn herzesêr,
und daz dîn bruoder Terramêr
mîne besten mâge ertoetet hât,
und daz dîn helfeclîcher rât
dâ bî alz volleclîchen was.
ob alz gebirge Kaukasas
dîner hant ze geben zaeme,
daz golt ich gar niht naeme,
dune gultest mîne mâge
mit des tôdes wâge.'
Arofel sprach 'mac iemen hân
dar umbe du mich halben man
alsus verhouwen lâzes leben,
des wirt dir vil vür mich gegeben.
Nu sich, dort stêt Volatîn
daz ors, dâ mit diu schulde mîn
gein dir waere vergolten gar.
ich nam durch mîne triwe war
zehen künege, mînes bruoder kint,
die hie mit grôzer vuore sint:
durch die vuor ich von Persîâ.
ist in mînem rîche aldâ
iht des du gerst vür mînen tôt,
daz nim und lâz mich leben mit nôt.'
war umbe sold ich ez lange sagen?
Arofel wart aldâ erslagen.
swaz harnaschs und zimierde vant
an im dez marcrâven hant,
daz wart vil gar von im gezogen
untz houbet sîn vür unbetrogen
balde ab im geswenket
und der wîbe dienst gekrenket.
ir vröuden urbor an im lac:
dâ erschein der minne ein vlüstic tac.
noch solden kristenlîchiu wîp
klagen sîn ungetouften lîp.
der marcrâve ninder vlôch,
ê daz er von im selben zôch
harnasch daz er ê hêt an:
ein. bezzerz daz der tôte man
gein im ze strîte brâhte,
balde er des gedâhte,
mit zimierde leit erz an den lîp.
des bekant in niht sîn selbes wîp
sît do es im wart vil nôt,
swie kuntlîche rede err bôt.
Diu zimierde gap kostbaeren schîn.
Arofels ors, hiez Volatîn,
dâ ûf saz er al zehant.
bêdiu swert er umbe bant:
Arofels schilt er dar zuo nam,
der künge wol ze vüeren zam.
Puzzât sîn ors was sêre wunt:
den zoum er drab zôch an der stunt,
daz ez sich hungers werte.
mit im ez dan doch kêrte:
swâ sîn hêrre vor în reit,
die selben slâ ez niht vermeit.
sus reit der unverzagete,
sô daz in nieman jagete,
unz er Oransch ersach,
ûf dem palas sîn liehtez dach.
des wart sîn vröude erhoehet,
diu ê was gar gevloehet
ûz sîme herzen hin zetal.
von busînen hôrt er schal
und sach von rotten manegen stoup.
Terramêr het urloup
sîner tohter sune gegeben,
daz er Gyburge ir leben
ûf Oransche naeme.
nû seht wie daz gezaeme
von Griffâne Poydjus,
daz er sîner muomen sus
der sippe wolde lônen.
billîcher solder schônen
Ir und aller wîbe.
ze schirm Gyburge lîbe
kom geîlt rois Tesereiz.
vür wâr ich noch an wîben weiz,
swelh rîter het alsölhen site
der Tesereiz wonte mite,
daz der möht ir minne hân.
des wîbes herze treit der man:
sô gebent diu wîp den hôhen muot.
swaz iemen werdekeit getuot,
in ir handen stêt diu sal.
wert minne ist hôh an prüevens zal.
die pfäde und die strâze gar
verdecket wârn mit maneger schar.
swaz der gein Oransche lac,
der marcrâve einer künste pflac,
daz sîn munt wol heidensch sprach.
sîn schilt was heidensch den man sach,
sîn ors was heidensch daz er reit,
al sîniu wâpenlîchiu kleit
gefuort ûz der heiden lant.
Willalm der wîgant
gein al den storjen kêrte.
sîn manheit in lêrte,
swâ die lücke giengen durch,
ez waere ûf wisen od in der vurch,
daz er dâ sanfte stapfte.
des hers vil an in kapfte.
Poydjus von Griffâne
enthielt sich ûf dem plâne,
unz im sîn her kom gar.
er hete ouch ze vil der schar
von Tesreizes krefte,
in des geselleschefte
ûz sîn selbes lande dar gebeten,
die von Soitiers und die Latriseten
und die von Collône.
ouch dienden sîner krône
die von Pâlerne:
Tesreize ouch dienden gerne
die von Grikulâne
ûz der wilden muntâne,
mit bogen und mit slingen,
dâ mit si kunden ringen.
der marcrâve niht vermeit,
durchz her gein Oransch er reit:
des kom er ze arbeite.
si pruoften ein gereite
daz ûf dem wundem orse lac.
und eines sites des er pflac,
daz er ein kleine pelzelîn
(daz selbe was lieht härmîn)
an zôch, dar ob er wâpen truoc,
des pelzelîns ein gêre sluoc
hinden übern satelbogen.
und dô Puzzât vür unbetrogen
sô eben zogt ûf sîner slâ,
des bekanden in die heiden dâ.
Si sprâchen 'jenez ors truoc den man
von dem Pînel den tôt gewan,
und der uns Arficlanden
ersluoc und Turkanden.
daz selbe ors den einen truoc,
der den künec Turpîûnen sluoc,
den rîchen von Falturmîê.
swiez umb disen rîter stê,
ich waen der schade von im geschach.
diz ors im zoget sus eben nâch:
er ist vür wâr ein kristen
und wil von uns mit listen.
dort unden sîn härmîn gewant
ûz der Franzoyser lant
gein uns ist her gefüeret.'
dâ wart mit sporn gerüeret.
des enwas et dô kein ander rât,
dâ ergienc mit poynder puntestât.
immer zweinzc ensamt stâchen,
od mê, daz gar zebrâchen
ûf im diu sper zestochen gar.
in gap ein schar der andern schar
von hant ze hant als einen bal.
sus vuorten sin berge und tal.
Arofels ors Volatîn
und Schoyûs daz swert sîn
dâ wurden bürgen vür sîn leben.
dem wîbe lôns was vil gegeben,
der künec von Collône
bat in dâ rîten schône:
Der vuor im dâ ze naehest bî.
'ich wil wizzen wer ditz sî,'
sprach Tesereiz der minnen kranz:
des sper was lieht von varwe glanz.
er sprach 'ob du getoufet sîs,
sô enpfâch ein tjost durch den prîs.
ob duz der marcrâve bist,
half dir dô dîn hêrre Krist
daz diu Arâboysinne
Arabel durch dîne minne
rîchiu lant und werde krône
dîner minne gap ze lône
(trüeg sölh êre ein Sarrazîn
als wont an dem prîse dîn,
des waern al unser gote gemeit),
ich wil durch dîne werdekeit
dich vor al den heiden nern,
benamen durch dîne minne wern.
mir enhât hie nieman vollen strît:
mîn her wol ebenhiuze gît
von Grikulâne unz an den Roten.
ich wil dich unsern werden goten
wol ze hulden bringen:
dâ mac dîn dienst wol ringen
nâch wîbe lôn und umb ir gruoz.
ob ich mit dir strîten muoz,
ich weiz wol, dêst der minne leit.
sô unsanfte ich nie gestreit
mit deheiner slahte man,
wand ich dir keines schaden gan.'
Er bat in dicke kêren,
und er wolde im rîcheit mêren:
er warp nâch vîanze.
ze treviers wart ein lanze
ûf den marcrâven gestochen;
die begreif er unzerbrochen
und wants eim heiden ûz der hant:
des wart sîn tjost mit schaden erkant.
innen des rief Tesereiz
'nû kêre, ob dich in dienste weiz
Arabel diu künegîn.'
wider wart geworfen Volatîn
gein dem künec von Latrisete:
er leiste unsanfte sîne bete.
hie wurden die ors mit sporn genomen.
dâ was manheit gein ellen komen,
und diu milte gein der güete,
kiusche und hôhgemüete,
mit triwen zuht ze bêder sît:
der ahte schanze was der strît.
daz niunde was diu minne:
diu verlôs an ir gewinne.
von rabîne hurteclîchen
si liezen nâher strîchen.
dâ wart vaylieren gar vermiten
und bêdiu sper enzwei geriten.
diu tjost dâ sterben lêrte
Tesereizen, der ie mêrte
prîs des diu werlt gereinet was.
geêret sî velt und gras
Aldâ der minnaer lac erslagen.
daz velt solde zuker tragen
al umb ein tagereise.
der clâre kurteise
möht al den bîen geben ir nar:
sît si der süeze nement war,
si möhten, waerns iht wîse,
in dem lufte nemen ir spîse,
der von dem lande kumt gevlogen,
dâ Tesereiz vür unbetrogen
sîn rîterlîchez ende nam.
er was der minne ein blüender stam,
den tôte des marcrâven hant:
den hete ouch minne dar gesant.
Gyburge bote was wol ze wer:
mit poynder nam in vür daz her
ze volge und ze treviers
'Mahmet, und ganstu miers,'
sprach maneger, 'ich begrîfe dich.'
an allen sîten manegen stich
im manec geruowtiu storje bôt.
er vlôch dan, Puzzât lac tôt,
sîn ors. daz begund er klagen:
Schoyûse wart dô vil geslagen
den heiden ze ungemache.
kastânen boume ein schache
dâ stuont mit wînreben hôch:
in der dicke er in enpflôch.
snellîchen truoc in Volatîn
ze Oransch vür die porte sîn.
Alrêrst twanc in jâmers nôt
umb sînes werden heres tôt
und Vivîanzes sînes neven.
ein alter kapelân, hiez Steven,
ûf der wer ob der porte stuont:
dem tete der marcrâve kuont
daz er dâ selbe waere.
der geloubte niht der maere.
diu künegîn kom selbe dar.
si nam der zimierde war:
der koste si bevilte.
si prüefte ouch bî dem schilte
daz er ein heiden möhte sîn.
Arofels ors Volatîn
was niht sô Puzzât getân.
si sprach 'ir sît ein heidensch man.
wen waent ir hie betriegen,
daz ir sus kunnet liegen
von dem marcrâven âne nôt?
sîn manheit im ie gebôt
daz er bî den sînen streit
und vlühtec nie von in gereit
durch deheiner slahte herte.
maneger iu daz werte,
iwer halden hie sus nâhen,
wan daz ez kan versmâhen
hie inne al mîner rîterschaft.'
dô was ir werlîchiu kraft
gedigen et an den kapelân:
dort inne was kein ander man.
Der marcrâve zer künegîn
sprach 'süeziu Gyburc, lâ mich în,
und gib mir trôst den du wol kanst.
nâch schaden du mich vröuden manst:
ich hân mich doch ze vil gesent.'
si sprach 'ich bin des niht gewent,
daz der marcrâve al eine
kume. mit eime steine
sol iu gewinket werden,
daz ir ligt ûf der erden:
iwers haldens ich iu hie niht gan.'
der heiden hers ein woldan
wol vünf hundert menschen vuorten,
die si mit geiselen ruorten:
daz wârn die kristen armen.
die begunden sêre erbarmen
Gyburge, diuz hôrt und sach.
zem marcrâven si dô sprach
'waert ir hêrr diss landes,
ir schamt iuch maneges pfandes
als iwer volc dort lîdet.
ob ir helfe bî den mîdet,
sô weiz ich wol daz irz niht sît.
Munschoye wart geschrît,
und ûf geworfen ûz der hant
Schoyûs: des eke wârn bekant.
dâ wart gehardieret
und alsô gepungieret,
swen er derreicht, der lac dâ tôt.
die heiden vluhen vor durch nôt:
Olbenden und dromendarîs
dâ beliben, geladen in manegen wîs
mit wîne und mit spîse.
der marcgrâve wîse
Arofels wâpen dâ genôz:
wan des kraft was sô grôz
über al der heiden her,
daz ir neheiner kom ze wer.
si vorhten daz erz waere,
und erschracten sô der maere,
dazs ir gewin liezen stên.
die soume hiez er wider gên:
über al der kristen liute bant
ûf sneit des marcrâven hant.
er bats et wider trîben:
er enliez dâ niht belîben
swaz im ze nutze tohte.
mit êren er dô mohte
komen vür die porten sîn.
dannoch wânt diu künegîn
daz si waere verrâten.
în lâzens dicke bâten
der marcrâve und de erlôste diet.
der küneginne vorhte riet
daz sien marcrâven mante
daz in doch wênic schante.
'dô ir durch âventiure
bî Karl dem lampriure
nâch hôhem prîse runget
und Rômaere betwunget,
Ein mâsen dier enpfienget dô
durch den bâbest Lêô,
die lât mich ob der nasen sehen.
sô kan ich schiere daz gespehen,
ob irz der marcrâve sît:
alêrst ist în lâzens zît.
hân ich dan ze lange gebiten,
ich kan mit vorhtlîchen siten
umb iwer hulde werben
(daz enlâz ich niht verderben)
mit dienstlîchem koufe.'
der helm und diu goufe
wart ûf gestrict und ab gezogen.
diu künegîn was unbetrogen:
die mâsen si bekante.
mit vröuden si in nante
'Willalm ehkurneis,
willekomen, werder Franzeis.'
si bat die port ûf sliezen.
er moht ê niht geniezen,
swaz err ze künde sagete;
daz si vil dicke klagete.
dô sim mit vorhten manegen kus
gap, der marcrâve alsus
sprach 'Gyburc, süeze âmîe,
wis vor mir gar diu vrîe
swaz ich hazzes ie gewan,
wan ich gein dir niht zürnen kan.
nû geben beide ein ander trôst:
wir sîn doch trûrens unerlôst.'
Des wortes Gyburc sêre erschrac.
si dâht 'ob ich in vrâgen mac
der rehten maer von Alischanz?'
ob er selbe und Vivîanz
daz velt behabeten mit gewalt
gein dem künege Tybalt,
od wiez dâ ergangen waere.
alweinde se vrâgete maere,
'wâ ist der clâre Vivîanz,
Mîle und Gwigrimanz?
ouwê dîn eines komenden vart!
wa ist Witschart und Gêrhart
die gebruoder von Blavî,
und dîn geslähte ûz Komarzî,
Sansôn und Jozeranz
und Hûwes von Meilanz
und der pfallenzgrâve Bertram
(der selbe dînen vanen nam)
und Hûnas von Sanctes,
dem du nie gewanctes
decheines dienstes, noch er dir?
hêrre und vriunt, nû sage mir,
wa ist Gautiers und Gaudîn
und der blanke Kybalîn?'
der marcrâve begunde klagen.
er sprach 'ich enkan dir niht gesagen
von ir ieslîches sunder nôt.
bärlîch Vivîanz ist tôt.
in mîn selbes schôz ich sach
daz der tôt sîn jungez herze brach.
Mir hât dîn vater Terramêr
gevrumet mangiu herzesêr,
und tuot noch ê erz lâze.
mîn vlust ist âne mâze.'
do ez Gyburc het alsus vernomen,
daz ir vater selbe waere komen
ûf Alischanz von über mer,
si sprach 'al kristenlîchiu wer
mag im niht widerrîten.
sîn helfe wont sô wîten,
von Orjent unz an Pozidant,
dar zuo al indîâschiu lant,
von Orkeis her unz an Marroch,
dar zuo den wîten strich dannoch
von Griffâne unz an Rankulat
die besten er mit im hie bat,
sîne man und al mîn künne.
uns nâhet swachiu wünne.
hete wir doch sölhe kraft,
dazs an den zingelen rîterschaft
und hie zen porten müesen holn,
dâ von si möhten schaden doln!
ich erkenne se sô vermezzen,
wir werden hie besezzen.
nû wer sich wîp und man:
niht bezzers râtes ich nû kan.
dez naehste gedinge ist unser leben:
daz sul wir niht sô gâhes geben.
si mugen wol schaden erwerben,
ê daz wir vor in sterben.
Oransch ist wol sô veste,
ez gemüet noch al die geste.'
manlîche sprach daz wîp,
als ob si manlîchen lîp
und mannes herze trüege.
er was wol sô gefüege,
daz er si nâhen zuo zim vienc:
ein kus dâ vriwentlîch ergienc.
unverzagetlîch er sprach
'nâch senfte hoeret ungemach.
wer möht ouch haben den gewin,
als ich von dir berâten bin
an hôher minne teile,
sîn leben waer drumbe veile,
und allez daz er ie gewan?
guoten trôst ich vor mir hân,
mahtu behalten dise stat:
manec vürste, diechs noh nie gebat,
durch mich rîtent in diz lant.
mit swerten loes ich dîniu bant,
swaz si dir mit gesezze tuont.
mîner mâge triwe ist mir wol kuont.
dar zuo der Roemisch künec ouch hât
mîne swester, der mich nû niht lât.
mîn alter vatr von Narybôn
sol dir mit dienste geben lôn,
swaz er und elliu sîniu kint
von dînem prîse geêret sint.
Nu sag ûf dîne wîpheit,
ist dir mîn dar rîten leit
od liep mîn hie belîben?
swar mich dîn rât wil trîben,
dar wil ich kêrn unz an den tôt.
dîn minne ie dienst mir gebôt,
sît mich enpfienc dîn güete.'
nû kom daz her mit vlüete.
der künec von Marroch Ackarîn
dâ kom mit maneger storje sîn.
Terramêr der vogt von Baldac
gewâpent gein Oransche pflac
gâhens swaz er mohte:
swaz al des hers tohte
beidiu ze orsse und ze vuoz
vür Oransche komen muoz:
sölch was der banier zuovart,
als al die boume Spehtshart
mit zendâl waern behangen.
sine wurden niht enpfangen
mit strîtes gegenreise.
Willalm der kurteise,
al die porte und drobe die wer
bevalh er dem erlôsten her
daz er in dem woldan
bî den soumen dort gewan.
den gab er manlîchen trôst,
und mante wie si waern erlôst,
daz si dar an gedaehten,
swenne in die heiden naehten.
Vil steine kint und wîp
ûf die wer truoc, ieslîches lîp
sô si meiste mohten erdinsen.
si woltenz leben verzinsen.
Terramêr dô selbe niht vermeit,
ze vâre umb Oransch er reit,
sîner tohter schaden er spehte.
dô daz her gar verschehte
ieslîch storje mit ir kraft,
daz si dehein rîterschaft
an zingeln und an porten
wedr sâhen noch enhôrten,
die man ze orssen solde tuon,
Fâbors Terramêres suon
gap ieslîchem künege stat
als in sîn vater ligen bat.
Terramêr und rois Tybalt
sich schône leiten mit gewalt
vür die porten gein dem palas
dâ Gyburc selbe ûffe was.
zwêne künege rîch erkant,
Pohereiz und Korsant
andersîte lâgen,
die wîter ringe enpflâgen.
zuo den loschierte
manec vürste, der zimierte
mit hôher koste sînen lîp,
ich waen dâ heime durch diu wîp.
Die zwuo sîten sint belegen:
wer sol der dritten porten pflegen,
diu ûz gienc gein dem plâne?
der künec von Grifâne,
und rois Margot Pozzidant,
und der hürnîn Gorhant.
die pflâgen der dritten porten.
zer vierden sîten hôrten
Fâbors und Ehmereiz,
Morgwanz und Passigweiz,
Gyburg drî bruodr und ein ir suon.
si mohtenz ungerne tuon,
die jungen künege hôh gemuot.
wie diu vünfte sî behuot?
der pflac der künec Halzebier.
noch mê ist ir benennet mier;
Amîs und Kordeiz,
und der künec Matribleiz,
und Josweiz der rîche.
der lac wol dem gelîche,
daz Matusales sîn vater
(die werden ûz den boesen jater,
sô den distel ûz der sât)
sîns vater helfe und des rât
vrumt in ûz sîme lande
über mer ân alle schande:
wand er vuorte manegen helt,
die gein vînden wârn erwelt.
drîzec künege im wârn benant,
und manec esklîr vil rîch erkant,
amazzûr und emerâl.
die swuoren dô sunder twâl
daz gesez ein jâr vür die stat,
als si Tybalt durch râche bat.
Oransch wart umbelegen,
als ob ein wochen langer regen
niht wan rîter güzze nider.
wir hân daz selten vreischet sider,
daz sô manec kostebaer gezelt
vür keine stat übr al daz velt
sô rîchlîch wurde ûf geslagen.
durch sîn gemach und durch ir klagen
Gyburc den marcrâven dan
vuorte, den strîtes müeden man,
dô daz ûzer her verzabelt was
und daz inre wol genas
sô daz in nieman stürmen bôt
und daz gestillet was diu nôt.
in ein kemnâten gienc
Gyburc, diu ez sus an vienc
mit ir âmîse.
dâ entwâpent in diu wîse.
si schouwete an den stunden,
ob er hete deheine wunden;
der si von pfiln etslîche vant.
diu künegîn mit ir blanken hant
gelâsûrten dictam
al blâ mit vînaeger nam,
und sô die bône stênt gebluot:
die bluomen sint ouch dar zuo guot:
ob der pfîl dâ waere beliben,
dâ mit er wurd her ûz getriben.
si bant in sô daz Anfortas
mit bezzerem willen nie genas,
Und umbevienc in âne nît.
ob dâ schimpfes waere zît?
waz sol ich dâ von sprechen nuo?
wan ob si wolden grîfen zuo
ze bêder sîte ir vrîheit,
dâ engein si niht ze lange streit.
wand er was ir und si was sîn:
ich grîfe ouch billîch an daz mîn.
si vielen sanfte ân allen haz
von palmât ûf ein matraz.
als senft was ouch diu künegîn,
reht als ein jungez gänselîn
an dem angriffe linde.
mit Terramêres kinde
wart lîhte ein schimpfen dâ bezalt,
swie zornic er und Tybalt
dort ûz ietweder waere.
ich waen dô ninder swaere
den marcrâven schuz noch slac.
dar nâch diu künegîn dô pflac,
si dâhte an sîne arbeit
und an sîn siuftebaerez leit
und an sîn ungefüege vlust.
sîn houbt sim ûf ir winster brust
leit: ûf ir herzen er entslief.
mit andaehte si dô rief
hin ze ir schepfaere alsus.
'ich weiz wol, Altissimus,
daz du got der hoehste bist
vil staete ân allen valschen list,
Und daz dîn wâriu Trinitât
vil tugenthafter bärmde hât.
sît daz wir nû zerbarmen sîn,
ich und der geselle mîn,
und daz wir vriunde hân verlorn,
die du dir selbe hâst erkorn
in der engele gesellekeit,
swer nâch selher helfe streit
ûf Alischanz in dînem namen,
sich mac dîn gotheit wol schamen,
ob wirs werden niht ergetzet,
daz wir nû sîn geletzet
aller werltlîcher wünne,
dirre man an sîme künne,
und die mir wâren undertân.
nû lern ich des ich nie began,
eins jaemerlîches trôstes gern:
des müeze mich dîn güete wern;
daz sich kürze nû mîn leben,
sît mir mîn vater hât gegeben
sus ungefüege râche.
zwuo und sibenzec sprâche,
der man al der diete giht,
die enmöhten gar volsprechen niht
mîniu vlüstebaeren sêr,
ich enhab der vlüste dannoch mê.
ey Vivîanz, beâs âmîs,
dînen durchliuhtigen hôhen prîs,
wie den diu werlt beginnet klagen!
wie moht der tôt an dir betagen?
Du bist benamen der eine,
den ich vor ûz sô meine,
daz ich enpfâhe niemer nôt
der gelîch die mir dîn tôt
wil künfteclîchen werben.
wan mües ich vür dich sterben!
und ouch vür ander vriunde mîn,
die gein den heiden tâten schîn
manege rîterlîche tât,
daz der darbt und mangel hât
mîn klagender vriwent ûz erkorn.
ey waz ist hôhes vundes vlorn!
manges heldes triwe die ich vant,
dô ich der Arâboyse lant
und den künec und des kint verliez
und der touf den ungelouben stiez
von mir, und daz ich kristen wart.
nû hât mîns vater nâchvart
mir disiu herzesêr getân.
daz müese Tybalt hân verlân.'
ir herzen ursprinc was sô grôz,
durch diu ougen ûf ir brüste vlôz
an des marcrâven wange
vil wazzers. niht ze lange
er lac unz dazz in wacte.
vor schanden gar die nacte
und der hôhen vröude ein weise,
Willalm der kurteise
gap der künegîn guoten trôst,
und jach si wurde wol erlôst.
'Got ist helfe wol geslaht:
der hât mich dicke ûz angest brâht.
hilft mir nû sîn geleite
durchz her ân arbeite,
sô kum ich schiere wider zuo dir.
vrowe, nû solt du sagen mir
belîbens oder rîtens rât:
dîn gebot ietwederz hât.'
Gîburc sprach 'dîn eines hant
mac von al der heiden lant
den liuten niht gestrîten:
du muost nâch helfe rîten.
von Rôme roys Lôys
und dîne mâge sulen ir prîs
an dir nû lâzen schînen.
ich belîb in disen pînen
sô daz ich halde wol ze wer
Oransch vor der heiden her
unz an der Franzoysaere komen,
oder daz ich hân den tôt genomen,
ob noch groezer waere ir maht.'
der tac het ende und was nû naht.
der marcrâve alêrst enbeiz
gâhes pitît mangeiz:
daz truogen juncfrouwen dar.
sîn harnasch lac bî im gar:
snellîch er wart gewâpent drîn.
mit al der zimierde sîn
unlange er danne vürbaz gienc,
unz in diu künginne umbevienc.
Gyburc sprach 'hêrre markîs,
lâz dînen erwelten hôhen prîs
an mir nû wesen staete,
daz du durch niemans raete
wenkest an mir armen,
und lâz mich dir erbarmen.
denke an dîne werdekeit.
ich weiz wol daz dir waere bereit
in Francrîche manec wîp,
sô dazs ir êre und ir lîp
mit minne an dich wante:
ob dan dîn güete erkante
waz ich durch dich hân erliten,
der wer wurde an mich gebiten.
ob die clâren Franzoysinne
dir nâch dienst bieten minne,
daz si dich wellen ergetzen mîn,
sô denke an die triwe dîn.
und ob dir iemen gebe untrôst
daz ich niemer werd erlôst,
den lâz von dir rîten:
vüer die getürren strîten.
und denke waz ich durch dich liez,
daz man mich ze Arâbe hiez
al der vürsten vrouwe.
dennoch was ich in der schouwe,
daz man mir clârheite jach,
vriunt und vîent, swer mich sach.
du möhts mich noch wol lîden,
und solt uns kumber mîden.'
Er gap des vîanze,
daz diu jâmers lanze
sîn herze immer twunge,
unz im sô wol gelunge
daz er si dâ erlôste
mit manlîchem trôste,
und lobt ir dennoch vürbaz
daz er durch liebe noch durch haz
niemer niht verzerte
von spîse diu in nerte,
niht wan wazzer und brôt,
ê daz er ir bekanten nôt
mit swertes strîte erwante.
alsus in von ir sante
Gyburc diu künegîn.
dar wart gezogen Volatîn.
al weinde wart er ûz verlân,
diu porte sanfte ûf getân.
nû was diu schiltwache
al umb daz her mit krache,
mit manger sunderstorje grôz.
der marcrâve anderstunt genôz
Arofels wâpen diu er truoc.
des hers im widerreit genuoc:
si sprâchen her und dâ
'diz ist der künec von Persîâ.'
in nert ouch daz er heidensch sprach.
unverzagt er marcte und sach
eine strâze dier rekande,
gein der Franzoyser lande.
Daz her vür Oransche pflac
komens unz an den vünften tac:
dennoch vuorens allez dar;
manec siuftebaeriu schar,
den hêrrn und mâge wârn belegen
tôt: die muosen jâmers pflegen.
si jâhn, Apolle und Tervigant
und Mahmet waern geschant
an ir gotlîchem prîse.
Terramêr der wîse
dicke vrâgete maere,
wiez dâ ergangen waere:
daz moht er ein niht gar gesehen.
swaz dâ wunders was geschehen
an den hôh rîchen werden,
gevohten ûf der erden
wart nie sô schadehafter strît
sît her von anegenges zît.
Arofel von Persyâ
in maneger zungen sprâche aldâ
wart beklagt ouch Tesereiz.
Pynel und Poufameiz
und der milte Nöupatrîs,
Eskelabôn der manegen prîs
bezalte durch wîbe lôn.
von Boctân rois Talimôn
wart mit den anderen ouch geklagt.
Turpîûn der unverzagt,
der künec von Falturmîê,
des tôt der heidenschaft tete wê.
Dô si den schaden gewisten
und mit der wârheit misten
drîer und zweinzec künege die dâ tôt
wârn belegen, Terramêres nôt
pflac dô decheiner vîre.
amazzûr und eskelîre
und emerâle ungezalt,
der lac sô vil dâ tôt gevalt,
dazz âne prüeven gar beleip.
diu vlust dô Terramêren treip
in sô herzebaere klage,
dês waere erstorben lîhte ein zage.
dô sprach er trûreclîche
'swer giht daz ich sî rîche,
der hât mich unreht erkant,
swie al der heidenschefte lant
mit dienste stên ze mîme gebote.
ich mac der kristenheite gote
alêrst nû grôzes wunders jehen:
selh wunder ist an mir geschehen,
daz ein hant vol rîter mich
hât nâch entworht durch den gerich,
daz ich den ungelouben rach,
den man von mîme kinde sprach,
Arabeln diu Tybalde enpfuor.
ûf mînen goten ich dô swuor,
daz ich den goten ir êre
sô geraech daz niemer mêre
dehein mîn kint des zaeme
daz ez den touf genaeme
Durch Jêsum, der selbe truoc
ein kriuze dâ man in an sluoc
mit drîn nageln durch sîn verch.
mîn geloube stüend entwerch,
ob ich geloubte daz der starp
und in dem tôde leben erwarp
und doch sîn eines waeren drî.
ist mir mîn alt geloube bî,
sô waen ich daz sîn Trinitât
an mir deheine volge hât.
er mac wol guote rîter hân.
des enkalt mîn veter Balygân,
der mit dem keiser Karle vaht,
dô al der heidenschefte maht
von dem entschumpfieret wart.
vür wâr nû ist mîn hervart
kreftiger und wîter brâht.
ich wil und hân mir des erdâht,
daz ich manege unkunde nôt
Arabeln gebe und smaehen tôt,
des Jêsus gunêret sî:
der wille ist mîme herzen bî.'
die zem êrsten kômen und ouch sider,
die wolten Oransche nider
mit sturme dicke brechen,
hêrrn und mâge rechen
an Gyburge der künegîn.
si heten werlîchen sin,
die der stet dort inne pflâgen,
swie zornic de ûzern lâgen.
Der marcrâve ist durch si komen
âne schaden. nû wirt vernomen
alêrst wiez umbe triwe vert.
bon âventiure in het ernert,
und ouch Gyburge saelekeit.
beide er bleip und reit:
in selben hin truoc Volatîn,
Gyburc behielt daz herze sîn.
ouch vuor ir herze ûf allen wegen
mit im: wer sol Oransche pflegen?
der wehsel rehte was gevrumt:
ir herze hin ze vriwenden kumt,
sîn herze sol sich vînden wern,
Gyburge vor untrôste nern.
nû solt ir herze senfte hân:
dô was in beiden trûren lâzen.
Gyburc Oransch und ouch ir leben
ir vater sô niht wolde geben,
daz er si selben tôte
und drab die kristen nôte
den ungelouben mêren.
er bôt ir driu dinc zêren,
daz si der einz naem mit der wal;
daz si in dem mere viel ze tal,
umb ir kel ein swaeren stein,
oder daz ir vleisch und ir bein
ze pulver wurden gar verbrant,
od daz si Tybaldes hant
solde hâhn an einen ast.
si sprach 'der wol gezogene gast
Erbôt ie zuht der wirtin.
war tuostu, vater, dînen sin,
daz du mir teilest selhiu spil
der ich niht kan noch enwil?
ich mac wol bezzer schanze weln.
mir sulen die Franzoyser zeln:
diene lâzent mir niht übersagen.'
innen des begund ez tagen:
diu rede ergienc bî einer naht
und wart sît anders volbrâht.
si vrâgeten 'wa ist der markîs?'
si sprach 'der hât durch sînen prîs
einen turney genomen,
und wil dâ her wider komen
schiere durch den willen mîn:
der sol vor disen porten sîn.
dâ mac man schouwen wer daz velt
behabt durch der minne gelt.
er hât nû liute ein teil verlorn,
und ist der schade noch unverkorn.
ir gunêrten Sarrazîne,
etlîche mâge mîne,
ir welt hie beiten grôzer nôt.
iu kumt der zwivalte tôt:
doch ir mir bietet tôde drî,
die zwêne sint iu nâhen bî;
diss kurzen lebens ende,
und der sêle unledec gebende
vor iwerem gote Tervigant,
der iuch vür tôren hât erkant.'
Dô Terramêr vil rehte ersach
daz decheines sturmes ungemach
Oransche möht ertwingen,
dô si niht wolten dingen,
dô hiez er wurken antwerc.
ez waere tal oder berc,
alumbe an allen sîten
er wolt die stat erstrîten.
drîboc und mangen,
ebenhoeh ûf siulen langen,
igel, katzen, pfetraere,
swie vil ieslîches waere
ûf Gyburge schaden geworht,
daz het si doch ze mâze ervorht.
nû lac alumbe an der wer
almeistic tôt ir kleine her.
eine kunst si dô gewan,
dazs ieslîchem tôten man
hiez helm ze houbte binden.
swaz man schilt moht vinden,
si waeren niwe oder alt,
dâ mit die zinne wârn bestalt.
diene wancten niht durch zageheit:
den selben was lieb und leit
iewederz al gelîche.
der marcrâf sorgen rîche,
swie balde er von Gyburge streich,
sîn gedanc ir nie gesweich:
der was ir zOransche bî.
ob ich nû niht sô sinnic sî,
Daz ich gesagen künne ir nôt,
sô lâtz iu erbarmen doch durch got.
ich enhân der zal niht vernomen,
wie maneges tages waere komen
ze Orlens der marcrâve unverzagt.
sîn herberge ist mir gesagt,
daz er die schoenen stat vermeit
und eine smaehe gazzen reit
vor dem graben in ein hiuselîn,
aldâ sîn ors Volatîn
sich kûme ûf gerihte.
zem jâmer er sich pflihte.
im was al hôher muot gelegen:
des wolt er sus noch sô niht pflegen.
er schuof dem orse sîn gemach,
und ouch dem wirte, daz der jach
dazz im nie gast sô wol erbôt.
niht wan wazzer und brôt
im selbem er ze spîse nam.
sîn vröude was an kreften lam.
smorgens vruo huob er sich dan.
nû was ein gewaltic man
in der stat dâ vür bekant
daz imz geleite was benant:
von dem künege het er daz.
der wolt kêren sînen haz
ûf den marcrâven âne nôt;
der rehte gegenrede im bôt.
er sprach 'ich pin wol zolles vrî.
mir gêt hie last noch soume bî:
Ich pin ein rîter, als ir seht.
ob ir decheinen schaden speht,
den ich dem lande habe getân,
des sult ir mich enkelten lâzen.
die sât ich pî den strâzen meit,
al der diete slâ ich reit:
diu solt der werlde gemeine sîn.
mir selben und dem orse mîn
hân ich vergolten unser nar.'
der rihtaer und die sînen gar
heten in vaste umbehabt:
in allen sîten zuo gedrabt
diu comûne von der stat
kom, als si der rihter bat.
der sprach, er müeste zollen
mit alsô grôzem vollen,
daz er des schaden enpfünde.
ez was iedoch ein sünde,
daz man in niht rîten liez.
der rihtaer die sînen hiez
daz si in naemen in den zoum.
er sprach 'diz ors decheinen soum
treit, wan mich und disen schilt.
ez wirt ê an den ort gespilt.'
daz swert muos et ab her vür.
den zol ich an der naehsten tür
durch nieman gerne holte,
den der rihtaer dâ dolte:
des houbtes er dô kürzer wart.
des marcrâven durchvart
Enpfienc vil manegen swertes swanc:
ouch macht er rûm dâ was gedranc.
sus muos er houwen durch die stat,
liute und ors, alsölhen pfat
daz sîn strâze wart al wît.
vaste hardiert in der strît:
manec wunt man wider von im vlôch.
die sturmglocke man dô zôch.
es solt diu stat laster hân,
daz si gein dem einem man
des gerüeftes sich enbarten.
mit rotte si sich scharten.
nû was ouch er ze velde komen:
des wart sît schade von im vernomen.
si zogten nâch ûf sîner slâ,
dise hie, die andern dâ:
er stapfte in sanfte unflühtic vor.
unz wider gegen dem bürge tor
tets în sîn umbe kêren:
des begund ir schade sich mêren.
wider wart geworfen Volatîn:
Monschoy der krîe sîn
wart mit ruofe niht geswigen.
schiere der poynder was gedigen
unz wider gein der porten:
si vluhen an al den orten.
het er sünde niht ervorht,
dâ waer von im der schade geworht,
des den werlîchen ie gezam.
einem er ein lanzen nam:
Sîn strît begund in leiden.
wider in die scheiden
daz swert wart gestecket.
in die stat getrecket
wart dâ von al dem comûn.
dô zogt er ûz gein Munlêûn.
Arnalt vîz cons de Narbôn
erhôrt den jaemerlîchen dôn
den man in al den gazzen rief.
dennoch lag er und slief.
er wacte die vor im lâgen,
vil rîter die dennoch pflâgen
mit slâfe gemach, ieslîches lîp.
nû kom des rihtaeres wîp:
ûfen teppich viel diu vür in nider,
dâ nâch klagte si im sider
des küneges laster und ir nôt.
ir man der waere belegen tôt
'von eime der ân geleite vert:
der hât sich al der diet erwert,
daz er ist ungevangen hin.
ouwê jaemerlîch gewin,
den uns sîn zol hât lâzen
von des roemschen küneges strâzen!'
zer vrouwen sprach der grâve Arnalt
'wer mac daz sîn, der mit gewalt
iu den schaden hât getân?
vrouwe, ist ez ein koufman,
sô möht er wol geleites gern
und dar umbe sîner miete wern:
Dem koufschatz ist der zol gezilt.'
si sprâchen, er vuort einen schilt,
die mit der vrouwen kômen dar.
'sîn harnasch ist nâh roste var:
doch wart an rîter nie bekant
über al der Franzoyser lant
wâppenroc sô kostlîch,
des blic der sunnen ist gelîch:
als ist der schilt untz kursît.
Munschoye wart geschrît,
dô er uns vlühtic wider în
tete: daz was diu krîe sîn.'
der grâve sprach 'gunêrten,
ir alle die daz lêrten
daz ir vür die koufman
decheinen rîter soldet hân!
waz zolles solt ein rîter geben?
het er iu allen iwer leben
genomen, daz solt ich wênic klagen.
ich muoz in durch den künec jagen,
bî dem mîn swester krône treit.'
harnasch wart balde an in geleit.
von al den sînen wart vernomen,
die werden müesen zorsen komen,
rîter, sarjande.
si wolten zeinem pfande
den marcrâven dâ behaben:
solden sichs die wunden laben,
daz er in wider sante,
decheinen durst daz wante.
Arnalt sprach 'hêrre, wer daz sî,
dem wonet des küneges krîe bî,
dâ mit der keiser Karl vaht,
der si hât gerbet und brâht
ûf sînen sun derz rîche hât
und noch die krîe nieman lât
wan den die sîner marke war
nement gein anderr künege schar.
er wil sich uns dermit entsagen,
der wîse den wir müezen jagen,
daz in diu krîe vriste.
wil er mit sölhem liste
an uns hie prîs hân bezalt,
er vliehe velt oder walt,
dar sul wir kêren ûf sîn spor.'
Arnalt vuor dan den sînen vor.
swer stab oder stangen truoc,
zors und ze vuoz was der genuoc,
et al diu comunîe.
niht halp sô manegiu bîe
möhten toeten einen starken bern.
der vluht si kunde niht gewern
von Provenz der markîs:
ir jagen moht in keinen wîs
an vlühtic schûften bringen.
nû hôrt erz velt erklingen:
an der selben stunde
Arnalden von Gerunde
der marcrâve komen sach.
in sîme herzen er dô jach,
Die rehten waern ze velde komen.
ouch het sich Arnalt vür genomen
wol vierzec poynder oder mê:
gein dem tete er widerkêr
mit kunstlîchem kalopeiz.
ieweder sînen puneiz
von rabîne nâher treip:
enweder sper dâ ganz beleip.
Arnaldes satel wüeste lac,
wand er vor sînem bruoder pflac
gevelles hinderz castelân.
daz was im selten ê getân.
er hetes ouch dennoch wol enborn:
dem marcrâven was sô zorn,
daz er in gerne het erslagen.
dennoch der andern nâch jagen
mit helfe im alze verre was:
niht wan vrâgens er genas,
und daz der unverzagete
sich nante und rehte sagete
'ich pinz der grâve Arnalt.
wer ist der mich hie hât gevalt?
der mags wol immer haben prîs.'
'Willalm der markîs
bin ich,' sprach er. 'bruoder mîn,
hie ensol niht mê gestriten sîn.'
er vienc sîn ors und zôhz im dar.
Arnalt nam an der stimme war
daz ez der marcrâve was:
er zôch in nider ûfez gras
Und wolt in vil geküsset hân.
'bruoder, daz sol sîn verlân:'
sô sprach der getriwe.
'ich leb in sölher riwe,
daz mir senfter waere der tôt.
den rehten kus ich liez in nôt
an Gyburge ûf Oransche nuo.
die wîle ir gêt sölh angest zuo,
sô lâz ich mir niht werden kunt
daz mannes oder wîbes munt
an den mînen rüere.
sô swaere sorge ich vüere:
daz si mîn ors her getruoc,
dô hetez ungemach genuoc.
waz wunders kan mir got beschern!
hie muos ich mich mîn selbes wern,
dô ich zer tjoste gein dir reit:
mit mir selbem ich dâ streit.'
Arnalt sprach 'du sagest al wâr:
mîn lîp mîn selbes lîbe vâr
hât umbekant erzeiget.
mir was dîn kunft versweiget,
als ein bracke am seile.
man mac wol zeime teile
unser zweier lîbe zeln.
swer zwei herze wolde weln,
dern vunde niht wan einez hie.
mîn herze was dîn herze ie:
dîn herze sol mîn herze sîn.
ouwê hêrre bruoder mîn,
Lâz hoeren und schouwen,
mîner swester, mîner vrouwen,
waz wirret Gyburge der süezen?
mac mîn helfe daz gebüezen?
daz hât si wol verschuldet her,
daz ieslîch werder Franzoys wer
sînes dienstes zir gebote:
man mac an ir gedienen gote
und unseres landes êre;
und durch die überkêre
die si tete gein dem toufe.
du hâst mit tiurem koufe
ir minne etswenne errungen.
mîne mâg die jungen,
die si hât ûzen schalen erzogen
und die Francrîche sint entflogen,
sint die bî ir in der nôt?'
der marcrâve im nante tôt
Mylen und Vivîanz,
und wie der buhurt ûf Alischanz
sich bêde huop und schiet,
und waz dô Terramêr geriet
daz Oransch wart umbelegen,
und waz er angest muose pflegen
ê daz er durch si dan gereit.
diz bekande herzeleit
und disiu jaemerlîchen dinc
zucten sherzen ursprinc
Arnalde ûf durch die ougen sîn.
er sprach 'ouwê der mâge mîn,
Die mir tôt sint gevalt!
wer hât den künec Tybalt
sô kreftic her über brâht?
oder wie hâstu des gedâht
daz wir Gyburg ze helfe komen,
sît wir den schaden hân genomen,
daz unser vlust niht wahse baz?
al den ich diens nie vergaz,
die werdent drumbe nû gemant.
al unser art waere geschant,
ob Gyburc wurde enpfüeret dir.
dîn samenunge nenne mir,
und rît mit mîme râte
nâch starker helfe drâte.
al dîne vlust den vürsten klage.
von hiute an dem dritten tage
ein hof ze Munleûn ist gelegt,
der al die Franzoys erwegt:
dar kumt ein verriu zuovart.
Heimrîch und Irmschart,
diu zwei von den wir sîn erborn,
die hât der künec dâ erkorn
ze êrn den hôchgezîten sîn.
ouch sulen vier bruoder mîn
mit unserr muoter komen dar.
ich waene daz die groesten schar
Heimrîs mîn vater bringe.
nû gihes vür hôh gelinge:
du vindest vil der vürsten dâ.
swâ mir benennet wirt dîn slâ,
Dâ rît ich vor oder nâch.
nû lâ dir von mir niht sô gâch,
du enrîtes mit mir wider în,
und ziuch von dir daz harnasch dîn,
lâz dich baden und kleiden.'
'wir müezen unsich scheiden,'
sprach der marcrâve dô.
'möht ich immer werden vrô,
sô vreut ich mich der hôhgezît.
waz ob mir urloesunge gît
der alle vlust erkennet
und der hoehest ist benennet?
der neme mîn dâ mit günste war.
kumt mîn vrouwe de künegîn dar,
des möht ich helfe enpfâhen.
ir sol daz niht versmâhen,
sine man den künec umbe mich:
den site hiez ich swesterlich.
sol mîner mâge dar iht komen,
die erbarmet vlust diech hân genomen.
und mîne bruoder die dâ sint
(ich pin ouch Heimrîches kint),
wellent die mit triwen sîn,
sô erbarmet si mîn schärpfer pîn
und mîniu dürren herzesêr.
mir begruonet vröude niemer mê.
ze Heimrîch und ze Irmenschart
und zanderr mînre getriwen art,
ûf gnâde wil ich 'hin zin.
got geb an helfe mir gewin.
Bruoder, lâ dir bevolhen wesen,
wirp sô daz Gyburc müge genesen:
al dîne vriwent dar umbe man.'
sus schiet der marcrâve dan.
Arnalt reit al weinde wider,
niht dar umbe daz er nider
was gevellet mit der tjost:
der jâmer mit sô hôher kost
begund im sîne vröude zern,
sich möhts ein keiser niht erwern.
sîner werden mâge tôt
vrumt im die herzebaeren nôt.
al die nâch Arnalde
vuorn, die gâhten balde,
dort ein storje, diu ander hie:
zuo zim gesamenten sich die.
er liez ir keinen vürbaz komen.
dennoch hetens unvernomen
wen sie jageten, dirre und der,
dô durch des grâven schilt ein sper
was wider von der tjoste brâht.
si vrâgeten 'wes habt ir gedâht?
uns sol der man entrîten.
welt ir mit im niht strîten,
wan lât irn uns doch vürbaz jagen.'
Arnalt begund in rehte sagen
'ez ist Willalm der markîs.
ine gestat des niht decheinen wîs,
daz er reslagen werde
ûf Franzoyser erde.
Er ist uns doch niht gar ein gast,
swie der zuht an im gebrast
den burgaern von Orlens.
tumpheit, waz du si schaden wens,
die wellnt zuo dîme gebote sîn!
waz zolles solt der bruoder mîn
geben als ein koufman?
swer rîterschaft gespehen kan,
der möht in zolles lâzen vrî.'
die dem grâven hielten bî,
die marcten daz er weinde:
si vrâgeten waz er meinde,
dar umb er waer sô unvrô.
Arnalt sagt in rehte dô,
daz im die Sarrazîne
drîzehne der mâge sîne
gevangen heten und erslagen:
'nû erloubet daz ich müeze klagen.
die vürsten alle wâren
almeistic von den jâren
daz ir necheiner gran noch truoc.
mîn bruoder ungemach genuoc
het ân unsich erworben.
sîn man sint erstorben,
dar zuo sîn wîp besezzen ist:
des enweiz er niht, wie lange vrist
sich Oransche müg erwern,
od welhes trôstes si sich nern.
ez stêt gar an der hoehsten hant.'
vil boten wart von im gesant:
Die strîchen naht und tac
hin zin an den sîn dienst lac:
er mante mâge und man.
ouch streich der marcrâve dan.
gein dem âbende er ein klôster vant.
er was den münchen unbekant:
doch pflâgen si sîn schône.
dâ ze Samargône
in der houbetstat ze Persîâ,
sîn schilt was geworht aldâ:
des buckel was armüete vrî.
Adramahût und Arâbî,
die rîchen stet in Môrlant,
sölhe pfelle sint in unbekant,
als sîn wâpenroc, mit steinen clâr,
drûf verwieret her und dar,
daz man des tiwern pfelles mâl
derdurch wol kôs al sunder twâl:
als was ouch drob daz kursît.
Cristjâns ein alten tymît
im hât ze Munleûn an gelegt;
dâ mit er sîne tumpheit regt,
swer sprîchet sô nâch wâne.
er nam dem Persâne
Arofel, der vor im lac tôt,
daz vriwendîn vriwende nie gebôt
sô spaeher zimierde vlîz;
wan die der künec Feirafîz
vonSecundilln durch minne enpfienc:
diu kost vür alle koste gienc.
Grôz müede het in dar zuo brâht:
den halben tac, die ganzen naht
in dem klôster er beleip.
sîn unmuoze in vürbaz treip:
des pîtens het in doch bevilt.
aldâ bevalh er sînen schilt
und reit er gein Munlêûn.
manec Franzoys und Bertûn
und vil der Engeloyse
und der werden Burgunjoyse
zer hôchkezît kômen dar.
ich mags iu niht benennen gar.
dâ was von tiuschem lande
Flaeminge und Brâbande
und der herzoge von Lohrein.
der marcrâve wart enein,
dâ waer von storje sölch gedranc,
daz des müese werden lanc,
ê daz ein vrumer wirt in în
naem: daz werben liez er sîn,
ûfes küneges hof er reit.
nâch sîme zoume nieman streit,
daz er daz ors enpfienge.
er rite oder gienge,
si waeren ze orse od ze vuoz,
dâ bôt im nieman keinen gruoz.
er sah dâ volkes ungezalt,
kleine, grôz, jung und alt:
die begundenn alle vêhen.
erne wolt ouch in niht vlêhen,
Den alten noch den kinden:
zeim ölboum 'und zeiner linden
er kêrte. die dâ lâgen
und sâzen gar, die pflâgen
daz si im den schate al eine
liezen: niht gemeine
woltens mit im dâ hân.
im wart ein sölh rûm getân,
daz al wît wart sîn stat:
decheinen er ouch sitzen bat.
er nam den zoum in eine hant,
den tiweren helm von im er bant
und sturzt in zuo zim ûfez gras.
swaz al der massenîe was,
die begunden an in schouwen,
in den venstern ouch die vrouwen,
wand im daz harnasch wonte mite.
si jâhn, ez waere ein vremder site
daz er wâpen solde tragen,
sine hôrten denne al êrste sagen
daz ein turney waere genomen:
swelh rîter dâ hin wolde komen,
der möhtz wol legen ûf einen soum.
der marcrâve et sînen zoum
het in der hende aldâ er saz.
er begunde sich do entwâpen baz
von dem hersniere:
daz zôch er von im schiere.
dô was sîn vel nâch râme var,
bart und hâr verworren gar.
Vor dem künege man dô sagete,
daz im doch niht behagete,
daz erbeizet waere ein man
von eime schoenen castelân
zem ölboum und zer linden.
'erdenken noch ervinden
mac unser keiner wer daz sî.
rostic harnasch wont im bî,
er siht ouch wiltlîche.
tiwer und rîche
ist swaz er ob dem îser hât.
sô liehtiu wâpenlîchiu wât
wart ougen nie bekennet.
die pfelle unbenennet
sint al der kristenheite.
ein heidenisch gereite
lît ûf dem râvîte.
er zaeme in eime strîte
michel baz denne an den tanz.
ouch ist im ninder alsô glanz
sîn bart, sîn vel, noch sîn hâr,
daz man in dürfe nennen clâr.
er vert ûz eime strîte her.
ouch nimt uns wunder wes er ger,
daz er sô kampflîche ist komen.
wir heten gerne daz vernomen,
wiez umb den rîter stüende,
sît wir sîn keine küende
haben noch nie gewunnen.
ein ebenhiuze der sunnen
Ist der wâpenroc untz kursît:
ieweders blic en widerstrît
hât sô kostebaeren glast.
er ist der Franzoyser gast:
von swelhem lande er strîche,
er tuot dem wol gelîche
daz unbekennet ist sîn lîp.'
dô sprach der künec und des wîp
'gê wir und schouwen dar
zen venstern, und nemen des war
waz er werbe od waz er meine,
sît er gewâpent eine
ûfs rîches hof sus ist geriten.'
ein wolf mit alsô kiuschen siten
in die schâfes stîge siht
(des mir diu âventiure giht),
als dô der marcrâve sach.
diu künegîn zem künege sprach
'den wir vor uns dort sitzen sehen,
mich dunket, hêrre, ich müge wol jehen,
ez sî mîn bruoder Willalm,
der manegen jaemerlîchen galm
hât al den Franzeisen
gevrumt mit sînen reisen.
nû wil er abr ein niwez her,
daz gein den heiden sî ze wer
vür der künegîn Gîburge minne.
ungerne wesse ich in hier inne.
iwer deheiner kom hin vür:
besliezet vaste zuo die tür;
Ob er ûzen klopfe dran,
daz man in wîse iedoch hin dan.'
daz si gebôt, daz was getân.
der marcrâve, der trûric man,
het etz ors in sîner hant.
dennoch was er unbekant
von manegen die dâ wâren.
dâ kund er zuo gebâren,
als erz pillîchen dolte,
daz ir decheiner wolte
im bieten êre noch gemach.
manege storje er komen sach
ûf den hof und wider drabe:
nâch sîner grôzen ungehabe
im nieman vriwentlîch troesten bôt,
der naeme pflihte sîner nôt.
dô kom ein koufman von der stat,
der in vil zühteclîchen bat
durch aller koufliute êre
mit im der dankêre.
'ir habt doch ungemach erliten,
von swelhem lande ir sît geriten.
iuch solden rîter grüezen baz:
sît ieslîcher des vergaz,
der iuch sus eine hât gesehen,
nû lât den trôst an mir geschehen
daz ich iuch diens müeze wern.
hêrre, ich sol mit hulden gern
daz ir mir hoehet mîniu jâr.'
der koufman hiez Wîmâr:
Der was von rîters art erborn.
er sprach 'mich dunket unverlorn
daz ich iu zêren biute:
gewert ir mich des hiute,
her nâch giht ieslîch mîn genôz
daz mîn prîs sî worden grôz.'
der marcrâve sprach alsô.
'des ir gert, des pin ich vrô,
und solz geschulden swenne ich mac,
sît mîn nieman vor dem künege pflac,
marschalc noch ander man.
die hânt des hoves unprîs getân,
daz ich beleip sus wîslôs
ê daz mich iwer güete kôs
mit gruoze vor in allen.
ez muoz mir missevallen:
ich hân der mangen hie bekant,
die vil gerne mîner hant
etswenne durch mîn gâbe nigen
und mich nû grüezen hânt verswigen.
nû gêt ir vor, ich gên iu nâch.'
der koufman mit zühten sprach
'ir sult rîten, ich sol gên.
ich wolt ê wochen lanc hie stên.'
dô sprach des marcrâven munt
'mir waere gesellekeit unkunt,
soldet ir mîn garzûn sîn.
lât mich bî den zühten mîn:
ich gevolg iu wol ze vuoz,
gesellekeit ich leisten muoz.'
Der koufman liez im niht den strît:
er muose et ûf daz râvît
und mit im dannen rîten.
mit wem er wolde strîten,
des vrâgten se an der strâze
der kinde âne mâze,
die dem marcrâven zogten nâch.
swer in alsô rîten sach,
der vlôh in in der gazze
und entweich vor sîme hazze.
ze hûse in brâhte Wîmâr.
aldâ wart er ân allen vâr
entwâpent schiere. ê daz geschach,
sô was dem orse sîn gemach
geschaffet vlîzeclîche.
pflumîte und kulter rîche
ûf einen teppich hiez der wirt
legen; daz doch der gast verbirt,
daz er sô sanfte iht saeze.
er vorht daz er vergaeze
Gyburge nôt dâ se inne was.
er warp daz man im braehte ein gras,
'und lât mich walgen als ein rint.
ob ich wart ie muoter kint,
dô was diu werlt vol sorgen gar,
innen des mich diu gebar.
wirt, ich pin ein hêrre niht:
mîn vlust mir anderr dinge giht.'
pflumît, kultern, matraz,
ûf der decheinez er dâ saz.
Dem wirte tete sîn trûren wê.
al grüene gras und niwer klê,
des wart dar vil undr in getragen.
der wirt vil sêre begunde klagen,
daz erz niht senfter naeme,
als müeden man gezaeme,
daz er im willeclîchen bôt.
dem wirte was des gastes nôt
dennoch unbekennet,
diu im sider wart benennet.
nû het der wirt daz geboten,
daz was gebrâten und gesoten
vil niwer spîse reine,
vische und vleisch gemeine,
beidiu daz wilde und ouch daz zam.
der wirt die kost an sich sô nam,
soltz im loesen sînen lîp,
sone möht er selbe und ouch sîn wîp
des niemer baz genemen war.
do bereite man mit zühten dar
und rihte ein tavelen kleine
dem marcrâven eine.
dô der sîne hende getwuoc,
der wirt vür in mit zühten truoc
nâch koufmannes prîse
maneger slahte spîse
gesoten und gebrâten.
swelh armman sô berâten
waer, vür guot erz naeme.
sölh trinken, daz gezaeme
Dem keiser ze bieten,
des wolte sich niht nieten
der marcrâve. daz was verlobt:
in dûhte, er hete dran getobt,
ob er iht aeze mê wan brôt
und wazzer trunke. er wolt et nôt
haben unz im diu hoehste hant
ze Oransche erlôste liebez pfant.
der pfâwe vor im gebrâten stuont,
mit salsen diu dem wirte kuont
was, daz er bezzer nie gewan.
den kapûn, den vasân,
in galreiden die lamprîden,
pardrîse begund er mîden.
der wirt sprach 'hêrre, disem lant,
waer dem bezzer spîse erkant,
der wurt ir schôn von mir gewert.
saget mir ob ir iht anders gert:
dâ lât mich balde werben nâch.'
der marcrâf siufte und sprach
'lieber wirt, ez stêt mir sô
daz ich niemer werde vrô
unz an den urteillîchen tac,
dâ diu gotes kraft wol vüegen mac
daz mîn gelübde ein ende hât.
ob mir sîn trôst die vröude lât
daz er mir dâ gelücke gît,
wirt, dâ nâch ist denne zît
daz ich sül guoter spîse leben.
irn durft mir niht wan wazzer geben,
und brôtes daz ich drîn gemer.
ziu noch ze nieman ich des ger,
daz ez gebezzert werde.
swaz wâges ûf der erde
lebt, daz wil ich mîden:
wand ich muoz kumber lîden,
unz ich hân bezzeren trôst erkorn.
lieber wirt, ich hân verlorn
hôhe mâge und werde man:
dar zuo hân ich in angest lâzen
ein wîp, der dort mîn herze ist bî:
mîn lîp ist hie vor vröuden vrî.
nune vrâgt niht mêre und lâtz et sîn.
iwer güete ist an mir worden schîn:
des wirt gehoeht noch iwer prîs.
von Provenze der markîs
Willalm bin ich genant:
getrag ich immer gebende hant,
iu wirt vergolten disiu nar,
swie swach ich hînte bî iu var.'
der wirt sprach 'hêrre, wol mich wart,
daz iwer her komendiu vart
in mîn hûs ist gedigen.
die iuch hie grüezen hânt verswigen,
des mugen die werden sich wol schemen.
ir sult in iwer gnâde nemen
mîn armez dienst mit triwen.
iwer kumber sol mich riwen,
unz ir an vröuden habet gewin,
ob ich hân toufbaeren sin.'
Der wirt wol hôrte und sach
daz er von trûren ungemach
dennoch pflac und het erliten:
ern wolt in dô niht vürbaz biten
deheiner bezzeren spîse leben.
er begunde im hertiu wastel geben,
und trinken des diu nahtegal
lebt, dâ von ir süezer schal
ist werder dann ob se al den wîn
trunk der mac ze Bôtzen sîn.
der spîse wart ein teil verzert
und senftez petten gar rewert.
der marcrâve sich ûf ein gras
leit, daz im ê komen was.
der wirt nam urloup. der vuor dan
und liez den siufzebaeren man
ligen trûreclîche.
wart er ie vröuden rîche,
daz was im worden gar ein troum:
sîn herze truoc den jâmers soum.
der marcrâve dâhte dô
'sît mir mîn dinc ist komen sô,
daz al die besten hie hânt lâzen,
und ir selbr unprîs getân,
daz ir necheiner mir sprach zuo,
geleb ich unz morgen vruo,
ich sol in vüegen sölhe klage,
daz si immer mê von dem tage
dâ nâch ze sprechen hânt genuoc,
kint diu noch muoter nie getruoc.'
In zorne er âne slâfen lac,
unz ûf in schein der liehte tac.
sîn harnasch lac bî im gar,
und Arofels swert daz lieht gevar.
er schuoht die îserhosen an.
dô kom sîn wirt, der koufman:
er vrâgte in waz er wolde tuon.
dô sprach Heimrîches suon
'nû seht, ich wâpen disiu bein:
ich pin ouch worden des enein,
daz ich diz harnasch an wil legen,
ob ich vor stichen od von slegen,
deste baz iht müge genesen.
solt ich in dirre smaehe wesen,
dar zuo dunk ich mich ze wert.
mir waere diz und elliu swert
ummaere um mich gebunden,
ob mich liezen und vunden
in spotte die Franzoyser gar.'
er bat den wirt nemen war,
wiez harnasch hinden stüende:
vorn het ers selbe küende.
der wirt sprach 'hêrre, ez stêt wol.
mir ist leit daz ich iuch sehen sol
sliefen in sölh arbeit:
mir ist iwer ungemach vil leit.
ob ir des gert, ich hân gewant,
daz al der Franzoyser lant
niht mac erziugen bezzer wât
denn iu mîn hant ze geben hât.'
Der marcrâve zem wirte sprach
'ich gihe noch des ich nähten jach.
ir habt mir gunst erzeiget:
ist mîn leben ungeveiget,
mîn danc belîbet ungespart.
durchs küneges swarte ûf sînen bart
diz swert sol durchverte gern:
des wil ich in vor den vürsten wern.
ich hân von im smaeh und spot
nâch miner vlustbaeren nôt.
ich mag iu einem daz wol sagen.'
der wirt begunde alsô verzagen,
daz er nider bî im seic
und der geinrede gar gesweic.
der marcrâve zem orse sîn
gienc. nû was ouch Volatîn
gesatelt und erstrîchen wol.
'dirre herberge ich danken sol,'
sprach der marcrâve, 'kumt ez sô.'
ûf dez ors saz er dô
und reit hin wider alze hant
dâ in der wirt des abents vant.
nû het der tac sich hôhe erhaben.
stapfen, zelten und draben
ûf den hof begunde vil der diet.
ungedult dem marcrâven riet
daz er stricte des orses zoum
vaste an ein ast von ölboum.
dô wolt er nâch den andern gên,
durch pâgen vür den künec stên.
Nu dâht er 'sih ich disen zagen,
den künec, wirt er von mir erslagen,
kan mich sîn volc vor tôde sparen,
die vürsten sulen mir doch enpfaren.
waz ob sich krenket al mîn werben?
sô muoz diu helfe gar verderben,
als ich Gyburge enthiez,
die ich in grôzer angest liez.
ich wil mîns vater beiten,
mit zwîvels arbeiten:
die muoz ich haben unz an in.
hât er dan väterlîchen sin,
daz mag an mir wol werden schîn.
mir helfent ouch die bruoder mîn
und swaz ich werder mâge hân.'
nû kom sîn wirt, der koufman:
der sleich vür in aldâ er saz,
und huop sich inz gedrenge baz.
der sagte ûfem palas,
wer dirre werde rîter was.
dô lief her ab die grêde
alt und junge bêde,
manec wert man der mit vröude enpfienc
den marcrâven, der gein in gienc
und alsus hinz in allen sprach.
'swer mich hie nähten sitzen sach,
der mîn gâbe enpfangen hât,
ez was eins swachen muotes rât,
daz mich der liez al eine,
dem mîn helfe ie was gemeine.
Trüegen mîne soume golt,
sô waeret ir mir alle holt,
samît, pfelle und ander wât.
vil orse diu mîn marke hât,
saeht ir der manegez bî mir gên,
sone dörft ich sitzen noch stên
nindr, ezn waere um mich gedranc.
der hof sol haben undanc,
swenne ein vürste als smaehen gruoz
von der massenîe enpfâhen muoz.
ir waent daz ich verdorben sî:
nein, mir ist ander wille bî.'
sîn wâpenroc, sîn kursît,
an den beiden kôs man strît:
die wârn verhowen, etswâ verhurt.
sîn swert daz umb in was gegurt,
dem wasz gehilze guldîn:
sîn harnasch gap nâh roste schîn.
dô sîn gezoc sô kleine
was, vil schiere al eine
er ân die rîter gar gestuont.
daz was im etswenne unkuont.
der künec ûfen palas
kom, dâ manec vürste was,
die or hete messe vernomen:
ouch was diu künegîn dar komen.
der marcrâve den andern nâch
gienc, unz er den künec sach,
und sîne swester, sküneges wîp.
er truoc daz swert umb sînen lîp.
Sînes komens hêten haz
der künec und swer dâ vürsten saz:
ir necheiner was sô wol geborn,
sine widersaezen sînen zorn.
der marcrâve an den stunden,
dez swert niht ab gebunden
ruct er vür sich in die schôz.
sîns sitzens dâ bî in verdrôz,
ich waene, ir ieslîchen,
den armen und den rîchen.
etslîcher wunschte in sus von im,
ze Kânach od ze Assim,
in die hitze ze Alamansurâ,
od widr ze Scandinâvîâ
übervroren in dem îse.
etslîch vürste wîse
wunschte im aber denne des,
daz er waer ze Catus Ercules.
sô wunschte in einer âne wer
ûf den wert inz lebermer,
der Palaker ist genant:
'sone wurder niemer mê bekant
decheinem Franzeise.
herverte und reise
die gein Oransche sint erbeten,
die hânt Francrîche erjeten
von der guoten rîterschaft.
ez enwart nie man sô künnehaft,
durch die wir dienen müezen.'
'nune wil er nieman grüezen,'
Sprach einer: dern bekandes niht.
'lâ sîn: dîn ouge hiute ersiht,'
antwurte im aber dirre dô,
'des etslîch vürste wirt unvrô.
er hât gewunnen aber schaden.
sîn swert beginnt in bluote baden,
ê wir unsich hinnen scheiden.
nû sint im aber die heiden
geriten alze nâhen bî.
vermaldît Oransche sî,
daz ir ie stein gemezzen wart.
man muoz im eine hervart
noch hiute swern oder loben,
odr man gesiht in drumbe toben.'
dô sprach abr ein Franzoys
'mîn hêrre solt im Virmendoys
lîhen und Arraz.
nû sehet, wie wunderlîch gelâz
hât der küene starke!
mîn hêrre im sîne marke
alsus erstaten solde,
ob er ruowe haben wolde.
sîn gebaerde ist unbescheidenlîch.'
Irmschart und Heimrîch
dâ kômen mit grôzme gesinde:
vier vürsten ir zweier kinde,
siben tûsent rîter oder mê,
die vuorte der alte vürste hêr.
dâ wart von kameraere staben
vil kûme alsölher rûm erhaben,
Daz diu alde vürstîn Irmschart
von Paveie ir vürvart
ûf dem palas gewan.
ir volgete manec werder man.
dô si în kom gegangen,
si wart mit kusse enpfangen:
daz tete des roemschen küneges munt.
ir tohter an der selben stunt
si mit vröuden kuste:
ir komens si wol luste.
dô der künec sîne swiger
enpfienc, zuo ir tohter nider
si saz. nû kom ouch Heimrîch,
der vürste krefte wol gelîch:
ein barûn truoc vor im sîn swert,
im volgete manec rîter wert.
der künec sîne zuht begienc,
er stuont ûf dô ern enpfienc,
und vuort in selbe mit der hant
dâ im vil schône wart bekant
der roemschen küneginne kus;
dar nâch der künec in sazte alsus,
nâhe an sîne sîten.
an den selben zîten
Heimrîches süne viere,
von al den vürsten schiere
wart erboten werdeclîcher gruoz.
ieslîch vürste sitzen muoz:
als tâten die anderen alle.
gein der hôhgezîte schalle
Vil teppch übr al den palas
lac, dar ûf geworfen was
touwic rôsen hende dicke:
den wurden ir liehte blicke
zetreten: daz gap doch süezen wâz.
der marcrâve dennoch saz
als er zem êrsten dar was komen:
ir necheines gruoz het er vernomen,
die dâ gruozpaere wâren.
dâ kunder zuo gebâren
als ir schiere sult gehoeren.
sîne zuht begund er stoeren,
der merken wolte sîniu wort,
diu er sprach vor dem künege dort.
al swîgende er gedâhte
'sît Terramêr mir brâhte
mit vlust sô herzebaeriu sêr,
sô bekant ich vröude niemer mê,
wan der mâze ich ir hie sihe.
mîme gelücke ich des gihe,
ez möhte noch ze krufte komen,
swie vil mir vröuden sî benomen.
hie sizt mîn künne almeistic gar,
dar zuo ein wîp diu mich gebar.
ich waen diu niemer süle verdagen,
sine beginne Heimrîche sagen
daz ich sî ir beider kint.
mîne bruoder die hie sint,
erhoerent die mîn riwe,
si begênt an mir ir triwe.'
Er dâhte 'ich wilz nû wâgen.'
dô stuont er ûf durch pâgen.
über manegen schreit er dan:
dô stuont der zornebaere man
vür den künec und sprach alsô.
'hêr künec, ir muget wol wesen vrô
daz iu mîn vater sitzet bî.
nû wizzet, waern iur eines drî,
die waern ze pfande mir gevarn:
daz wil ich nû durch zuht bewarn.
der segen über die engel gêt,
an swes arme diu hant stêt,
der teil ouch sînes segens swanc
über mînen vater alders blanc
und über die werden muoter mîn.
hêr künec, nû waent ir kreftic sîn:
gab ich iu roemsche krône
nâch alsô swachem lône
als von iu gein mir ist bekant?
daz rîche stuont in mîner hant:
ir wârt der selbe als ir noch sît,
dô ich gein al den vürsten strît
nam, die iuch bekanten
und ungern ernanten
daz si iuch ze hêrren in erkürn.
si vorhten daz se an iu verlürn
ir werdekeit und ir prîs:
ine gestatt in niht deheinen wîs,
sine müesen iuch ze hêrren nemen.
dô kunde lasters mich gezemen.
Ouwê der missewende,
daz ich mîne hende
zwischen de iweren ie gebôt!
do genuzzet ir vil maneger nôt
die ich durch iweren vater leit,
maneges sturmes, die ich streit:
ich hân ouch vil durch iuch gestriten.
nû hân ich siben jâr gebiten,
daz ich vater noch muoter nie gesach,
noch der decheinen, der man jach
daz si mîn bruoder waeren.
ich kund iuch wol beswaeren:
durch mîne muoter lâz ichz gar.
sîner bruoder sprungen viere dar:
die begundenn schône enpfâhen
und dicke umbevâhen,
swie ez dem künege waere bî,
Bertram und Buov von Kumarzî,
Schilbert und Bernart der vlôrîs.
die manten in durch sînen prîs,
er solde zürnen mâzen.
si giengen wider und sâzen:
der marcrâve dennoch stuont.
dô sprach des roemschen küneges muont
'hêr Willalm, sint irz sît,
sô dunket mich des gein iu zît,
daz ich bekenne iu vürsten reht:
wan sît ich was ein swacher kneht,
sô lebt ich iwers râtes ie,
ouch liez mich iwer helfe nie.
Iwer zorn ist ân nôt bekant
gein mir. ir wizzet, al mîn lant,
swes ir drinne gert, daz ist getân.
ich mac gâbe und lêhen hân:
daz kêrt mit vuoge an iwern gewin.'
sîn swester sprach, diu künegîn,
'ouwê wie wênc uns denne belibe!
sô waere ich die êrste dier vertribe.
mir ist lieber daz er warte her,
dan daz ich sînre gnâde ger.'
des worts diu künegîn sêre enkalt.
swaz er den künec ê geschalt,
des wart ir zehenstunt dô mê,
und jach si waere gar ze hêr.
vor al den vürsten daz geschach,
die krône err von dem houbte brach
und warf se daz diu gar zebrast.
do begreif der zornbaere gast
bî den zöpfen die künegîn.
er wolt ir mit dem swerte sîn
daz houbt hân ab geswungen:
wan derzwischen kom gedrungen
ir beider muoter Irmenschart:
des wart ir leben dâ gespart.
vil kûm diu küneginne gewant
ir zöpfe ûz sîner starken hant,
und huop sich dannen drâte
in ir kemenâte.
dô si kom innerhalp der tür,
dô hiez si balde sliezen vür
Ein îsnînen rigel starc:
dennoch vor vorhten si sich barc.
dort ûze der künec Lôys
waer zEtampes oder ze Pârîs
oder ze Orlens gewesen,
od swa er et möhte sîn genesen,
gerner denne dâ bî im.
'ditz laster âne schult ich nim
von dem marcrâven. derst mîn man:
swaz ich dem hete getân,
der möhtz von mir den vürsten klagen.
lît mîn wîp von im erslagen,
daz ist ein ungedientiu nôt
gein sölher rede als ich im bôt
und der i?=?m wolte sîn bereit.'
durch zuht, durch vorhte in allen leit
was unfuog diu dâ geschach.
dort inne es künges tohter sprach
zir muoter 'vrowe, wie kumestuo?
wem gefuor ie künegîn sô zuo?
mînem vater dem daz rîche
dient, hart ungelîche
kumstu sînem hôhen namen.
du springest sô daz dir die lamen
möhten niht gevolgen.
wer ist dir dûze erbolgen?'
si sprach 'daz ist der oeheim dîn.
hilf mir hulde, liebiu tohter mîn.'
der vürste ûz Narbôn dô gienc
alrêrst dâ er sînen sun enpfienc.
Versagens urloup sô bater,
dâ in Heimrîch sîn vater
enpfâhn und küssen wolde.
er sprach als er solde
'mîn kus ûf Oransch ist beliben:
dâ hât mich Tybalt von getriben.
den rehten kus ze Oransche ich liez,
dô Terramêr die sîne hiez
mir rezeigen grôzen zorn.
ich hân von sîner kraft verlorn
des ich immer unregetzet bin,
ez entuo dîn manlîcher sin
und dîn ûz erweltiu triwe,
sô muoz ich herzen riwe
vil gâhes bringen an den tôt:
ich liez Gyburge in sölher nôt.
mîn zwîvel giht, sol ichz gar sagen,
daz mîne mâge an mir verzagen.
nû hilf mir durch die staeten kraft
der dritten geselleschaft.
ich meine daz der vater bat
den sun an sîn selbes stat:
des was der geist ir bêder wer.
durch die drî namen ich ger
daz du dîne tugent bekennest
und dir mich ze kinde nennest:
sô stêt dîn helfe âne wanc
mit trôste mîner vröude kranc.
nû verzage niht durch der heiden maht:
du hâst prîs inz alter brâht.'
Der vater sprach 'wie stêt daz dir,
ob du zwîvel hâst gein mir?
dînen kumber wil ich leiden:
od dâ von muoz mich scheiden
grôz überlesteclîchiu nôt,
od ein sô starc gebot
daz die sêl vom lîbe nimt.
dîner manheit missezimt,
ob du zwîvel gein mir tregst
und unser triwe under legst.
gar dîne vlust und dîne klage
al balde ûf mîne helfe sage.
waz swerte drumbe erklingen sol!
der hoehsten hant getrûwe ich wol,
daz si drucke und ziehe mir den arm.
manec heidensch herze, diu noch warm
sint, diu werdent drumbe kalt.
ob der werde künec Tybalt
ûf dîner marke lît mit her,
man sol mich pî dir sehen ze wer.
wâ nû die von mir sint erborn?
ditz laster habt mit mir rekorn.
mîn sun ist gesuochet niht:
ich pin der des lasters giht.
swaz im ze schaden ist getân,
des wil ich mit im pflihte hân.
sag an, koem du mit rîterschaft
an si? welh was der heiden kraft?
wie tetz mîn junc geslehte?'
der marcrâf sagt im rehte
'Ir hers mich bevilte.
der zende ûz zwispilte
ame schâchzabel ieslîch velt
mit cardamôm, den zwigelt
mit dem prüeven waere gezalt,
Terramêr und Tybalt
heten mangern rîter dâ,
und Arofel von Persyâ,
und Tesereyz, den ich ersluoc,
het ouch rîter dâ genuoc.
mir wart erslagen ûf Alischanz
der geflôrierte Vivîanz
und Mîle mîner swester kint.
ob ir zweier mâge in vröuden sint,
die hânt vil untriwe erkorn.
gevangen und sus verlorn
ich dannoch einlef vürsten hân.
den heiden muos ich sige lâzen,
dô Gautiers und Gaudîn,
Hûnas und Gybalîn,
Bertram und Gêrart,
Hûes und Witschart,
und ouch mîn neve Jozzeranz,
und der Burgunjoys Gwigrimanz:
daz eilfte was Sansôn:
mit poynder maneger hurte dôn
und maneger niwer storje komen
hât sî im strîte mir benomen,
daz ich niht weiz der eilver nôt.
Myle und Vivîanz sint tôt.'
Drî starke karrâsche und ein wagen
möhtenz wazzer niht getragen,
daz von der rîter ougen wiel.
Heimrîch stuont kûm daz er niht viel.
dâ wart an den stunden
manec clâriu hant gewunden,
daz si begunden krachen.
von herzen vroelîch lachen
durch Vivîanzen wart verswigen:
sînen mâgen jâmer was gedigen.
dô sprach von Paveie Irmenschart
'wie ist iwer ellen sus bewart?
ir tragt doch manlîchen lîp:
sult ir nû weinen sô diu wîp
oder als ein kint nâch dem ei,
waz touc helden sölh geschrei?
welt ir manlîche leben,
sô müezt ir lîhen und geben,
und helfet dem der zuns ist komen,
des vlust wir alle hân vernomen.
dâ hab wir mit im an verlorn.
die von Heimrîch sint erborn,
ob sîn künne ir prîs wil tuon,
sô wirt Willalm mîn suon
ergetzet swaz im wirret.
swen zageheit des irret,
der möhte sanfter wesen tôt.'
dem macrâven zorn gebôt
daz er dennoch sîne swester schalt
diu etswâ unschulde enkalt.
Die minne veile hânt, diu wîp,
roemscher küneginne lîp
wart dick nâch in benennet.
die namen het ich bekennet,
ob ich die wolte vor iu sagen:
nû muoz ich si durch zuht verdagen
er schalt se et mêre denne genuoc
ob er ie manheit getruoc,
oder ob er ie gedâhte
daz er sîn dienst brâhte
durch herzen gir in wîbe gebot,
ob er vröude oder nôt
ie enpfienc durch wîbes minne,
an sînem manlîchem sinne
was doch die kiusche zuht betrogen.
ê wart nie rîter baz gezogen
und âne valsch sô kurtoys.
er jach, Tybalt der Arâboys
waere ir rîter manegen tac.
'dem werden künege ouch si wol mac
bieten êr mit minnen lône.
er hât si dicke schône
mit armen umbevangen.
deist noch mê regangen
ir man ze smaehe dan durch sie.
Tybalde ich Gyburge nie
het enpfuort, wan daz ich rach
daz unserem künege hie geschach.
swaz Tybalt hin geborget hât,
Gyburc daz minnen gelt mir lât.'
Dô kom des küneges tohter
Alyze. done mohter
sîne zuht nimmêr zebrechen:
swaz er zornes kunde sprechen,
der wart vil gar durch si verswigen.
swes ir muoter was bezigen
von im, waerz dannoch ungetân,
ez waere ouch dâ nâch vürbaz lâzen.
diu junge reine süeze clâr,
mange kurze scheiteln truoc ir hâr,
krisp unz in die swarten.
swers rehte wolde warten,
si was selbe swankel als ein rîs,
geflôriert in mangen wîs.
mit spaehen borten kleine,
die verwiert wârn mit gesteine,
het ieslîch drümel sîn sunder bant,
daz man niht ze vaste drumbe want,
als ez ein krône waere.
Alyz diu saeldenbaere,
man möht ûf eine wunden
ir kiusche hân gebunden,
dâ daz ungenande waere bî:
belibe diu niht vor schaden vrî,
si müese enkelten wunders.
einen gürtel brâht von Lunders,
wol geworht, lanc und smal
(des drum tete ûf die erden val:
diu rinke ein rubîn tiure),
dâ mit was diu gehiure
Umbevangen an der krenke.
noch baz denne ichs gedenke
lât si getubieret sîn.
si gap sô minneclîchen schîn,
des lîhte ein vröuden siecher man
wider hôhen muot gewan.
ir brust ze nider noch ze hôch.
der werlde vîentschaft si vlôch.
ir lîp was wunsch des gernden
und ein trôst des vröuden wernden.
swem ir munt ein grüezen bôt,
der brâhte saelde unz an den tôt.
von der meide kom ein glast,
daz der heimlîch und der gast
mit gelîcher volge jâhen
daz si nie gesâhen
decheine maget sô wol gevar.
gein ir spranc snellîche dar
ir oeheim Buov von Komarzî
und dennoch anderr vürsten drî:
die machten rûm der clâren.
alle die dâ wâren
begunden alle gemeine jehen,
daz dem grôz saelde waere geschehen,
swen dâ reichte ir ougen blickes swanc:
dem wart dar nâch sîn trûren kranc.
âne mantel in ir rocke gienc
diu maget, dô si mit zuht enpfienc
ir oeheim dô daz geschach,
vor sînen vuozen man si sach.
Sîn ougen begunden wallen,
dô er die maget sach vallen
nider an sîne vüeze.
'enkelden ichs niht müeze
wider got,' sprach er hinz ir.
'wie kumstu, niftel, sus zuo mir?
jâ waere dem künege Terramêr
dîn vuozvallen alze hêr.
du bist des roemschen küneges kint:
swaz hie roemscher vürsten sint,
die sulen mich haben deste wirs.
niftel, nû gestate mirs,
daz ich in dîme gebote lebe:
dîn güete mir den rât nû gebe.
ob du mich niht spottes werst,
sô stant ûf: swes du an mich gerst,
des wil ich dir ze hulden pflegen.
du hâst mir werdekeit durchlegen.'
diu maget stuont ûf, er vienc si zim.
er sprach 'mit urloube ich nim
dîn lieht antlütze in mîne hant.
mîn kus dir schiere waere bekant,
wan daz ich kuss enterbet pin.
mîn beste minneclîch gewin,
den hât mir Terramêres kraft
umbelegen mit sölher rîterschaft,
daz mir der kus nû wildet.
got hât dich doch gebildet,
dâ von der walt sich swenden muoz,
enpfaeht ein wert man dînen gruoz.'
Sô si aller beste kunde
Alyze ir rede begunde,
sô daz doch weinen was derbî.
dô sprach diu maget valscheite vrî
'ouwê mir dîner werdekeit,
diu noch nie unprîs erleit!
wem liez diu kiuschlîche zuht?
nû war hât wîplîch êre vluht,
wan hin zer mannes güete?
oeheim, dîn gemüete
hât sich ze gar verkêret.
wer hât dich zorn gelêret
gein der tumben muoter mîn?
diu doch dîn swester solde sîn,
ob sich diu kan versprechen,
wiltu daz danne rechen,
dâ von sich krenket unser art,
dâ von sint beide unbewart
ir werdekeit und dîn prîs.
ob ich dich dunke nû sô wîs,
du solt si mîn geniezen lâzen,
verkius swaz si dir hât getân.
des lâz ein teil durch mich geschehen
alhie, daz ez die vürsten sehen.
der selben bete ich vürbaz man
durch dîne muoter (diust mîn an)
und durch Gyburg die vrouwen mîn,
diu mich als ir kindelîn
hât dicke an ir arm genomen.
diust mir leider nû ze verre komen.'
Der marcrâve sprach 'liebez kint,
in dîn gebot dich underwint
mîns lîbes der hie vor dir stêt,
der ninder rîtet noch engêt
unz ich mit dînen hulden var.
nimstu bekenneclîche war,
wie mîn dîn muoter hât gepflegen?
diu möhte sich wol hân bewegen
des sich der künec gein mir bewac,
der mîn doch nie alsô gepflac
als ez em rîche zaeme.
bin ich ir ungenaeme,
doch möhte mîn wol werden rât,
wan daz si nû und dicke hât
mirs küneges helfe erwendet.
si waer des ungeschendet,
ob si jaehe 'deist der bruoder mîn.'
ez enmugen niht allez künege sîn:
si solde der vürsten schônen.
der naehst bî roemscher krônen,
ich waene iedoch daz sî mîn nam.
bin ich gedigen in ir scham,
die smaehe ich mir selbe erkôs,
dô ich den keiser Karl verlôs.
getorst ich ir ze swester jehen,
sô hete man mich baz ersehen
von ir munde enpfangen.
do ich vür si kom gegangen,
gein ir gruoze ich dô niht neic:
daz was des schult daz sin versweic.
Waz solden die andern denne tuon?
ich pin iedoch des selben suon,
der si vür eine tohter zôch:
si möhte wol geleben noch
deiz wurde ein genôzschaft.
der künec hât alle sîne kraft
niht wan von mîner hant bejagt.
waere ich eine an im verzagt,
die in ze hêrren müezen hân,
ez waere et von in ungetân.
ich antwurte imz rîche,
dâ die vürsten al gelîche,
die minren und die mêrren,
et al die landes hêrren,
in sicherheite lebeten
und hazzes gein im strebeten.
niftel, daz tete ich durch sie.
nû stên ich alsô vor dir hie,
daz ich durch dîne komende tugent,
und die du hâst in dîner jugent,
dîner muoter schulde lâze varn.
ich wil ouch zorn gein ir bewarn.
bit si her ûz zuo den vürsten komen.
hab iemen hie von mir vernomen
dâ wandel nâch gehoere,
ê daz ich gar zestoere
dem künege sîne hôchgezît,
sô ergib ich mich ân allen strît
gevangenlîche in dînen rât:
dîn gebot den slüzzel hât.'
Irmschart diu alde,
'nâch dîner muoter balde,
sprach si ze Alyzen der maget.
'wirt nû niht von ir geklagt
diu dürren herzebaeren sêr
die durch Tybalden Terramêr
an dîme geslähte hât getân,
ir sol getrûwen niemer man.
ganc mit ir, Buov von Komarzî,
und Schêrîns von Pantalî.
saget ir bescheidenlîche dort
den unverzerten jâmers hort
der ûf unserem künne ligt.
ob daz ir herze ringe wigt,
sô ist ir wîplîch êre
zergangen immer mêre.'
Alyze mit urloube dan
vuor, mit ir die zwêne man,
Buove und Schêrîns.
'mit rîchem solde wil ich zins
von mînem vrîen lîbe geben.
waz touc mir doch mîn altez leben?'
sus sprach von Paveie Irmschart.
'ze Oransche ein hervart
ich von mîner koste tuon
dir ze helfe, lieber suon.
mîn hort ist ungerüeret:
des wirt nû vil zefüeret,
kan iemen golt enpfâhen,
swem daz niht wil versmâhen,
En teile durch dich, liebez kint,
swaz ahtzehen merrint
bysande mugen geziehen.
ich wil dir niht enpfliehen:
harnasch muoz an mînen lîp.
ich pin sô starc wol ein wîp,
daz ich pî dir wâpen trâge.
der ellenthafte, niht der zage,
mac mich pî dir schouwen:
ich wil mit swerten houwen.'
'vrouwe,' sprach der markîs,
'sît iwer triwe und iwer prîs
sô volleclîchen rât mir gît,
sô dunket mich des gein iu zît
daz ir ouch hoeret mînen rât.
ich weiz wol daz ir triwe hât.
sendet mir mînen vater dar:
der kan wol hers nemen war,
er strîtet ouch swa es nôt geschiht.
der helm ist iu benennet niht,
noch ander wâpen noch der schilt.
ob iuch des, vrouwe, niht bevilt,
gebt mir sus iwer stiure.'
do gelobt im diu gehiure
von silber und von golde
und von anderm rîchem solde
schoeniu ors und wâpen lieht:
'sun, ich wil dich triegen nieht:
des antwurte ich dir genuoc,
vil mê denne ichs noch ie gewuoc.'
Welt ir nû hoeren wiez gestê
umb den zorn den ir hôrtet ê,
wer den ze suone brâhte,
wie dem marcrâven nâhte
helfe und hôher muot,
und wie ir lîp und ir guot
und ir gunst mit herzen sinne
diu roemisch küneginne
mit triwe ergap an sîn gebot?
des was dem marcrâven nôt,
daz Gyburge wol gelanc,
wan in minne und jâmer twanc:
waz pfandes hete er lâzen dort!
nû prüevet ouch den grôzen mort
der ûf Alischanz geschach,
dar zuo daz vorhtlîch ungemach
dâ Gyburc inne beleip,
diu in nâch helfe von ir treip.
Gyburc was sîn liebstez pfant:
nâch ir im sinne und vröude swant.
ungedulteclîch er muoste leben.
ein esse im nieman übergeben
kunde an sô bewandem spil.
diu vlust der mâge twanc in vil,
noch mê diu nôt der Gyburc pflac.
mitten in sîm herzen lac
gruntveste der sorgen vundamint.
er möht erbarmen die halt sint
des wâren gelouben âne,
juden, heiden, publicâne.
Mich müet ouch noch sîn kumber.
dunk ich iemen deste tumber,
die smaehe lîd ich gerne.
swenne ich nû rede gelerne,
sô sol ich in bereden baz,
war umbe er sîner zuht vergaz,
dô diu künegîn sô brogte,
daz er si drumbe zogte.
des twanc in minne und ander nôt
und mâge und manne tôt.
Alîze was nû wider komen,
und het ir muoter wol vernomen
daz des marcrâven zorn
endehaft was verkorn:
doch wolte si se niht lâzen în.
si widersaz den mâ vesîn,
ir bruodr, den argen nâchgebûr.
si vorhte daz ein ander schûr
ûf si vallen solde:
durch daz si niht enwolte
den rigel dannen sliezen.
'jâ möht ich niht geniezen
des küneges noch der vürsten sîn,
dar zuo des werden vater mîn.
tohter, hüet daz mir dîn vride
iht verscherte mîne lide.'
Alyze sprach 'mir stêt hie bî
Schêrîns und Buov von Kumarzî:
die hânt dort suone enpfangen:
der zorn ist gar zergangen.'
Si liez die maget wol gevar
dar în. duo saget ir rehte gar
den grôzen jâmer Schêrîns
und wie mit tôde gâben zins
ûf Alischanz ir mâge:
'und dô der künec sô trâge
den marcrâven hiute enpfienc,
dô er durch klage vür in gienc,
vrouwe, des enkultet ir.'
'ôwê,' sprach si, 'het er mir
daz houbet mîn hin ab geslagen!
sone dorft ich nû niht langer klagen:
daz waere ein kurzlîcher tôt.
ich muoz die berhaften nôt
und den wuocher der sorgen
den âbent und den morgen,
beidiu tag und naht,
ob mir ie triwe wart geslaht,
tragen nâch mîme künne.
swer mir nû guotes günne,
der wünsche et daz ich sterbe
ê der jâmer mir rewerbe
alsô herzebaeriu leit,
daz der unsin die wîpheit
an mir iht entêre.
hân ich von Terramêre
die hôhen vlust ûf Alischanz,
ey beâs âmîs Vivîanz,
wie vil noch unsippiu wîp
dînen geflôrierten lîp
Suln klagen durch die minne!
pflac mîn bruoder sinne,
der was vergezzen an der zît
duo du under schilde gaebe strît:
der was noch dîner jugende ein last.
mir sol nâch dîme tôde gast
immer sîn der hôhe muot.
nû wol her die wellen guot!
des wil ich in geben alsô vil,
daz ander küngîn ir zil
niht durfen vür mich stôzen.
mînen jâmer den grôzen
raech ich, möht ich, schiere.
wâ nû soldiere?
swaz der in roemschem rîche sî,
den künde, Buov von Kumarzî,
der roemschen küneginne solt:
und denke ob si dir waeren holt,
unser mâge die wir hân verlorn.
was mînem bruoder hiute zorn
daz ich in sô swache enpfienc,
wîslîch erz doch ane vienc
daz ich mîn leben brâhte dan.
ich sol den künec und sîne man
helfe und gnâde biten:
sint die mit manlîchen siten,
daz rîchet unser ungemach.'
si gienc her ûz, dâ gein ir sprach
der marcrâve Willalm:
trûrc was sîner stimme galm.
'Nu müeze senften iweren zorn
der ame kriuze het den dorn
ûf dem houpte zeiner krône.
welt ir nâch sîme lône
mit decheime dienste ringen,
ir sult die triwe bringen
vür in ame urteillîchem tage,
daz ir nâch den sît in klage,
die wârn und iu verchsippe sint,
iwer bruoder und iur swester kint,
drîzehen von iwer art,
die mir Terramêrs übervart
nam: er vant uns doch mit wer.
sunderstorje und sunderher
und mir von sunderlande komen
ieslîcher, die hât mir benomen
der hôhe rîche Terramêr.
nû tuot gein sîner zeswen kêr,
der Adâmen worhte:
iwer künn daz unrevorhte,
gotes unverzagtiu hantgetât,
die mir Terramêr getoetet hât,
die ergebt an gotes bärme grôz,
und mant in daz er durch uns gôz
ûf die erde ûz sînen wunden bluot.
ob er nû helfeclîche tuot,
sô erbarme ich sîne gotheit.
vrouwe, ez solt ouch iu sîn leit
daz ich pin trûrens unrelôst,
und gaebet mir etslîchen trôst.'
'Owê wem solt ich troesten geben,
oder war zuo touc mîn leben?
mîn vunden vröude ist vlüstec,
mîn hoehe ist niderbrüstec:
mir wehset nû gelîche ein leit
der Anfortases arbeit,
der quâl von sîner wunden,
die er ze mangen stunden
bî grôzer rîcheite truoc.
ich het ouch werdekeit genuoc
von der roemschen hoehe kür,
ê ich ûf Alischanz verlür
den undersatz der hoehe mîn:
der muoz nû sîgende sîn.
wie hân ich armez wîp verlorn
helde die von mir reborn
wâren und ouch ich von in!
ouwê vröude, dîn gewin
gît andm orte smaehen lôn.
ey Heimrîch von Narbôn,
waz was erblüet ûz dîner vruht
kiusche, milte, manheit, zuht!
mirst ze vruo misselungen
an dem clâren jungen,
den diu küngîn Gyburc mir benam
und in rezôch als ez ir zam.
diu süeze von sîm blicke
noch manegem wîbe dicke
sol vüegen klagehafte nôt.
ey wie getorste dich der tôt
Ie gerüeren, Vivîanz,
und daz er lât mîn herze ganz?
bruoder markîs, trûric man,
ich sol dich troesten als ich kan,
dar nâch als ez mir drumbe stêt.
nû geloube daz mir nâhe gêt
diu swaere vlust unserr art.
wâ nû, von Paveie Irmenschart?
gedenke ob du mich habst getragen,
hilf mir diz leit mit triwen klagen.'
abe sprach diu künegîn
'mîne bruoder die hie sîn,
gedenket daz wir sîn ein lîp.
ir heizet man, ich pin ein wîp:
dan ist niht underscheiden,
niht wan ein verch uns beiden.'
'trage wir triwe under brust,
wir klagen unser gemeine vlust,
Heimrîs und ich, wir zwei,'
sprach Irmschart von Pavei,
'mîne süne hie od swâ si sint.
ir sît mîn vrouwe und ouch mîn kint.
wir loben des got und sagen im danc,
daz iuch nû ân valschen kranc
erbarmet unser vliesen.
alrêrst nû sul wir kiesen
ob irz der vürsten vrouwe sît:
sô klagt ûf Alischanz den strît
dem der roemisch krône tregt,
ob in iwer dienst erwegt.'
'Vrouwe,' sprach dô Heimrîs,
'mînen sun den markîs
und swaz ir ander bruoder hât,
die sol durch wîplîchen rât
nû bevogten iwer hant.'
dâ stuont Bernart von Brubant
und Buove von Cumarzî
und Gybert, die drî:
der vierde was Bertram:
diu künegîn die alle nam,
die vieln dem künege an sînen vuoz.
si sprach 'durch nôt ich werben muoz
helfe sô helflîche,
diu den vürsten und dem rîche
werb nâch hôhem prîse,
daz ir dem markîse
gestêt durch iwer êre,
sô daz ir Terramêre
ze Oransche leger wendet.
iuch und daz rîche er schendet.'
'vrouwe, ir vart mit tumben siten,'
sprach der künec, 'welt ir dem helfe biten,
der an iu hât entêret mich.
het er baz enthalten sich,
daz gediend ich, möht ich dienst hân.
er ist iwer bruodr und ist mîn man:
waz moht iu daz ze staten komen?
er hât mir êre ein teil genomen.
daz muoz nû sîn. stêt ûf,' sprach er:
'ich berâte mich umb iwer ger.'
Uf stuont diu sêre klagende.
dâ von was si bejagende
daz si ir bruoder helfe erwarp;
des sît ûf Alischans erstarp
manec werder Sarrazîn.
alsô sprach diu künegîn.
'swaz ich hie vürsten mâge hân,
die gelîch ich dem armman,
den grâven und den barûn.
ob halt ein wackerr garzûn
von mîme geslähte waere erborn,
derne hete sippe niht verlorn.
swer mir diz leit hilfet tragen,
der sol mir billîch armuot klagen:
den verteg ich alsô mit habe,
daz er niht darf wenken abe.
daz sî den vremden ouch benant,
er sî rittr od sarjant,
turkopel, od swer ze strîte tüge.'
ob diz maere iht verre vlüge?
ez warp mit kraft die helfe grôz,
dês diu süeze Gyburc wol genôz.
dô sprach Bernart von Brubant
'ob ich helflîche hant
mit gâbe odr in strîte
ie truoc ze heiner zîte,
die hân ich noch (es wirt nû nôt)
und wil se vüern in sîn gebot,
mîns bruoder der uns trûrc ist komen:
ich hân die vlust mit im genomen.'
Dô sprach sîn bruoder Bertram
'mirst vröude wilde und sorge zam.
ouwê war kom mîn hôher muot?
ich hân starken lîp und vürsten guot,
und ze mîme gebot die rîterschaft
der gêrt sol sîn diu gotes kraft:
daz mac mich allez niht entsagen,
ine müeze in mîme herzen tragen
leit, daz immer twinget
unz mich mîn bruoder bringet
an die stat dâ ich râche tuon
umbe Mîlen mîner swester suon
und umb den clâren Vivîanz.
ouwê,' sprach er, 'Alischanz,
daz de ie sô breit und ouch sô sleht
würd, dâ mîner vröude ir reht
ûf wart gebrochen!'
sîn ougen wârn entlochen,
daz ieslîch zaher den andern dranc:
ir valln im ûf der waete klanc.
dô sprach sîn bruoder Gybert
'bin ich an daz ampt wert
under schilt und mit dem sper,
bruoder, des bin ich dîn wer.
und ob ich gedienet hân
inder sô getriwen man,
daz ich in nû gemanen mac
ob ie sîn trôst an mir gelac,
des wirstu innen, sol ich leben.
ich wil ouch ûz vürsten henden geben.'
Dô sprach Buov von Kumarzî
'alrêrst bin ich nû worden vrî
vor vröuden. daz muoz immer wern:
welhes trôstes sold ich gern?
mir ist vröude und trôst erstorben:
mir hât Tybalt erworben
mîns hôhen muotes siecheit
und daz unzergangen leit
und siuftic mîniu komendiu jâr:
daz muoz mir geben grâwiu hâr.
nû prüeve swem daz sî bekant,
ob von eime strît toufbaeriu lant
ie sô manegen helt verrêrten
und den jâmer sus gemêrten.
bin ich die lenge in sölher klage,
sô waent mîn bruodr ich sî ein zage.
mîn helfe ist im doch staete,
swaz mir tuot oder taete
diu sorge mit ir überlast.
ich wil im manegen werden gast
hin ze Oransche vüeren
und alsô mit swerten rüeren
daz si Gyburc hoere klingen.
vür wâr ich wil im bringen
tûsent gewâpendr orse dar,
die man siht an mîner schar,
und drûf liute die durch mich
bietent slag und stich,
oder swie der heiden strîtes gert,
er vüere bogen oder swert.'
Zem künege sprach dô Heimrîch
'hêrre, nû tuot dem gelîch
daz ir hôhgezît hât.
durch unser klage daz niht lât:
got mag uns wol ergetzen.
heizt die vürsten setzen
und dienen âne schande.
hie sint von mangem lande
vürsten wert und hôch:
swie vröude uns vliuhet oder vlôch,
mich und mîn geslehte,
swer die geste handelet rehte,
des sulen si niht enkelten:
wan si hânts genozzen selten.'
der künec zen ambtliuten sprach
'durch der wirtîn ungemach
und durch die ander die hie klagen
schulen wir des niht gar verzagen:
ich wil die hôhgezît hân.
seht wie ir mîne werde man
wol setzet, und nemet des war
daz ir dise und die 'hôhen gar
setzet nâch mînen êren:
ir sult iuch selbe lêren.
des ist nû tâlanc niht ze vruo.'
balde wart gegriffen zuo,
mit spaehem getihte
wunderlîchiu tischgerihte
man ûf ze vier orten truoc
und gap mit zuht dâ nâch genuoc.
Diu künegîn zir bruoder gienc:
ir hant er in die sînen vienc.
er hetz harnasch dennoch an.
si vuorte den siuftebaeren man
mit ir ze kemenâten wider.
zuo ein ander si dernider
vors küneges bette an eine stat
in diu künegîn sitzen bat.
juncfrouwen und junchêrrelîn
sus gebôt diu künegîn,
daz siz harnasch und diu wâpenkleit
von im naemen. dâ was bereit
von pfelle kleider tiure.
Alîze diu gehiure
zir muoter sprach 'heiz bringen her
gewant daz durch mîns vater ger
im selbem hiute wart gesniten:
mînen oeheim solt duz tragen biten..
mit zuht der marcrâve sprach
'vroelîch gewant und guot gemach,
des wil ich haben mangel,
die wîl diu sorge ir angel
in mîn herze hât geschoben.
mit swerten wart von mir gekloben
vröude und hôhgemüete.
vrowe, durch iwer güete,
nû erlât mich guoter kleide,
die wîl mir alsô leide
durch vlust und nâch Gyburge sî.'
'des lasters wurde ich niemer vrî,
Soldestu nacket bî mir gên.
bruoder, kanstu dich verstên
wiez dîne genôze meinden?
vil spât si sich vereinden
daz si mir drumbe gaeben prîs.'
si gebôt daz der markîs
den pfelle von Adramahût
leite übr ungestrîchen hût.
dô wârens ungelîche lieht.
der marcrâve engerte nieht
daz sîn bart vel oder hâr
iht waere wan nâch îser var:
Alyze was im ungelîch.
er vuort die küneginne rîch
her ûz: ir tohter gienc vor ir.
niht baz wart bescheiden mir,
wie die vürsten sâzen
innen des dô se âzen.
der künec sazte einhalp sîn wîp
und Alyzen diu den clâren lîp
truoc. dar nâch er niht vergaz,
sîn sweher anderthalben saz,
und des wîp vrowe Irmschart.
ir sun, der harnaschvarwen bart
truoc, den bat si zuo zir komen.
der sprach 'mir hât Tybalt benomen
swaz ich gesellen mohte hân:
mînen wirt, den koufman,
den heizet mir ze gesellen geben.'
dô mohte Wîmâr gerne leben,
Wan er ans rîches tische saz
und mit den hoehsten vürsten az,
und roemischer krône.
zwei hundert marc ze lône
gap der marcrâve dem wirte:
Irmschart daz wênic irte.
wand er în nam sâbents in,
dâ von wuohs zwivalt gewin
Wîmâre, guot und êre.
der marcrâve niht mêre
necheiner spîse gerte,
wan swarzez brôt er merte
in ein wazzer, swenne er tranc:
dâ stuont ein brunne, der wol klanc
ûz einem nazzen kruoge.
daz marcten ouch genuoge:
diene wessen niht durch waz er leit
von zadel sölhe arbeit.
Gyburc des sicherheit enpfienc,
dô si zer porten mit im gienc,
ê daz er saeze ûfez ors.
swie sîn swâger Fâbors
ze Oransche marschalc waere gewesen
(ân ir danc was er genesen),
swie manec tûsent si dervor
heten zieglîchem tor,
dô er von Gyburge schiet,
ir minne gebôt und riet
daz sîn gelübde ân allen kranc
gein ir stuont und âne wanc.
Durch daz er mîden wolde
swaz man truoc od tragen solde
vür in, daz wilde und daz zam,
gepigmentet clâret alsam,
den met, den wîn, daz môraz:
durch der necheinez er vergaz
sîner gelübde. swer im küssen bôt,
sô dâht er an des kusses nôt,
der im ze Oransche was beliben,
und wie er von dem was vertriben.
er het ouch ander manec vlust:
durch daz was herzenhalp sîn brust
wol hende breit gesunken
und sîn vröude in riwe ertrunken.
er dâhte 'nû ist der künec sat:
des in diu künegîn hiute bat,
er beginnets uns nû lîhte wern.
ich wil gnâde und helfe gern.
daz trunken houbet lîhte tuot
des nüehter man gewan nie muot.
ist daz er helfe mir gelobt,
die vürsten diuht dâ waere getobt,
ob er die gelübde braeche
und swaz er an mir raeche.'
Dô sprach er 'hêrre, der vürsten vogt,
sich hât mîn dinc an iuch gezogt.
ir sît selbe überriten:
ich sol iuch pillîchen biten
daz ir roemscher krône ir rîche wert,
dar umbe ich vröude hân verzert.
Iwerr kinde mâge sint verlorn,
ich pin gesuochet ze allen torn.
het ich bürge oder lant,
die stênt in Terramêres hant.
mîne vische in Larkant sint tôt.
von treten hât die selben nôt
al mîne wisen und diu sât.
swaz diu marke nutzes hât,
die ich hân vome rîche.
daz lît nû jaemerlîche.
mîne mûre sint zebrochen:
diu viur sint unberochen,
ez brinnet al mîn marke.
ob Nôê in der arke
grôzen kumber ie gewan,
den selben mac Gyburc wol hân
von rîterschefte überfluot.
Terramêr gewalt mir tuot.
etswenne het ich veltstrît,
unz an die vlustbaeren zît
daz ich nû wart în getân.
geloubet des, daz Baligân
nie gefuorte groezer her
gein iwerem vater über mer.
dâ gegen hoeret ander maht.
ich hân si des wol innen brâht,
daz noch dâ ergienge rîterschaft,
hete mînen willen iwer kraft.
noch wert mich: ich pin werlîch:
tuot ellenthafte dem gelîch
Als ander künge ie tâten.'
'des wil ich mich berâten,'
sus antwurte Lôys.
'berâten?' sprach der markîs:
'welt irz niht snelleclîche tuon,
sô wurdet ir nie Karles suon.'
übern tisch er balde spranc.
er sprach 'ich sags iu kleinen danc:
ir müezet gein den vînden varn,
und enturret niemer daz gesparn.
wer solt iwer man sîn?
diu marke und de ander lêhen mîn,
daz sî ledic iu benant.'
Bernart von Brubant
und der wîse Gybert
und ander sîne bruoder wert
sprungen dar und wanten daz.
der künec gedulteclîche saz:
der gezogen und der wîse
sprach zem markîse
'wolt ir êrenz rîche,
sô möht ir willeclîche
mîn helfe gerne enpfâhen.
wil iu daz versmâhen,
sô dien ich aber anderswar:
sô ist deste minner iwer schar
gein der heidenschefte.
muoz abr ich mit mîner krefte
iu dienen zundanke,
sô bin ichz der muotes kranke.'
De küneginne sprach derzuo
vil baz denne smorgens vruo,
dô si der marcrâve umbe zôch
und sîme zorne kûme enpflôch.
des was nû suone worden:
si sprach nâch swester orden
'ey roemscher künec, hêrre mîn,
waz touc iur tohter liehter schîn
und ir süezer minneclîcher munt?
dem wirt diu wirde niemer kunt,
als ob ir mâge lebeten,
die ie nâch prîse strebeten.
ir rehtiu tât, ir werder muot
hulf uns vil baz denne iwer guot.
wir zwuo sîn mit in erslagen:
nû helfet unser sterben klagen:
sone sît ir von uns beiden
der helfe niht gescheiden,
ir ensült uns leisten triwe.
nû habt ouch eigen riwe
nâch den die iwer rîche
werten werlîche.
nû lât se alle juden sîn,
die durch den trûregen bruoder mîn
iwer lant ze werne sint verlorn:
wart ie triwe an iu geborn,
ir sult durch triwe klagen sie.
der roemsche keiser Karl nie
eins tages sô manegen helt verlôs,
die man ze vürsten ûz erkôs.'
'Vrouwe, ich waer des lîhte ermant,
iwer mâge die durch wer mîn lant
ame tôde sint erfunden,
daz ich die zallen stunden
solde klagen und dâ nâch rechen,
swenne ich möchte daz gezechen.
nû hoert ir wol wiez drumbe vert.
ich pin hie selbe kûme ernert:
sô sît ir ouch vor mir gezogt
von dem der mich der vürsten vogt
nante (ich waene ir hôrtetz wol),
von dem dult ich sô smaehe dol.
ob ie vürste wart mîn man,
an dem hat er missetân,
und ze vorderst an der krônen:
wie sol ich des lônen?
verkiuse ichz, man sol mich ein zage
mîne kunftlîche tage
dar nâch immer nennen.
muoz ich an im rekennen
daz erz mit guoten witzen tuo,
daz ist uns beiden alze vruo.
ob ich in helfe lâze,
daz kumt uns niht ze mâze:
sô vliuh ich ê ich in vîent sehe.
ieslîch man durch triwe jehe,
waz er taete, und stüendez im
als mir, waz râtes ich nû nim.
der muoz vil eben mezzen dar,
ob er mir werdekeit bewar.'
Man nam die tische gar hin dan.
manec rîche, manec arm man,
die alten und die jungen
gar dar nâher drungen.
si wolten vrâgen maere,
durch waz sô balde waere
der marcrâve übern tisch gevaren.
etslîche wolten daz bewaren
daz sîn hant dar nâch iht mê
waer mit zogen alsô hêr.
Heimrîch und des gesinde
vor dem Karls kinde
mit grôzer zuht stuonden:
werben si beguonden
daz er helfe wurde ermant.
dicke Karl wart genant:
des ellen solt er erben,
und niht die tugent verderben,
diu im von arde waere geslaht:
daz er daehte ans rîches pfaht:
diu lêrte inz rîche schirmen
und niemer des gehirmen
ern wurbe es rîches êre.
'welt ir nû Terramêre
ze wüesten staten iwer lant,
des wirt diu kristenheit geschant
und der touf entêret.
ob iuch iemen anders lêret
wan daz ir iuch untz rîche wert,
dem ist vil untriwe beschert.
Swerz bezzer weiz, des selben, jeher.'
dô sprach der künc ze sîme sweher
'ich hilf iu durch mîn selbes prîs,
swie iwer sun der markîs
sich hab an mir vergâhet
und sîne zuht genâhet
hin zer missewende.
ich var odr ich sende
in iwer helfe alsölhez her,
daz deste bezzer wirt sîn wer.'
'hêrre und ouch mîn hoehster suon,
iwerm kinde ze eren sult irz tuon,
und durch mîn tohter, iwer wîp,
daz ir Vivîanzes lîp
rechet, sprach vrou Irmenschart.
'nû vüeget iwer hervart
mit der vürsten helfe alsô
dês diu süeze Gyburc werde vrô,
diu iwerr helfe wartet,
wan ir nû wênic zartet
Terramêr und Tîbalt.
die mir tôt hânt gevalt
almeistic mîne nâchkomen.
si habent iu vriwende vil benomen,
die iwern hof wol êrten
swâ si zuo ziu kêrten.'
'vrowe, mîn ander muoter,
sô werder noch sô guoter,'
sprach der künc, 'die sint mir umbekant:
liute in glîch noch nie bevant
Weder mîn hoeren noch mîn sehen,
den man vor ûz sô dorfte jehen
prîss in sölher hoehe:
ir lobes vürgezoehe
muoz an dem jungst erschinen tage
dennoch sîn mit niwer sage.
er was wol liebhalp mîn kint:
al die durch mich in râche sint
umbe Vivîanzes sterben,
die lâz ich gein mir werben:
swaz ieslîchem sî gelegen,
dâ wil ich sînes willen pflegen
mit gâb, mit lêhn, mit eigen.
ich wil nû helden zeigen
daz ich des rîches hant hie trage.
mînen solt sol mich der zage
lâzen geben den werden.
ich hân sô breit der erden,
daz ieslîch vürste reichet dar,
nimt sîn mîn hant mit günste war.'
etslîche nâmen sînen solt:
etslîche wârn im sus sô holt,
daz si die hervart swuoren
und al gemeine vuoren,
swaz vürsten dar zer hôhgezît
kom. ouch wart des künges nît
ûf den marcgrâven verkorn:
der von Karle was erborn,
der begienc dâ Karles tücke.
daz was Gyburge gelücke.
Turkopel, sarjande,
in der Franzoyser lande,
swaz mit al den vürsten rîter sint,
und die Heimrîch und sîniu kint
dâ heten, beide jung und alt,
die ze keiner helfe wârn gezalt,
die sagete man gar rehtelôs,
durch daz der touf die smaehe kôs
von der heidenschefte,
sine wertenz mit ir krefte.
diu urteil vor dem rîche
wart gesprochen endelîche
und gevolget von den hoesten.
ich enruoche umb die boesten,
und op dâ inder was ein zage:
der samnunge zil ich sage.
des rîchs gebot und de urteil
tete kunt, ein sac und ein seil
waern schiere ûf gebunden.
an den selben stunden
was dâ diu beste rîterschaft
über al der Franzeiser kraft,
und heten ouch alle harnasch dâ:
was ez aber anderswâ,
dâ wart balde nâch gesant.
die strâzen wurden gar berant
von den rîtern selbe und von ir boten.
si wolden Terramêres goten
niwiu maere bringen
und Gyburg helfen dingen
Durch des marcrâven klage.
ze Munlêûn am zehenden tage
vor dem berge ûf dem plân
dâ wolt der künec sîne man
schouwen und in danken,
den starken und den kranken,
al dar nâch si wâren komen.
dâ wart urloup genomen,
und schiet sich diu hôhkezît.
der künec diu pfant hiez machen quît.
über al manz versuochte:
swer sîner gâbe ruochte,
diu was gewegen al bereit.
durch wider komen dannen reit
ungezaltiu mahinante.
rîter, sarjante,
dise quâmen hiute, morgen die:
beidiu dort und hie,
swen man westen oder ôsten komen sach,
der vant rîch lant und guot gemach.
der künec ze Munlêûn beleip,
unz er die zehen tage vertreip.
Heimrîch was dan geriten,
und het der marcrâve erbiten
bî der künegîn sîner vrouwen.
diu hiez vil dicke schouwen
mit triwen sîne wunden,
die Gyburc hete verbunden.
er wart dâ sîner wunden heil
und durch des küneges helfe geil.
Eins âbnds der künec komen was
zen vensteren ûfem palas,
und diu künegîn und sîn tohter.
al die wîle enmohter
niht bezzer kurzwîle sehen:
des muose der margrâve jehen,
der dâ bî Alyzen saz.
sich huop ie baz und baz
zwischen dem palase und der linden
daz man sah von edelen kinden
mit scheften ûf schilde tjostieren,
dort sich zweien, hie sich vieren,
hie mit poynder rîten.
dort mit pûschen strîten.
dâ sprungen rîter sêre:
ze der zît was êre,
der den schaft verre schôz,
des ouch dâ mangen niht verdrôz:
sô liefen dise die barre.
von der manger slahte harre
wart versûmet lîhte ein man
der über den hof wolte gân.
dâ wart von knehten vil geschrît,
die dâ hielden diu runcît:
man sluoc dâ mange tambûr.
dâ waere ein ungefriunt gebûr
vil lîhte in dem schalle
gedigen zeinem balle
von hurte her und dar.
dô nam der marcgrâve war
Daz ein knappe kom gegangen:
der wart mit spotte enpfangen:
der truoc ein zuber wazzers vol.
ob ich sô von im sprechen sol
daz mirz nieman merke,
wol sehs manne sterke
an sîn eines lîbe lac.
des küneges küchen er sô pflac,
daz er wazzers truoc al eine
des die koche al gemeine
bedorften zir gereitschaft.
dâ drî mûle mit ir kraft
under waern gestanden,
zwischen sînen handen
truog erz als ein küsselîn.
ouch gab nâch küchenvarwe schîn
sîn swach gewant und ouch sîn hâr.
man nam sîn niht ze rehte war,
nâch sînre geschickt, nâch sîner art.
etswâ man des wol innen wart,
und viel daz golt in den pfuol,
daz ez nie rost übermuol:
der ez schouwen wolte dicke,
ez erzeigt etswâ die blicke
daz man sîn edelkeit bevant.
swer noch den grânât jâchant
wirfet in den swarzen ruoz,
als im des dâ nâch wirdet buoz,
errzeiget aber sîn roete.
verdacter tugent in noete
Pflac Rennewart der küchenvar.
nû merket wie der adelar
versichert sîniu kleinen kint.
sô si von schalen komen sint,
er stêt in sîme neste
und kiust vor ûz daz beste:
daz nimt er sanfte zwischen die klâ
und biutetz gein der sunnen aldâ:
ob ez niht in die sunnen siht,
daz im diu zageheit geschiht,
von neste lât erz vallen.
sus tuot ern andern allen,
op ir tûsent möhten sîn.
daz in der sunnen hitze schîn
siht mit bêden ougen,
daz wil er âne lougen
denne zeime kinde hân.
Rennewart der starke man
was wol ins aren nest erzogen,
niht drûz gevellet, drab gevlogen
und gestanden ûf den dürren ast.
sîner habe aldâ gebrast
den vogeln dien solden niezen:
des moht ouch die verdriezen.
ich maeze iu dinges dar genuoc
gein dem der den zuber truoc,
wan deiz iu von im smâhet.
nû kom im dar genâhet
mit hurt ein poynder daz niht liez,
den zuber man im umbe stiez.
Daz vertruog er als ein kiuschiu maget,
und wart von im ouch niht geklaget.
'in schimpfe man sus tuon sol,'
dâht er und brâht in aber vol.
dennoch was in niht spottes buoz.
von disen ze ors, von jenen ze vuoz
wart er vil gehardieret
und alsô gepungieret,
daz sîn voller zuber swaere
wart aber wazzers laere;
dâ von im kiusche ein teil zesleif.
einen knappen dô begreif
der starke, niht der kranke:
er draet in zeime swanke
an eine steinîne sûl,
daz der knappe, als ob er waere vûl,
von dem wurfe gar zespranc.
umbe in was ê grôz gedranc:
die liezen in gar eine
und vluhen al gemeine.
der marcrâve zem künege sprach
'sâht ir, hêrre, waz geschach
ûf dem hof an dem sarjant
der treit daz küchenvar gewant?'
der künec sprach 'ich hânz gesehen.
ez ist im selten ê geschehen
daz man in vünde in unsiten.
er hât von kinde hie gebiten
in mîme hove mit grôzer zuht:
er begienc nie sölh ungenuht.
Ich weiz wol daz er edel ist:
mîn sin ervant ab nie den list,
einvaltic noch spaehe,
von wirde noch von smaehe,
der in übergienge
daz er den touf enpfienge.
ich hân unfuoge an im getân:
got weiz wol daz ich willen hân,
op er enpfienge kristenheit,
mir waere al sîn kumber leit.
in brâhten koufliute über sê:
die heten in gekoufet ê
in der Persen lande.
nie dehein ouge erkande
vlaeteger antlüz noch lîp:
geêret waer daz selbe wîp
diu in zer werlde brâhte,
op der touf im niht versmâhte.'
der marcgrâve zem künege trat,
umbe den knappen er in bat,
er solt in im ze stiure geben.
'waz ob ich, hêrre, im sîn leben
baz berihte, op ich mac?'
der künec versagens gein im pflac.
Alyze bat in mêre
sô lange und ouch sô sêre,
unz in der künec gewerte
des er umbe den knappen gerte.
der marcgrâve nâch Rennewart
sant: der was noch âne bart.
Dô der in den palas gienc,
mit grôzer zuht erz an vienc.
doch was im schamlîche leit
daz sô swach was sîn kleit:
ez versmâhte eime garzûn.
do der marcgrâve in prîsûn
gevangen lac dâ ze Arâbî,
Caldeis und Côatî
lernt er dâ ze sprechen.
done wold ouch niht zebrechen
der knappe sîniu lantwort:
Franzoyser sprâche kund er hort.
do der marcgrâve in komen sach,
en vranzoys er im zuo sprach
mit der jungen künegîn urloup.
do gebârter als er waere toup
und als ers niht verstüende:
er het ouch guote küende,
swaz iemen sprach, man oder maget:
der gegenrede wart niht gesaget
von sînem edelem munde.
der marcgrâf dâ ze stunde
sprach Caldeis und heidensch zim.
'die bêde sprâch ich wol vernim,'
sus antwurt im der knappe dô.
des was der marcgrâve vrô.
dô sprach er 'trûtgeselle mîn,
ich waen du bist ein Sarrazîn.
nû sag mir umb dîn geslehte
und dîn her komen rehte.'
Er vrâgete in her und dâ.
er sprach 'ich bin von Meckâ,
dâ Mahmeten heilikeit
sînen lîchnamen treit
al swebende ân under setzen.
der mac mich wol ergetzen
swar an ich hie vertwâlet bin,
hât er gotlîchen sin.
doch hân ich im sô vil geklagt,
daz ich sîner helfe bin verzagt,
und hân michs nû gehabt an Krist,
dem du undertaenic bist.
mich dunket des, du sîst getouft.
sît ich her wart verkouft,
sô hân ich smaehlîch arbeit
gedolt. der künec selbe streit
gein mir und hiez mich lêren,
ich solde mich bekêren.
nû ist mir der touf niht geslaht:
des hân ich tac und naht
gelebet wol dem ungelîche,
op mîn vater ie wart rîche.
eteswenne ich in den werken bin,
daz mir diu schame nimt den sin:
wand ich leb in lekerîe.
sol iemmer wert âmîe
mînen lîp umbevâhen,
daz mac ir wol versmâhen:
wan ich bin wirden niht gewent,
und hân mich doch dar nâch gesent.'
Dem marcgrâven wol behagete
daz der junge unverzagete
in alsô smaehlîchem leben
mit zuht nâch wirde kunde streben.
er sprach 'dîn schame gar verbir.
der künec hât dich gegeben mir:
ob du mich diens wider werst,
ich bereit dich schône swes du gerst.'
im neig und sprach der Sarrazîn
'sol ich in iwerm gebote sîn,
ir muget an mir behalten prîs.
hêr, sît irz der markîs,
der daz geflôrierte her
von den komenden über mer
hât verloren in strîte,
sô bin ich iu bezîte
in iwer helfe alhie gegeben:
die wil ich rechen, sol ich leben.
ziwerm râte wil ich pflihten:
ir muget mich wol berihten
swenne ich in swacher vuore bin
(jugent hât dicke kranken sin):
und heizet mir gereitschaft tuon.'
dô sprach Heimrîches suon
'swes du gerst und swaz du wilt,
hân ichz, niemer michs bevilt,
ich gib dirz,' sprach der milte man.
'ir muget die kost lîhte hân,
als ich nû ger von iwerr hant,
swie iwer marke sî verbrant.'
Ir enweders wort nieman verstuont:
sine wârn dâ man noch wîbe kuont,
der doch die stimme hôrte.
under râme der geflôrte,
des vel ein towic rôse was,
ob ez im rosteshalp genas,
er sprach 'hêr, wie sol ich nû varn?
swaz ir heizet mich bewarn,
des pflig ich als ich pflegen kan.
sô lieben hêrrn ich nie gewan:
iwer hulde sî mîn lôn.'
einen juden von Narbôn
liez dâ diu vürstinne Irmenschart:
der solde gein der hervart
bereiten des marcgrâven diet.
swem sîn kumber daz geriet
daz er sich halden wolde
an in, von rîchem solde
si der jude werte
ieslîchen swes er gerte.
er sant ouch Rennewarten dar,
und bat den juden nemen war,
daz er dem jungen sarjant
harnasch ors und gewant
gaebe, unz er selbe spraeche
daz nihtes im gebraeche.
Rennwart kom dar gegangen
und iesch et eine stangen:
die wold er gein den vînden tragen;
daz diu wurde wol beslagen
mit starken spangen stähelîn:
und ein surkôt von kämbelîn.
mit guoten schuohn und hosen von sein
sîniu wol geschicten bein
wurden wol berâten.
er gienc dâ snîdaer nâten
wît und blanc lînîn gewant:
daz galt im gar des juden hant
durch des marcgrâven êre.
er bôt im dennoch mêre,
harnasch, ors und lanzen starc:
er enbehielt niht noch verbarc,
wan daz ern schône werte
al des er an im gerte,
als ander soldiere.
dô sprach der knappe schiere
'ich wil ze vuoze in den strît.
harnasch und runzît
daz geb mîn hêrre den dies gern.
ir sult mich einer stangen wern,
vierekke, einr hagenbuochen;
ob sehs man versuochen
daz si si hin wellen tragen,
daz die von ir swaere klagen;
und ob michs sibne wolden heln,
daz si ir doch möhten niht versteln
von der swaere ir laste.
der smit sol si vaste
beslahen mit starken banden,
sleht und blôz zen handen.'
Sus wart bereitet Rennewart
und manic anderr gein der vart,
allez von des juden hant.
hie dem rîter, dort dem sarjant
der marcgrâf rotten meister gap.
der samnunge urhap
sich huop nâch den zehen tagen.
man sah dâ rîlîch ûf geslagen
anz velt, dâ der berc erwant,
treif und tulant,
ekub und preymerûn.
ouch sah der Heimrîches sun
manic hôh gezelt gesniten wît
gein der vürsten künfte zît,
die dâ kômen durch des rîchs gebot.
Gyburc möhte loben got,
hete si gesehen und ouch vernomen
diz kreftic rîterlîche komen.
der künec hin ab mit valken reit,
über al daz gevilde breit
enpfieng er die vürsten sunder.
die erbarmete und nam wunder
umb des marcgrâven mâge,
daz er sich selbe en wâge
liez mit eim sô kleinem her,
daz er des roemschen küneges wer
niht beite ûf sîner marke,
dô Terramêr der starke
in sô mangen treimunden
was dâ kumende vunden.
Dô si der marcgrâve enpfienc,
etslîcher sîne zuht begienc,
daz er mit herzen klagete
kumber den er in sagete.
die werden begunden sprechen,
si woldenz gerne rechen
durch in und durch daz rîche,
und si taetenz ouch pillîche.
des küneges rüefaer al den scharn
gebôt, si solden smorgens varn
gein Orlens ûf die strâze.
do der künec ze guoter mâze
mit den valken was geriten,
dâ wart niht langer dô gebiten.
Munleûn ist der berc sô hôch:
ê daz diu sunne im entflôch,
er reit hin ûf, bî schoenem tage.
nû vant der marcgrâf mit klage
sînen jungen starken sarjant.
dem was sîn hâr und sîn gewant
in der küchen besenget.
ez enwart dô niht gelenget,
den selben schimpf mit schimpf er rach.
mit der stangen er durch die kezzel stach:
kein haven was dâ sô êrîn,
er müese ouch zebrochen sîn.
der küchenmeister kûme entran:
zornic was der junge man.
der marcgrâf senfte im sînen muot,
als dicke ein vriunt dem andern tuot,
Und sprach 'ich gib dir andriu kleit.
dir was dîn hâr ouch alze breit:
daz sul wir nider strîchen
und den ôren glîchen
schôn alum mit eime snite.
nû hab zuhtbaere site,
und kêr dich niht an dise klage.
morgen vruo, sô ez êrste tage,
sô man die banier binde
an, dâ mîn gesinde
under sulen trecken
vür die stat, sô heiz dich wecken
dînen wirt, und heb dich an die vart.'
daz lobte der junge Rennewart.
der künec ze Munlêûn die naht
beleip. der het sich vor bedâht,
er wolde ze Orlens rîten,
dâ daz her an allen sîten
zer jungsten samenunge,
der alte und der junge
kômen, die im des swuoren,
daz si ze helfe vuoren
dem gelouben und dem toufe,
und von ir soldes koufe
diu küngîn sunderrotte pflac
und sich der kost alsô bewac
daz wert man gerne greif dar zuo.
si was bereit des morgens vruo
mit manger juncfrouwen:
si wolten ze Orlens schouwen
Wie der künec dâ belibe,
und wie erz her vürbaz tribe,
und wer des waere houbetman.
diu naht ouch enden began,
daz man den tac kôs al grâ.
dô sah man her und dâ
von velde und ûz den porten,
ich mein gein al den orten
swâ gein Orlens diu strâze lac,
diu wart getretet wol den tac.
dô zogt ouch dan diu künegîn
und ir tohter, diu sô liehten schîn
gap daz ich die heide
mit ir mangem underscheide,
des si noch pfliget und ouch dô pflac,
gein ir niht gelîchen mac.
disen ze orse und jenen ze vuoz,
den allen werdeclîcher gruoz
von dem marcgrâven geschach,
den man bî strâzen halden sach
ûf sîm ors Volatîne.
er warte ob al die sîne
ûz Munlêûn noch waeren komen.
die heten sich sô vür genomen,
daz sûmen was von in gespart.
niwan sîn vriunt Rennewart
der kom geheistieret hie
sô verre nâch daz dise und die
im sêre wârn gevirret.
in het der slâf verirret.
Doch was er herzenlîche vrô
daz er den marcgrâven dô
vor im ze orse halden sach,
der sînen gruoz gein im ouch sprach
und vrâgt in 'wa ist diu stange dîn?'
Rennewart sprach 'hêrre mîn,
der hân ich vergezzen dort.
ez was ein helflîchez wort,
daz mich der stangen hât ermant.
hêrre, ir sît des ungeschant,
ob ir mîn hie bîtet.
ez vrumt iu swâ ir strîtet,
op ich die stangen bringe.'
er sprach ze dem jungelinge
'ich beit dîn, wilt du schiere komen.
hâstu iemen hinder dir vernomen,
der mich an winde,
dem sage daz er mich vinde.
rîtr und ander soldiere
brinc mit dir wider schiere,
und vergiz niht dîner stangen.'
'nû lât iuch niht erlangen,'
sprach Rennewart der snelle.
mit küchenvarwem velle
was er ûf einer hackebanc
die naht âne der koche danc
gelegen. die heten hin getragen
sîne stangen. die begund er klagen.
Der tür er wênc deheine liez,
mit den vuozen er si nider stiez.
der küchenmeister lac dâ tôt:
die anderen koche dolten nôt,
swaz ir dâ heime was beliben.
unlange het er daz getriben,
unz er sîne stangen vant:
die warf er von hant ze hant
als ein swankele gerten.
nû het ouch sîns geverten
gebiten dort der markîs.
den dûhte daz daz selbe rîs
sölhen würfen waer ze swaere
und dem kranken ungebaere.
sus kom der starke soldier:
vor hunden ein wildez tier
waer niht baz ersprenget.
ez wart dô niht gelenget,
der marcgrâve reit hin nâch,
Rennewart lief vor: dem was ouch gâch.
dem her was herberge genomen
und was der künec selbe komen
zeime klôster, daz verbran
dô der marcgrâve dan
schiet und sînen schilt dâ liez.
ze tûsent marken der geniez
was, der dem klôster galt
(sus was sîn urbor gezalt):
op iuch des maeres niht bevilt,
sô koste mê der eine schilt
der in dem viure was verlorn,
dan daz klôster mit den urborn.
Der marcgrâve reit ouch dar
und nam des grôzen schaden war,
den er untz klôster dâ gewan.
nû hete der appet kunt getân
dem künege und der künegîn,
wie rehte kostebaeren schîn
der schilt gap von gesteine,
und daz anders enkeine
drûf verwieret lâgen,
wan die grôzer koste pflâgen.
der künec zem marcgrâven sprach,
dô er in vor im sitzen sach
(dâ saz mê rîter ungezalt)
'dar zuo dunket ir mich zalt,
daz iu ûf tôtbaeren strît
iwer muot die volge gît
daz ir iuch zimiert alsô.'
der marcgrâf saget im rehte dô
'swaz ich zimierde phlige,
die erwarp mîn hant mit eime sige
an dem künec von Persîâ.
der bôt mir vür sîn sterben dâ
drîzec helfande,
die man geladen bekande
mit dem golt von Kaukasas.
al anders mir ze muote was:
sîns sterbens mich baz luste,
wand ich smorgens kuste
Vivîanzen dicke alsô tôt.
ez half in niht swaz er mir bôt:
Ich enthoubte den künec wol geborn.
des hât diu minne mir verlorn
sînen schilt kostebaere.
er was ouch mir ze swaere:
in solde der geprîste tragen,
den ich drunder hân erslagen.
got weiz wol daz al sîn sin
ie was gerende ûf den gewin
daz im diu minne lônde.
deheiner kost er schônde:
sîn herze im des niht werte,
lîp und guot er zerte,
der newederz vor prîs er sparte,
vor valschheit der bewarte.
swaz mir nû tuot Terramêr,
ich hân im doch daz herzesêr
an dem werden künge alsô gesant,
dâ von im jâmer wirt bekant:
der ze Samargône
in Persîâ die krône
vor den edelen vürsten truoc,
mîn hant iedoch den selben sluoc,
sînen bruoder den getiwerten,
vor wîben den gehiwerten.
ich hân der minnen hulde
verloren durch die schulde:
ob ich minne wolde gern,
ich mües ir durch den zorn enbern,
wand ich Aroffel nam den lîp,
den immer klagent diu werden wîp.
Ich half noch Terramêre
vürbaz gein herzesêre:
mîn tjost im sluoc den süezen:
wie möht ich daz gebüezen
wîben, die noch mê verlurn
an im, ob si ze rehte kurn?
dâ was der minne urbor verhert,
mit sîme tôde ir gelt verzert.
Thesereiz der geprîste,
sîn herze in alsô wîste:
wart nâch minne ie dienst ersehen,
man muose im volgen und jehen
daz ers phlac und guoten willen truoc.
Thesereiz der het ie genuoc
prîss vür sîne genôze.
er vuort ouch her daz grôze
ûz vümf künecrîchen.
ich enmac im niht gelîchen
nieman under krône,
der baz nâch wîbe lône
runge denne der Arâboys.
der rîche Seciljoys
was geborn von Palerne.
mîn hant in sluoc ungerne
durch sîne hôhe werdekeit.
ouwê daz ich im niht entreit,
dô der gezimierte
mich vil gehardierte.
mîn tjost was im doch unbekant,
unz Arabele wart genant,
bî der minne er mirz gebôt:
dâ von was kümftic im sîn tôt.
Von Boctân rois Talimôn
was noch durch der wîbe lôn
gezieret baz dan Thesereiz:
vor dem bestuont mich Poufemeiz
der künec von Ingulîe,
und Turpîûn, die drîe,
der rîche von Falturmîê:
den tete ich allen glîche wê,
Tschoyûse dez leben ûz in sneit.
Arfiklant ouch mit mir streit,
und des bruoder Turkant:
Turkânîe was ir lant.
der newedern half sîn krône,
ine gaebe im daz ze lône
als ich Vivîanzen ligen sach,
den ich sît an Arofelle rach.
âne rüemen wil ichz sagen,
der heiden hât mîn hant erslagen,
ob ichz rehte prüeven kan,
mê denn mîn houbet und die gran
der hâre hab mit sunderzal.
mit schaden behapten si daz wal,
dâ von ich schumphentiure leit:
daz enwas niht ân ir arbeit:
si mugens noch lange zeigen.
daz erziug ich mit den veigen,
als ouch mîn stiefsun Ehmereiz,
waen ich, wol die wârheit weiz.
Von dem maneger slahte wuofe,
ir herzeichens ruofe,
und daz ich heidnisch wol verstuont,
dâ von wart mir rehte kuont
wer sî wâren, dirre und der,
dô si mit poynder kômen her.
ich sluog ie die geflôrten
an die die rotte hôrten,
unz ich beleip gar helfelôs.
die vluht ich dô vür sterben kôs:
ich vlôh ab sô werlîche,
dês gêrt ist roemisch rîche,
und daz Terramêr von Muntespîr
mangen amazûr und eskelîr,
die mîne genôze wâren,
mac suochen ûf den bâren.
nû habt ir, hêrre, an mir getân
daz arme und rîche, iwer man,
an mir suln nemen bilde,
die ligent ûf disem gevilde,
und dar zuo die dâ heime sint.
waere ich, hêrre, iwer kint,
mîn vlust möht iu niht nâher gên.
ir welt iu selben an mir gestên.
ich hân vil rehte iu gesagt
wie diu zimierde ist bejagt,
der schilt und daz kursît:
und des wâpenroc noch gît
alsô kostebaeren schîn,
des selben was ouch Volatîn.'
Manegen dûht sîn arbeit grôz:
durch daz si smaeres niht verdrôz,
die dâ sâzen und stuonden,
wand si selten ie befuonden
ze keiner slahte stunde
lüge von sînem munde.
der künec was der râche vrô:
ouch sprach diu künegîn alsô.
'daz in heidenschaft doch eteslich wîp
des clâren Vivîanzes lîp
mit mir sol beriezen,
des muost du geniezen,
bruoder, immer wider mich;
und daz dîn manlîch gerich
ouch an den hôhen ist geschehen,
sô daz dich Tybalt hât gesehen
ze weren roemisch êre,
und daz du Terramêre
vergulte alsô sîn übervart
mit sînem schaden ungespart.'
die vürsten und ander sküneges man
die vuorn ze herbergen dan.
si wârn ze hove aldâ beliben,
unz si den âbent hin getriben.
etslîche wârn durch schouwen
dar komen vür die vrouwen,
etslîch ouch sus durch maere.
wer jener und dirre waere?
ob ich des hab vergezzen,
des vrâgt ir umbesezzen.
Des morgens, do ez begunde tagen,
hie die karrûne, dort der wagen,
der hôrt man vil dâ krachen.
regen und ûf machen
sich daz her begunde.
an der selben stunde
wart von den gesten,
den êrsten und den lesten,
al die strâzen gein Orlens beriten.
vil banier mit tiweren sniten
dâ kom an allen sîten,
als ob dâ rîter snîten,
dem künege und dem markîs.
etslîche kômen durch ir prîs,
etslîche hetens vor gesworn,
durch daz ir reht niht waere verlorn.
der marcgrâve moht âne zol
durch Orlens nû rîten wol:
in habete nû dâ nieman zuo.
es was von êrste in ouch ze vruo.
doch erwarb er in des küneges hulde,
und dâ schulde wider schulde
stuont, umbe des rihtaeres tôt,
und daz âne schulde nôt
sîn eines lîp von in gewan.
mit ir schaden schiet er dan
und pärlîch ûf ir koste,
in strîte, und mit der tjoste
diu Arnalten valte nider:
si bekanten sehiere ein ander sider.
Roys Lôys was ouch roemscher vogt:
von dem wart daz niht vür gezogt,
dô er hin ze Orlens was komen,
sîns soldes wart dâ vil genomen
und willeclîch von im gegeben.
er sprach zin allen 'muoz ich leben,
ich rîche iuch umb diz ungemach.'
ze al den werden er sus sprach,
und sunder zuo den vürsten.
'nû sît in den getürsten,
daz ir manet ellens iwer man.
allez daz ich hiute hân,
daz sî mit iu gemeine.
vil gerne ich iu bescheine
daz ich mich triwen hin ze iu versihe
und mîner helfe wider gihe.
iwer neheiner habez vür leit
und merkz ouch niht vür zageheit,
ob ich hie belîbe.
an mîn eines lîbe
lît niht wan eines mannes trôst:
ir werdet sus al baz erlôst.
ob iuch kumber twinget,
al nâher ir gedinget.
muget ir niht haben veltstrît,
de marke hât vil bürge wît:
gebet ûz den porten rîterschaft.
ir wizzet wol mîn besten kraft
hinder mir ze tiuschen landen:
ich loes iuch schier von banden.
Mîn êre und ouch mîn liebez her
und dar zuo sîn selbes wer
bevilh ich sîner manheit,
in des helf mir grôziu leit
an wîbes mâgen sint getân,
der ich immer mangel hân.
swâger, gêt her nâher mir.
ich weiz nû lange wol daz ir
wol kunnet her leiten.
ich wil iuch hie bereiten
mîns gebotes und mînre gewalt.
die ze keiner helfe sîn gezalt
ûf dise vart dem rîche,
die bitet al gelîche,
die hôhen und die nideren,
daz si mîn gebot niht wideren,
alle mîne massenîe.
der dienestman und der vrîe,
marschalke, al de ambetliute,
ich bevilh iu allen hiute
den marcgrâven an mîner stat,
der mich durch kumber helfe bat.'
dô sprach diu küneginne
'gan mir got der sinne,
swer mînem bruoder nû gestêt,
swaz den immer an gêt
mit kumberlîcher taete,
mîn herze gît die raete
daz ich daz wendic mache
mit helfeclîcher sache.'
Des ze Munlêûn was ê gesworn,
daz was hie ze Orlens niht verlorn.
die vürsten sunder niht verdrôz,
sine spraechen, einem ir genôz
dem waern si gerner undertân
dan keime des küneges ambetman
ein marschalc solde vuoter geben:
die des trinkens wolden leben,
die solden zuo dem schenken gên:
der truhsaeze solde stên
bî dem kezzel, sô des waere zît:
'der kameraer sol machen quît
phant den dies twinge nôt.
wir welln des marcgrâven gebot
gerne leisten und im warten,
und den heiden wênic zarten.'
der künec gap selbe srîches vanen
dem marcgrâven und hiez in manen
daz her um Munschoy den ruof,
'der mînem vater Karl schuof
in strîte manec koberen.
die nideren und die oberen,
ir strîtet berge oder tal,
sît gemant um des ruofes schal.'
Heimrîch und sîniu kint
niht an der samnunge sint.
sine dorfte nieman suochen dâ:
ieslîcher sich mit sunderr slâ
alsô gein Oransche erbôt,
dês vische in vürten lâgen tôt.
Die vürsten und des künges man
die nâmen urloup von dan
ze varen ûf die hervart.
nû kom der junge Rennewart:
von arde ein zuht im daz geriet,
mit urloub er dannen schiet
vome künge an einer stat aldâ,
vürbaz zer künegîn anderswâ.
de junge künegîn sunder was
under boumen anme gras:
dar begund er durch urloup gên
und eine wîle vor ir stên.
wan daz mir ez diu âventiure sagt,
des maeres waer ich gar verzagt,
als ez im Alyze erbôt.
si klagete sîne manege nôt
die er in Francrîche het erliten.
dar nâch begunde si in biten
daz er ir vater schult verkür,
swaz der ie prîss gein im verlür.
'do solt mit mîme kusse varn.
dîn edelkeit mac dich bewarn
und an die stat noch bringen
dâ dich sorge niht darf twingen.'
diu maget stuont ûf: der kus geschach:
Rennwart ir neic und sprach
'der hoehste got behüete
iwer werdeclîchen güete.'
den anderen vrowen wart ouch genigen,
gein in sîn urloup niht verswigen.
Willehalm den vürsten wol geborn
daz her ze meister het erkorn:
doch vuor dâ manec sîn genôz
mit manegem sunderringe grôz.
ûf velde und in walde
si muosen gâhen balde:
des gert der si dâ vuorte,
wand in grôz angest ruorte
nâch Gyburg der künginne.
er vorhte daz ir minne
Tybalt solde erstrîten.
zeinen sorclîchen zîten
der marcrâve mit den sînen
kom sô nâhe den Sarrazînen,
daz er mit sînen ougen sach
daz im sîn herze des verjach
mê vlüste denne er ie verlür.
und swaz er angest sît erkür,
dô er von Vivîanze schiet,
und des morgens dô sîn manheit riet,
vümfzehen künege rîch erkant,
die entschumphiert sîn eines hant,
Tenabruns und der Persân,
swaz im die hêten getân,
und der minnen gerende Thesereiz,
und ander manic puneiz,
dâ wart er werlîch ersehen:
nû muoz sîn vröude dem jâmer jehen
und dem zwîvel rehter tschumpfentiur.
die nôt gap im bî naht ein viur.
Ez naeht nû vröude und klage
und dem helflîchem tage
und der kümfteclîchen zîte,
und daz der sorclîchen bîte
mit vröude ein ende wart gegeben,
dâ Gyburc inne muoste leben,
diu selbe dicke wâpen truoc.
wie vil ir vater des gewuoc,
daz er si wolde überkomen!
si sprach 'ich hân den touf genomen
durch den der al die crêatiur
geschuof, daz wazzer und daz viur,
dar zuo den luft und die erden.
der selbe hiez mich werden,
und al daz lebehaftes ist.
solt ich durch Mahmeten Krist
und den marcrâven verkiesen,
und mînen touf verliesen,
und manege werdeclîche ger,
die under schilde mit dem sper,
mit helme verdecket,
sô dicke hât volrecket
der marcrâve mit heldes tât
und noch vil guoten willen hât
ze dienn nâch mîner minne?
ich was ein küneginne,
swie arm ich urbor nû sî.
ze Arâbîe und in Arâbî
gekrônt ich vor den vürsten gienc,
ê mich ein vürste umbevienc.
Durch den hân ich mich bewegen
daz ich wil armüete pflegen,
und durch den der der hoehste ist.
wâ vund ouch Tervigant den list
den êrst ervant Altissimus?
der pôlus antarticus
und den andern sternen gab ir louft,
durch den hân ich mich getouft;
derz virmamentum an liez
und die siben plânêten hiez
gein des himels snelheit kriegen.
sîn wâge kan niht triegen,
diu al daz werc sô ebene wac,
daz ez immer staete heizen mac
und immer unzerganclîch.
sint iwer gote dem gelîch,
der den luft wol wider vaehet
und al sîn dinc sô spaehet,
mit vluzze ursprinc der brunnen,
und der drî art der sunnen
gap, die hitze, und ouch den schîn:
si muoz ouch ûf der verte sîn:
daz nimt und bringet uns daz lieht.
swaz mir durch den got geschieht,
der des alles hât gewalt,
gein dem schaden bin ich palt:
der mac michs wol ergetzen
und des lîbes armuot letzen
mit der sêle rîcheit.
ir verlieset michel arbeit,
Du vater und ander mîne mâge,
daz ir lîp und êre en wâge
lât durch Tybaldes rât,
der deheine vorderunge hât
von rehte ûf mich ze sprechen.
waz wiltu, vater, rechen
an dîn selbes kinde?
bî tumpheit ich dich vinde.'
'ach ich vröuden arm man,
daz ich sölh kint ie gewan,'
sprach Terramêr der rîche,
'daz alsô herzenlîche
an sîner saelde kan verzagen
und sich den goten wil entsagen!
ey süeziu Gyburc, tuo sô niht.
swaz dir ie geschach od noch geschiht
von mir, daz ist mîn selbes nôt.
jâ gieng ich vür dich an den tôt.
daz ruoch erkennen Mahumete,
daz ich durch Tybaldes bete
ungerne ûf dînen schaden vuor,
unz michs bî unserr ê beswuor
der bâruc und de êwarten sîn:
die gâben mirz vür sünde mîn,
daz ich dich taete lîbelôs.
mîn triwe ich doch sô nie verkôs,
ich hete dich zeime kinde.
ob ich dich bî saelden vinde,
sô êre dîn geslehte
und tuo den goten rehte.'
'Ey vater hôh und wert,
daz dîn muot der tumpheit gert,
daz du mich scheiden wilt von dem,
der vrouwen Even gap die schem
daz si alrêrst verdact ir brust,
dâ was gewahsen ein gelust
der si brâhte in arbeit,
in des tiuvels gesellekeit,
der unser immer vâret.
du bist wol sô bejâret,
daz du der wîssagen zal
bekennest umb Adâmes val.
Sibille und Plâtô
die hôhen schulde uns kündent sô.
Eve al eine schuldic wart,
dar umb die helleclîchen vart
Adâms geslähte vuor iedoch,
wan Helîas und Enoch.
die andern muosen alle queln:
dane kund sich nieman von versteln.
wer was der si lôste dan,
und der die sigenuft gewan
daz er die helleporten brach,
und der Adâmes ungemach
erwant? daz tete diu Trinitât.
der sich ein selb dritten hât
ebengelîch und ebenhêr,
sih, der enstirbet niemer mê
durch man noch wîbes schulde.
nû wirb umb sîne hulde.'
Dô sprach der von Tenabrî
'den einen möhten doch die drî
vor dem tôde hân bewart.
er jah, ûz israhêlscher art
waer er von einer maget erborn:
hân ich dich durch den verlorn,
den sîn selbes künne hienc
und unprîs an im begienc,
zuo dem hân ich kleinen trôst
daz unser vater wurde erlôst,
Adâm, von hellebanden
mit menneschlîchen handen.
diu helle ist sûr und heiz:
manegen kumber ich dâ weiz,
daz ist mir von den goten kunt:
daz mac volsprechen niemer munt,
wie trûreclîchen ez dâ stêt.
sol Jêsus von Nazarêt
die porten hân gebrochen,
waz ist an mir gerochen
mit dem ungelouben dîn?
bekêr dich, liebiu tohter mîn.'
'ich hoer wol, vater, ez ist dir leit.
dô Jêsuses mennischeit
der tôt am kriuce müete,
innen des sîn leben blüete
ûz der gotlîchen sterke.
lieber vater, nû merke:
innen des diu mennischeit erstarp,
diu gotheit ir daz leben erwarp.
Möhten hôher sîn nû dîne gote,
sô wolt ich doch ze sîme gebote
unz an den tôt belîben,
der ie werden wîben
vor ûz ir rehts alsô verjach,
daz man in dienestlîchen sach
under schiltlîchem dache
bî sölhem ungemache
dâ man den lîp durch wirde zert
und dem laster von dem prîse wert.
mir saget ouch selbe Tybalt
daz der marcrâve mangen walt
zer tjost vertaete mit den spern.
der begund ouch mîner minne gern,
dô in der künec Synagûn,
Halzebieres swester sun,
in eime sturme gevienc,
dâ sîn hant alsölhe tât begienc
daz er den prîs ze bêder sît
behielt aldâ und alle zît.
diu hôhe wirde sîne
über al die Sarrazîne
was erschollen und erhôrt.
dô was ich küneginne dort
und pflac vil grôzer rîcheit:
sus lônde ich sîner arbeit:
von boin und anderem sîm versmiden
macht ich in ledec an allen liden,
und vuor in toufpaeriu lant.
ich diente im und der hoesten hant.
Mîns toufes schôn ich gerne.
Tybald ich Todjerne
lâz, dâ du mich krôntes.
dannoch du, vater, schôntes
dîner triwe, dô daz selbe lant
ze heimstiwer mir gap dîn hant.
wilt du Tybalde volgen,
du muost mir sîn erbolgen.
nâch sîm erbeteile
er vüert dîn êre veile.
er giht ouch ûf Sybilje:
daz liez im Marsilje
sîn oeheim, den Ruolant ersluoc.
hie dishalp mers er sagt genuoc
daz er vür erbeschaft sül hân:
sît dîn veter Baligân
den lîp verlôs von Karle,
halp Provenz und Arle,
er giht daz sül er erben.
wiltu durch lüge verderben
dîn triwe an dîn selbes vruht,
ouwê waz touc dîn altiu zuht?
du verwurkest an mir al dîn heil.
mahtu Todjern, mîn erbeteil,
Tybalde und Ehmereize geben,
und lâz mich mit armuot leben.'
diz gespraeche ergienc in eime vride.
der künec Tybalt hin zer wide
Arabelen dicke dreute:
Ehmereiz in drumbe steute.
Terramêr der warp alsô,
hiute vlêhen, morgen drô,
gein sîner lieben tohter.
mit deheinen dingen mohter
si des überlisten,
sine wolte Oransche vristen,
und ir lîp und ir kranken diet,
unz an in der von ir schiet
nâch helfe an den roemschen vogt.
mit arbeit hete siz vür gezogt
unz dês daz her durch nôt verdrôz.
der smac von tôten was dâ grôz,
und sus von manegen âsen.
nû het ouch vil der mâsen
diu veste Oransche enphangen
mit würfen von den mangen
und von den drîbocken.
sine spilten niht der tocken:
ez galt ze bêder sît daz leben.
die wîsen, sheres râtgeben,
rieten Terramêre
eine wîl die dankêre,
sît waere verwüestet al daz lant
und ninder werlîchiu hant
dâ waer wan in der einen stat.
daz her in al gemeine bat,
er solde kêren gein der habe:
sô si genaemen spîse drabe
und si der luft erwaete,
ob er sis danne baete,
si herbergeten der wider vür,
und taetenz mit gemeiner kür.
Daz erloubte in der von Tenabrî
und jah, er wolt dâ wesen bî
daz ê ein sturm geschaehe,
sô man die naht ersaehe.
des âbnts, dô man die sterne ersach,
dô huop sich Gyburge ungemach.
beidiu der und dierre,
slingaere und patelierre,
sarjande und schützen,
der stete die unnützen,
und über al diu rîterschaft,
die erhuoben mit gemeiner kraft
einen sturm bî der naht.
des wart Glorjet in angest brâht,
ze Oransche der liehte palas.
vor viwer man noch wîp genas
der getouften in der ûzern stat.
Gyburc ir kleinez her dô bat
die inren Oransche behalten.
die jungen mit den alten
kêrten dan gein Alischanz,
dâ Mîle und Vivîanz
ûf wârn gelegen tôt.
nû ersach die herzebaeren nôt
der marcrâve under sîme her,
daz der himel und daz mer
beidiu wâren viuric var.
si pruoften und nâmen war,
genuoge denz niht was bekant,
gein welhem orte in daz lant
daz starke viwer möhte sîn,
op tâ laegen die Sarrazîn.
Der marcrâf saget in rehte dô
'mir ist mîn dinc nû komen alsô,
daz ich bedarf decheines zagen:
ich muoz mit helden prîs bejagen.
nû, Franzoys, tuot ellen schîn.
ey vater und die bruoder mîn,
daz ir hie bî mir niene sît,
und daz ich âne iuch disen strît
noch hiute muoz versuochen!
wil mîner manheit ruochen
der durch uns an dem kriuce was
und der al sterbende genas,
swar Gyburc vert, dar kêr ouch ich.
diu wolde halten unz an mich
Oransche, und ist nû drab genomen.
ich möht ir lîht enzît sîn komen.
die vürsten sîn des hie gemant,
wie der roemsche künec iuch hât gesant
ze werne roemisch êre.
nû ensûmet iuch niht mêre,
wâpent ors und lîp,
helfet des daz mir mîn wîp
diu clâre Gyburc hie bestê.
ich wil vor iu komen ê
zen vînden, schouwen ir gelâz.
ir endurfet iuch niht scharen baz,
Wan ie de storje, dise und die.
wir sulen dort und hie
mit eime buhurt an si komen.
si habnt mit schaden wol vernomen
daz wir baz kunn mit rîterschaft:
waz danne op groezer ist ir kraft?
sô sul ab wir mit saelden sîn.'
balde wart im Volatîn
gezogen er huop sich an die vart,
mit im sîn vriwent Rennewart
und swer an sîme ringe lac.
innen des gienc ûf der tac.
dâ wart vil busîne erschalt,
und tambûren ungezalt.
Franzoyser die werden
wolten roemscher erden
an der heidenschaft den prîs bezaln.
hie an bergen, dort an taln
sah man rotte brechen vür,
die banier in der mâze kür
als al die stûden sîdîn
waern. dannoch die helme schîn
gâben unverdecket.
dâ wart hin nâch getrecket
mit maneger sunderstorje grôz.
die vürsten sunder niht verdrôz,
sine manten ellens vast ir man.
dô gâhten vür ein ander dan
die man dâ wert erkande,
rîter, sarjande.
Der marcgrâve gâhte
ze vorderst, unz er nâhte
dem viwer daz im herzenleit
gap. al sîn heilikeit
möht im siuften hân erworben:
er waer vor leide erstorben
des morgens, wan sîn manlîch art.
durch den rouch er innen wart
daz dannoch stuont sîn palas,
dâ von geflôrieret was
Oransche und al diu marke.
Rennewart der starke
het im ze vuoz gevolget dan:
über al sîn her kein ander man
vuor im dâ sô nâhe bî.
Terramêr von Tenabrî
und Fâbors von Meckâ
daz gesez gerûmet hêten dâ,
und al die künge und de eskelîr
wârn mit dem von Muntespîr
dan gekêret gein der habe:
duo kurn si durch den rouch her abe
daz kom des marcgrâven her.
die heiden wâren gein dem mer.
dô wânde de unverzagete
Gyburc, dô manz ir sagete,
si wolten wider kêren
und aber ir schaden mêren.
harnasch muost widr an ir lîp.
manlîch, ninder als ein wîp
Diu künegîn gebârte.
der ir schaden wênic vârte,
der marcrâve ûf Volatîn
kom, und der geselle sîn
Rennewart mit im ze vuoz.
durch mangen rouch er kêren muoz,
dâ die herberge wârn an gezunt.
Rennewart sah dâ ze stunt
vil ebenhoehe und mangen.
mit sîner grôzen stangen
waer er gerne nâch der heiden her.
nû stuont vrou Gyburc ze wer
mit ûf geworfeme swerte
als op si strîtes gerte,
und bî ir Steven ir kapelân,
und ir juncfrouwen sô getân
daz si wâren harnaschvar.
daz inre volc gemeine gar
gâhten an die zinnen.
der marcrâve wart innen
daz eteswer drinne lebete.
gein der port er strebete:
dâ wart von sînem munde
der heile und der wunde
minneclîch gegrüezet.
dannoch was ungebüezet
vil angest der si pflâgen.
si wolten aber wâgen
ir lîp werlîch unz an den man
der güetlîch die stat gewan.
Der selbe hielt ouch vor in dâ.
het er gehalden anderswâ,
daz waer in allen liep gewesen,
die noch drinne wârn genesen.
er rief hin an die zinne
'lebt noch diu küneginne?'
und vrâgte wiez dâ stüende.
sine heten deheine küende
daz des landes hêrre zuo in sprach.
diu künegîn Gyburc dô ersach
den wâpenroc und Volatîn:
her ab sprach diu künegîn
heidensch 'hêrre, wer sît ir,
daz ir sus nâhe haldet mir,
und daz âne vride tuot?
ir habt alze hôhen muot:
ir mugets wol schaden enpfâhen.
ich wil iu vürbaz nâhen
und kündeclîcher werden kurc.'
'ey wa ist diu clâre Gyburc?
saget mir, ist diu noch gesunt?'
von sîner stimme wart in kunt
daz der rehte wirt was komen.
von sîner kunft was in benomen
vil angest der si pflâgen ê.
nû wart durch liebe alsô wê
Gyburge, diu durch vröud erschrac,
daz si unversunnen vor in lac.
wan ir kom genendeclîche
vil helfe ûz Francrîche,
de besten rîter die man vant
in der rehten rîterschefte lant.
Gyburc noch unversunnen lac.
den marcrâven erlangen mac,
daz nieman im die port ûf tuot.
diu was mit slôze alsô behuot,
ob iemen wolde wenken
dort inne und überdenken
sîne triwe durch miete,
swelch vîent daz geriete,
dazz im vrumte niht ein hâr.
Gyburc vür den selben vâr
der bürge slüzzel selbe truoc:
die wâren spaehe alsô genuoc.
den list noch lützel iemen kan.
bî einer wîl si sich versan
und gâhte hin gein der porte,
dâ si ir besten vriunt hôrte.
mit vröuden wart er lâzen în.
sine het ouch niht sô liehten schîn,
als dô er von ir schiet,
als im ir süezer munt geriet,
der dâ vil geküsset wart.
ouwê daz ein sô rûher bart
sich immer solt erbieten dar!
doch was si selbe harnaschvar,
daz diu maget Carpîte
vor Laurent in dem strîte
noch Camille von Volcân,
ir newederiu hetez sô guot getân.
Gyburc streit doch ze orse niht:
diz maere ir anders ellen giht,
daz si mit armbrusten schôz
und si grôzer würfe niht verdrôz
und ir wer mit liste erscheinde.
ir tôtez volc si leinde
gewâpent an die zinnen,
und ruortez sô mit sinnen,
daz ez die ûzeren vorhten,
die de antwerc gein ir worhten.
arbeit het si verselwet nâch.
an Rennewarten si dô sach.
dô der die grôzen stangen,
die starken und die langen,
sô dicke warf von hant ze hant,
si sprach 'wer ist der sarjant?
sul wir iht angest gein im hân?
er ist sô wiltlîch getân.'
der marcgrâve sprach hinz ir
'disen knappen den gap mir
der roemsche künec, und helfe grôz.
vil manec vürste mîn genôz
gâhent dâ vaste zuo zuns her
mit alsô helfeclîcher ger,
hânts die vînde hie gebiten,
von Franzoysen wirt gestriten
daz ez die engel möhten hoeren
in den niun koeren
und dazz mîn mâge rechen sol.
waer tal und berc der heiden vol,
Die müesen strît enpfâhen.'
die künegîn druct er nâhen
an sîne brust und klagt ir nôt.
den andern erz mit rede erbôt,
die bî ir drinne wârn genesen.
er sprach, die müesen immer wesen
teilnünftic swes er möhte hân,
ez waere wîp oder man,
juncfrouwe oder ander maget,
'diu mir her nâch die nôt klaget,
als ir durch mich habt gedolt
und iwer dienst an mir reholt,
beidiu mîn guot und mîn lîp.
ir habt ernert mir ditze wîp
und 'Oranschê dise burc behalten.
muoz ich der marke walten,
ich rîch iuch immer unz ich lebe,
sô mit lêhen, sô mit gebe.'
Gyburc diu triwen rîche
stuont dennoch werlîche,
si und ir juncfrouwen.
der wirt wol mohte schouwen
harnasch daz er an in vant.
dâ der lendenierstric erwant,
etlîchiu het ein semftenier,
der noch ein sölhez gaebe mier,
daz naem ich vür ein vederspil.
nû was dâ gestanden vil.
Diu künegîn des niht vergaz,
des landes hêrren vürbaz
si vuort zeinr kemenâten în,
und hiez behalten Volatîn.
bî dem orse Rennewart beleip:
ungerne in iemen dannen treip,
unz erz gestalte schône.
dâ von Samargône
ein insigel was gebrant
ans orses buoc, daz er dâ vant,
dar nâch was Arofelles schilt.
den knappen hete gar bevilt,
und het er sich versunnen
wie daz ors wart gewunnen.
do entwâpent sich diu künegîn.
der marcrâve wolt dennoch sîn
in sîme harnasch beliben.
si sprach 'dîn kumft hât vertriben
mînen vater gein der habe.
du solt daz harnasch ziehen abe,
und lâz dich niht betrâgen,
enbiut dînen mâgen
und den die dir ze helfe komen,
hie haben urloup genomen
die heiden eine wîle,
ich enweiz wie manege mîle.
mîm garzûn was ir reise kunt:
der volgt in unz an Pitît punt:
der giht, si gâhen vaste hin.
mit vlust ich innen worden bin
ir kumft und ir letze.
daz michs noch got ergetze!
Er tuot ouch, sît diu triwe dîn
und dîn manlîch ellen ist sô schîn,
daz du mich hie erloeset hâst.
nû sih daz du des niht enlâst,
dune schaffest dînen wartman.
mîn vater manege liste kan:
nû hüete daz sîn hâlschar
dîn her mit schaden iht ervar.'
der marcgrâve sprach hinz ir
'mahtu gewinnen boten mir?
die sol den Franzoysen sagen,
daz si niht ze sêre klagen,
daz uns die heiden sint entriten.
er sol die vürsten sunder biten,
beidiu jene und dise,
daz si sich legen an eine wise:
dâ kum ich selbe schiere zin.'
ein bote balde vuor dâ hin,
und nâch den vînden warte:
si gâhten beide harte.
do entwâpent sich der markîs,
und nam ouch war wie durch ir prîs
die Franzoyser gâhten zuo
(dannoch was ez harte vruo)
mit manger storje sunder.
die werden nam des wunder,
war die vînde waeren komen:
schiere heten si vernomen
von dem boten der in was gesant,
daz ir decheiner strît dâ vant.
Franzoyser loschierten.
die vürsten sunder zierten
ir ringe als ez in tohte:
ir deheiner doch enmohte
glîchen der heiden ringe wît.
mit manegem tiwerem samît
daz velt was ê bevangen,
ûf der heiden zeltstangen:
die von Francrîche
ouch nû lâgen rîterlîche:
ir gezelt wârn gesniten
wol nâch kostebaeren siten.
der marcrâve zer künegîn
sprach 'vrowe, daz waere uns ein gewin
an willekeit der liute,
op wir si möhten hiute
ze wirtschefte gesetzen
und ir arbeit ergetzen
hinne ûf mînem palas.
etswenne ich sô berâten was:
nû ist liute und spîse mir verbrant,
daz ich der wênic hinne vant.'
diu künegîn sprach 'wir hân genuoc,
(mir ist liep daz es dîn munt gewuoc)
von trinken und spîse alsölhe kraft:
al mînes vater rîterschaft,
op wirz in niht wolden wern,
sine möhtens wochen lanc verzern.'
Si schuof derzuo dies kunden phlegen.
in den venstern wart gelegen
von im und von der vrouwen.
si wolten vriunt schouwen:
man kôs dâ wol und muos in jehen,
si heten vînde vil gesehen.
Franzoyser die quecken
mit der heiden barnstecken
niwiu gezimber worhten.
dennoch wârn die unervorhten
niht komen, dies marcrâven leit
sô truogen mit gesellekeit
daz si nâmen glîche phlihte
der vlüstebaern geschihte
diu ûf Alischanz geschach.
diu künegîn Gyburc gesach
mangen ungefüegen stoup,
daz der wint melm und loup
ûf al gelîche vuorte,
dâ manic storje ruorte
die ors mit sporen durch gâhen zuo.
si sprach 'ôwê waz tuo wir nuo?
sich, hêrre, dort kumt Tybalt.
daz velt und der kurze walt
dunket se al gelîche sleht.'
der wirt sprach 'daz ist ir reht:
si waennt wir sîn den vînden bî.
dâ kumt Buov von Kumarzî
von sîme lande her gevaren.
got mag uns wol vor den bewaren:
der selb und al die sîne
ouch klagent die mâge mîne.'
Franzoyser tâten nâch ir siten.
eteslîche banken wârn geriten
durch kurzwîl mit vederspil:
sô gâhten derhalb knappen vil
ûz dem her durch den woldan.
nû wârn ouch Buoven wartman
komen und vunden vriunde dâ:
die vînde wâren anderswâ.
die kumenden zuo den êrsten dô
sich leiten: des was Gyburc vrô.
unlange daz dô werte,
unz si von manegem swerte
und von den schilden blicke
durch grôzen stoup sah dicke.
si sprach 'wer sint die komenden dort?
du hôrts wol hiute mîniu wort:
vür die hâlscharlîchen tât
soltu merken mînen rât.
der künec von Marroch Akarîn
getar wol bî den vînden sîn,
und ander mînes vater her:
dâ gegen schaffe dîne wer.'
der marcrâve ir dô sagete
'dâ kumet der unverzagete,
mîn bruoder Bernart von Brubant,
des sun ich dicke bî mir vant,
Berhtramen, der mînen vanen truoc
dâ man mir Vivîanzen sluoc.
der wil hie rechen nû sîn kint,
und al die mit im komende sint.'
die selben abr dô pflâgen
daz si zuo den êrsten lâgen.
Herbergen ist loschiern genant.
sô vil hân ich der sprâche erkant.
ein ungefüeger Tschampâneys
kunde vil baz vranzeys
dann ich, swiech vranzoys spreche.
seht waz ich an den reche,
den ich diz maere diuten sol:
den zaeme ein tiutschiu sprâche wol:
mîn tiutsch ist etswâ doch sô krump,
er mac mir lîhte sîn ze tump,
den ichs niht gâhs bescheide:
dâ sûme wir uns beide.
Willehalmes her sich breite.
gewâpent dar zuo leite
mange storje strîteclîche
Heimrîch der rîche,
von Narbôn der alte,
der ie sîn dinc sô stalte
daz sîn habe was gemeine.
er kom ouch dâ niht eine.
sich muosen stûden neigen,
dô der begunde zeigen
wie rehte strîteclîch er reit
mit verdrungener schare breit.
er wolde selb ervinden
ob under sînen kinden
deheinz bekumbert waere.
dô kômen im diu maere,
daz die Sarrazîne
Oransche grôzer pîne
ledic heten lâzen,
daz die waern ir strâzen.
Gyburc sah ir sweher komen.
si sprach 'hâstu war genomen,
wer ab jene kumende sîn?'
er sprach 'daz ist der vater mîn,
und ist genendic al sîn diet,
als er in selb ie dicke riet.'
Heimrîches marschalc kom gevarn,
zuo den vor komenden scharn
leit er sîne hêrren,
die kumenden zuo den êrren.
des wirtes bruoder Berhtram
dô kom als ez wol vürsten zam,
und sîn ander bruoder Gybert.
die vuorten manegen rîter wert:
ir her kom mit sunderslâ.
ouch kom die dritte strâze aldâ
an der selben stunde
Arnalt von Gerunde.
si wârn die vart alsô gelegen:
ir neheiner mohte des gephlegen,
ern waere dem anderem gar benomen.
daz erm ze helfe möhte komen,
von hûse und sunderem lande
ieslîcher âne schande
in sîns bruoder helfe was geriten:
si liezen des ir triwe biten.
Gyburc nam ir aller war,
daz driu grôziu her mit sunderschar
dar kômen vil nâch gelîche,
die alle rîterlîche
der marcrâve ir nande,
daz diu vrouwe wol bekande
ieslîchem her sîn houbetman;
dâ von si vröuden vil gewan.
ez hete daz viwer gemachet:
gestrîchen und gewachet
der vater, diu kint, ieslîches her,
die naht heten durch die wer,
ob es dem marcrâven waere nôt.
ir manheit in daz gebôt:
si wârn wol sô genendec,
ieslîcher vaste unwendec
gâhte gein dem viure,
durch manheit âventiure
ieslîcher sandern vorhte,
do der heiden sturm sô worhte
Gyburge nôt mit rôste,
wer dem und dem ze trôste
koem mit poynders huorte.
ieslîcher drumbe vuorte
gewâpent ors und harnasch gar.
si gâhten gein ein ander dar.
waer ein buhurt dâ erhaben
an ungeverte odr an graben,
ieslîcher kom mit sölher kraft
daz er al der heiden rîterschaft
hete an der enge wol gestriten.
nû wart ûf Alyschanz gebiten
Vivîanzes râche zîte:
dâ vunden si die wîte.
Rîchlîche herbergten dise
ûzerhalbs gesezzes an die wise,
aldâ die heiden wârn gelegen.
dâ was gemaches gar verphlegen.
von rouche und von smacke
ein naslôser bracke
waer wol ze verte komen dâ:
sô breit was Terramêres slâ.
nû sah man komen eine diet
diu sich von ellen nie geschiet,
mit zerstochen schilden und zerhurt.
ûz der rehten manheit geburt
was der dise hête brâht.
er was gestrîchen ouch die naht,
und was den heiden nâch geriten.
den het er alsô mite gestriten,
ir beleip dâ manger vor im tôt,
ouch muoser von in komen mit nôt.
si muosen zinsen im ir habe:
mangen soum brach er in abe,
ors und anders swaz dâ was.
der künec Schilbert von Tandarnas
durch den jungen dar was komen.
si heten bêde solt genomen,
die zwêne kumberhafte man,
von den Vênezjân
Zeim urliuge ûf den patrîarc
von Agley, der sich niht barc,
ern gaeb in strîtes übergelt
und engte in wazzer und velt
ûf lande und in barken.
dâ muosen sande Marken
Vênezjân mit solde wern
und durch den kumber vil verzern.
von dan was er gestrîchen her
durch sîner werdekeite ger.
er hete der heiden überkêr
alsô vernomen, daz Terremêr
vuort swaz unz an Kaukasas
der werden und der besten was:
gein dem streich er durch sînen prîs.
ez was Heimrîch der schêtîs.
sîn manheit moht erbarmen
daz man in hiez den armen:
ouch müete daz sîn edelkeit.
erne hete der erden niht sô breit
als ein gezelt möht umbehaben:
niht anderr urbor moht er haben,
wan als der unverzagte
an den vînden bejagte.
sîn zeswiu hant wuohs umben schaft:
er het zer tjoste guote kraft:
sîn lîp entwarf sich undern schilt,
swaz mâlaer nû lebendic sint,
ir ougen, pensel und ir hant
ist sölch geschickede unbekant.
Sus kom der werde jungelinc
geriten an sînes vater rinc
mit verhurten wâpenkleiden.
doch heten si den heiden
ab gebrochen rîchen solt.
des wârn in die getouften holt.
sich vreute der alde Heimrîch
daz im sô rehte manlîch
was komen der puover schêtîs,
des kurziu jâr sô manegen prîs
het mit rîterschaft bezalt.
vor liebe wazzer wart gevalt
ûzen ougen an diu wangen.
er wart mit vröud enphangen
von dem vater und von den bruodern sîn.
dort oben sprach de künegîn
'wes ist diu sunderstorje grôz?
ir schiltriemen sind nacket blôz
und unverdecket von den breten:
si sint ze strîte etswâ gebeten.'
der wirt sprach 'ichn bekenn ir niht.
mîn ouge nindr an in gesiht
dâ von si möhten sîn bekant.
al ir banier, schilt und gewant
ist verhurtet und zerzart:
si sint vor strîte niht bewart.
einen bruoder ich noch hân
bî den Vênezjân:
hât er den kumber mîn vernomen,
der istz und ist durch manheit komen.'
Sschêtîss volc ir soum entluot:
ir manheit in daz selbe guot
behabete gein der überkraft.
gelîch was ir gesellescheft,
und des küneges der durch in dâ was,
den man dâ hiez von Tandarnas.
dem bat er bieten êre:
erne gerte nihtes mêre;
wan swer daz tete, des was er geil.
'des werden Gahmuretes erbeteil
was die jungen bêd an komen.
von ir väteren heten si genomen
niht wan schilt und sper,
und stuont nâch rîterscheft ir ger.
si heten harnasch, und anders niht:
ir gezelte man dâ wênic siht.
diu künegîn in dem venster lac,
diu der geselleschefte phlac:
des marcgrâven umbevanc
an sîne brust si dicke twanc.
des was si guote wîle entwent,
und hete sich anders vil gesent.
mir waere ein zageheit geschehen,
ob ich ein wîp het ersehen
sô küenlîch gestanden.
mir wirt halt sus enblanden,
sô ich ungewâpent wîp grîf an,
ob ich mit êren scheide dan.
Gyburc was noch harnaschvar:
er nams durch liebe kleine war.
Den vürsten was daz kunt getân,
und andern ir werden man,
si solden enbîzen in der stat.
der marcrâve ûzen venstern trat:
er sprach zer künegîn 'des ist zît,
ob mirs mîn vater volge gît,
daz ich in bringe zuo dir her.
zen andern vürsten ichs ouch ger:
die soltu schône enpfâhen.
nû heiz des balde gâhen,
daz der palas an allen sîten
mit semften phlûmîten
sî beleit, und teppich vil derfür,
ûf diu phlûmît kultern von der kür
daz man ir tiure müeze jehen,
swer si hie ûf ruoche sehen,
von phelln die geben liehten schîn.'
er reit hin abe zem vater sîn.
den schêtîs er mit vröude enpfienc;
der sich anders niht begienc,
schilt und sper gap im genuoc.
ich nenn iu sînen besten phluoc:
ze reht er phlac der wâfen.
er verlôs niht an den schâfen,
daz der wolf erbeiz od daz entran:
swâ stat oder burc verbran,
dâ verlôs er ninder schoup:
an al der saete und ame loup
dâ tete im kleinen schaden der schûr.
diu habe wart sînen liden sûr.
Der marcgrâf sînen vater bat
mit im enbîzen in der stat,
und die zwêne geste sîn,
daz si gesaehn die künegîn
dort inne ûf sînem palas.
daz lobt der künec von Tandarnas,
den der schêtîs sîn bruoder brâhte.
den enpfienc er in der ahte
als ob im dienden elliu lant.
swaz er der kumberhaften vant,
die gruozte er und enpfienc si sô
daz sin ze sehen wâren vrô.
Heimrîch und iegeslîch sîn sun
under einem preymerûn
dâ vor im sâzen al zehant.
dô si der marcgrâve vant,
er enpfiencs und bat si dâ nâch sehen
die künegîn: der waere geschehen
von ir kümfte vröude grôz.
ir neheinen des verdrôz,
sine saehen si durch werdekeit.
zen anderen vürsten er dô reit,
die der roemisch künec dar sande.
ieslîchn er sunder nande,
daz si mit im waern gebeten
ûf sînen palas Glorjeten.
im waere ein teil noch unverbrant,
swie waere verwüestet al daz lant:
des solden si mit im dâ leben,
und er woltz in willeclîchen geben.
Uz dem her man die werden bat
vürbaz ze rîten in die stat.
der vürste et selbe vierde reit:
niht mêre was ir gesellekeit,
der hoehsten die si brâhten.
die grâvenz alsô ahten,
und der bârûn in der grâven zil:
des dûhte iegeslîchen vil,
reit ein geselle mit im în.
si bâten die andern rîter sîn
ûf dem velde an ir gemach.
durch ir zuht daz geschach.
Franzeyser sint niht gîtec,
und doch nâch prîse strîtec.
hete sis der wirt erlâzen,
si waern wol in den mâzen
daz si heten sîner spîse enborn.
si dûht, dâ waer sô vil verlorn
daz si dâ wênic vünden:
wes si sich solden sünden
dort inne an der vertwâlten diet.
ûzem her ieslîcher alsô schiet,
daz niht ze grôz was sîn gezoc.
Gyburc moht ir wâpenroc
nû mit êren von ir legen:
si und ir juncfrouwen megen
dez harnaschrâm tuon von dem vel.
si sprach 'gelüke ist sinewel.
mir was nû lange trûren bî:
dâ von bin ich ein teil nû vrî.
Al mîne juncvrouwen ich man,
leget iwer besten kleider an:
ir sult iuch veitieren,
vel und hâr sô zieren,
daz ir minneclîchen sît getân,
ob ein minne gerender man
iu dienst nâch minne biete,
daz er sihs niht gâhs geniete,
und daz im tuo daz scheiden wê
von iu. daz sult ir schaffen ê:
und vlîzt iuch einer hövescheit,
gebâret als iu nie kein leit
von vînden geschaehe.
sît niht ze wortspaehe,
ob si iuch kumbers vrâgen:
sprechet 'welt irz wâgen,
sone kêrt iuch niht an unser sage.
wir sîn erwahsen ûzer klage:
wan iwer künfteclîcher trôst
hât uns vîntlîcher nôt erlôst.
welt ir uns iwerr helfe wern,
sô muge wir trûrens wol enbern.'
nû gebâret geselleclîche.
nie vürste wart sô rîche,
ern hoer wol einer meide wort.
ir sitzet hie oder dort,
parriert der rîter iuch beneben,
dem sult ir die gebaerde geben
daz iwer kiusche im sî bekant.
bî vriundîn vriunt ie ellen vant:
diu wîplîche güete
gît dem man hôhgemüete.
Ich wil mich selbe ouch machen clâr.
truog ich verworrenlîchez hâr
und verdrucket vel von ringen,
die sulen mich niht mêre twingen:
ich wil mich scheiden von dem râm
den ich von harnasche nam.'
vil schiere daz geschehen was,
daz die vrouwen und der palas
wünneclîch wârn an ze sehen.
man muose den vrouwen allen jehen
daz si truogen guot gewant.
in dem palas man alumbe vant
vil teppch und drûf diu pflûmît,
kulteren drüber. nû was zît
daz die vürsten riten în.
Heimrîs und der gesellen sîn
heten die andern gar gebiten:
der kom ze vorderst în geriten.
ir aller kleider wâren guot,
die ze sehen heten muot
de künegîn, des wirtes wîp.
ouch vunden si ir süezen lîp
gein in claerlîch aldâ.
von pfell von Alamansurâ
si beidiu roc und mandel truoc,
spaehe und tiure alsô genuoc,
het in Secundille Feirefîz
gegeben, niht kosteclîcher vlîz
möht an den bilden sîn gelegen.
der mantl muos offener snüere pflegen.
Si truoc geschickede und gelâz,
ich waen deis iemen kunde baz
erdenken ân die gotes kunst.
si bejagt et al der herzen gunst,
des lîbes ougen an si sach.
ir gürtl man hôher koste jach,
edel steine drûf verwieret,
daz er noch bêdiu zieret
ir hüffel und ir sîten.
ze etlîchen zîten
des mantels si ein teil ûf swanc:
swes ouge denne drunder dranc,
der sah den blic von pardîs.
nû kom ir sweher (der was grîs)
und erbeizte vor dem palas,
mit im der künec von Tandarnas
und sîn jungster sun Heimrîch.
die zwên dem lône wârn gelîch,
den minne etswenn nâch dienste hât.
den jungen künec doch niht erlât
Heimrîch von Narbôn,
sîner darkünfte gab er lôn
dâ mit und hiez in vor im gên.
nû sâhn si Gyburge stên
gein den vensteren an der wende:
Heimrîch an sîner hende
vuorte den künec Schilbert
gein der küneginne wert,
und bat in küssen. daz geschach.
ir gruoz si gein ir sweher sprach,
und wolt ouch den geküsset hân.
dô sprach der wol gezogene man
'Vrowe, des sul wir noch niht tuon,
ich noch dehein mîn suon,
ê die vürsten, die iu vremder sint
danne ich und mîniu kint,
den kus von iu enpfâhen.
wir ensulen uns niht vergâhen:
swaz ir uns danne ze êren tuot,
dâ gein haben wir dienstes muot.
uns ist vil êrn von iu geschehen.
wir sulen iu immer triwen jehen:
wan wir haben an disen stunden
unverzagetlîch iuch vunden,
daz man Olyvier noch Ruolant
nie genendeclîcher vant,
und ist ouch daz mit kiuschen siten.'
nâch der rede begunde er biten
die vürsten, und nande sie,
beide dise und die,
bêde ir namen und ir lant.
er vuorte ieslîchen mit der hant
gein sînre gedienten tohter.
niht baz mit zühten mohter
den antpfanc gefüegen.
des moht ouch si genüegen,
die vürsten und die werden gar.
nû wart diu vrouwenlîche schar
mit rîteren undersezzen.
dane wart nû niht vergezzen,
Nu Heimrîch und sîniu kint
von der künegîn enphangen sint,
ir sweher zuo zir saz dernidr.
sich huop ein niwer jâmer sidr,
dâ von ir ougen gâben saf.
daz süeze minneclîch geschaf,
ir antlütze, begozzen wart,
Heimrîches blanker bart
mit zäheren ouch berêret.
der sprach 'uns hât gelêret
iwer triwe und iwer wîpheit,
vrowe, daz unser herzenleit
mit vröuden wirt erwendet.
ir möht uns hân geschendet,
waert ir niht staete an uns beliben,
wir waern ûz werdekeit vertriben:
und het ir mînen sun verkorn,
dâ mite waer diz lant verlorn,
und Oransch diu veste,
aller bürge beste,
diu von sturme manege nôt
enpfienc; wan daz iu gebôt
iwer triwe iu noch gebiutet
daz iwer prîs bediutet.
swes sich vriunt ze vriunden sol versehen,
des mac mîn sun der markîs jehen,
Und sîne mâge über al.
ir habt den tôtlîchen val
unseres künnes wol vergolten.
op wir nû niht gerne wolten
dienn umb iwer hulde,
diu unverkorne schulde
solt immer unser sîn vor gote.
wir sulen mit triwen iwerm gebote
immer blîben, hab wir sinne.
ob mîn sun durch iwer minne
ie sper ze vînde brâhte,
iwer triwe des gedâhte,
dô Terramêr durch Tybalt
ze Oransche kom mit dem gewalt
und iuch des hers vluot besaz,
daz iwer güet dô niht vergaz,
ir habt der minne ir reht getân,
daz immer ellenthafte man
iwers lônes suln gedenken
und niht ir dienstes wenken,
op si werder wîbe minne gern.
vrouwe, ir sult mich des gewern,
daz ir durch den dienest mîn
und durch ander vürsten die hie sîn
gar iwer weinen lâzet
und herzen sorge mâzet.'
ir hant in sîner hende lac.
diu künegîn kûme des gepflac,
ir weinenlîchez hischen
sich mit rede begunde mischen.
Zir liebstem vater si dô sprach,
si sagt erkantez ungemach
und daz wît gemezzen leit,
beidiu sô lanc und ouch sô breit,
deis al diu heidenschaft enphant,
und daz alliu toufbaeriu lant
des schaden nâmen pflihte.
si sprach 'der mich von nihte
ze dirre werlde brâhte,
alze vruo er mîn gedâhte.
ich schûr sîner hantgetât,
der bêde machet und hât
den kristen und den heiden!
ich was vlust in beiden.
an mir wuohs leide in und uns.
sus hân ich, hêrre, iwers suns
enkolten und der wirde sîn,
daz iwer mâge und die mîn
zem tôde ir werdeclîchez leben
hânt ze bêder sît gegeben.
hôh vürste in 'diê werdekeit gedigen,
wie solt ich jâmer hân verswigen,
swenne ich den saeh, des manlîch vruht
mit alsô ellenthafter zuht
gein vröuden was entsprungen?
ich klage den schoenen jungen
Vivîanz ze vorderst muoz
mînen siuftebaeren gruoz
immer vür daz lachen hân.
waz hât der bitter tôt getân
an dem clâren süezen kiuschen vrebel!
al anderr manne antlütze ein nebel
was, swâ sîn blic erschein.
den prîs truog er vor ûz al ein:
sîn glanz was wol der ander tac.
swâ sîn lîp ûf Alischanz belac,
dâ möhten jungiu sünnelîn
wahsen ûz sîm liehten schîn.
Ich enwil nû niemer sô betagen,
ich enwelle den edelen Mîlen klagen,
und ander die wir hân verlorn.
ich wart zem jâmers zil erborn.
nû ding ich, hêrre, an iwer zuht,
sît vröude ûz mîme herzen vluht
hât, daz irz niht wîzet mir.
lât mich geniezen des daz ir
sît manlîcher triwe ein stam.
nû hoert waz mir der tôt benam
ûf Alischanz der mâge mîn.
die sol von reht ich klagende sîn,
swie si heten des toufes niht:
diu sippe vlust mir an in giht.
die sîne von im rîten bater:
under disem venster mir mîn vater
sagete, aldâ er weinde hielt
und der jâmer vröude von im spielt,
waz hôher mâge uns nam der tôt,
den diu minne her gebôt
noch mêre dan durch sîne bete.
an rois Thesereiz von Latrisete
der hôhen tôt huop er mir an,
wer mê ûf Alischanz gewan
sîn ende vonn getouften
die ir leben gein in verkouften,
Mîne mâge die der tôt nam zim.
der künec Pînel von Ahsim,
und der süeze künec Tenabruns,
erborn von Liwes Nugruns.
und Arofel von Persîâ,
und Fausabrê von Alamansurâ,
mîn veter und mîner basen sun.
und der künec Turpîûn:
des lant hiez Falturmîê
und der künec Kalafrê.
der truoc krôn ze Kânach:
der minnen vlust an im geschach.
und der künec Neupatrîs.
ob der minne ie mennischlîchez rîs
geblüet, daz was sîn liehter schîn.
von Oraste Gentesîn
het in diu minne her gesant:
gezimiert man in tôten vant.
von Boctân rois Thalimôn
sol den weinenlîchen dôn
künden in der heiden lant.
von Turkanî rois Arfiklant
und rois Lybilûn von Rankulat,
der zweier tôt der vröude mat
tuot in ir beider rîche.
nû geloubet sicherlîche,
drî und zweinzec künege sint dâ vlorn,
und der ungezalt die wârn erkorn
zeskelîrn an vürsten krefte zil:
derst dâ belegen alsô vil,
daz ez nieman kunde erahten.
sine mugen sich niht betrahten,
waz emerâle und amazûr
in hât benomen des tôdes schûr.
Et mîne mâge ich hân benant,
die mit werdem prîse ungeschant
unz an ir ende lebten
und ir zît nâch wirde strebten.
mîns vater einvaltekeit
geschuof daz er mit kreften reit
mit here ûf sîn selbes kint:
swaz unserr mâge durch mich sint
beliben, die het er gar verkorn,
wolt ich den touf hân verlorn
und sînen goten hulde tuon.
dô bôt Ehmereiz mîn suon
den schaden ze gelten disem lant:
swâ daz gein einem bisant
mit vlüste het enphangen nôt,
ie dâ gein Karles lôt
wolt er wegen bereitez gelt.
wîngarten, boume, gesaetez velt,
al die wisen und die heide,
ors und ander vihe diu beide,
al den bû unz an den strôwes wisch,
die vogele, dez wilt und den visch,
wolt ich der überverte phlegen,
daz het er zehenstunt überwegen.
Die daz prüeven solden,
ob die vride haben wolten,
den al diu werlt mit triwen weiz,
der staete Matribeleiz,
der künec von Scandinâvîâ,
der bêde hie und anderswâ
sîne triwe hât behalten,
der solt der prüefer walten
mit vride und mit geleite,
und des geltes wern bereite.
dô sprach ich 'sun, wie stêt dir daz?
dir zaeme ein ander rede baz.
wilt du mich veile machen
und dînen prîs verswachen,
daz man mich gelte sam ein rint?
du bist von hôher art mîn kint:
daz schadet dînem prîse.
bistu sölher manheit wîse
alsô der marcgrâve ie was,
der alz gebirge Kaukasas
dir gaeb (daz waere ein rîcher solt:
wand ez ist allz vil rôtez golt),
du naemestz ungern vür ein wîp
diu alsô kürlîchen lîp
hete als ich noch hiute hân.
dîn bieten hât missetân.
zem marcrâven hân ich muot:
nieman mac geleisten sölch guot
daz mich von im gescheide.'
daz was ir aller leide.
Si buten durch mîn überkêr
der getriwen werden miete mê.
ze loesen von ir gebenden
und in Francrîch ze senden
mîn neve der künec Halzebier
bôt ahte vürsten ledic mier,
'die wâren gevangen under sînem vanen.
mîn übervart möht in ermanen
ergetzens vlust und herzen nôt.
im waeren zweinzec tûsent tôt
ûz sîn eines rîche aldâ belegen:
Valfundê mües immer phlegen
jâmers nâch sînn eskelîren,
an den der tôt niht kunde vîren.
ich vrâgete wer die möhten wesen,
daz der getouften waere genesen.
ir namen wurden mir bekant,
und der schade ze gelten disem lant.
der weinen und lachen
geschuof, der mac si machen
daz man si ledec bekenne.
die gevangen ich iu nenne.
ez ist Gaudiers und Gaudin,
Hûes und Gybalîn,
Berhtram und Gêrhart,
Hûnas 'von Sanctes und Witschart.
der tôt si des niht irte:
die ze helfe disem wirte
kômen ûz iwerm geslähte,
die beliben gar wan dise ähte,
Dar zuo rîche und arme.
sît mich, hêrre, daz erbarme,
daz lât in iweren hulden sîn.
diz wârn die besten vriunde mîn,
die dâ beliben in dem strîte.
ir kirchhof ist gesegent wîte,
von den engelen wîhe enphangen.
sus ist ez dâ ergangen.
ir heilic verch und iriu bein,
in manegem schoenen sarkestein,
die nie geworhten menschen hant,
man die getouften alle vant.'
nieman dâ sô herte saz,
ir necheines herze des vergaz,
ez engaebe den ougen stiure
mit wazzer. dâ was tiure
der man der niht enklagete
daz diu künegîn dâ sagete.
grôz vröude in doch dar an geschach,
do sis pfallenzgrâven lebens verjach,
und ander siben der mâge sîn.
dô truoc man tischlachen în.
der wirt selbe alrêrst vernam
daz der pfallenzgrâve Berhtram
selb ahte was in lebenne.
er sprach 'got hât ze gebenne
vröud und angest swem er wil:
er mac mir lachebaeriu zil
wol stôzen nâch dem weinen,
wil mich sîn güete meinen.'
Heimrîch und al die süne sîn
dancten dô der künegîn
daz si ir vater rât übergienc
und von mâgen noh von sune enpfienc
dehein ir sunder urbot:
und si hete den hoehsten got
und ir vil werden minne
mit wîplîchem sinne
an dem marcrâven gêret
und ir saelekeit gemêret.
dô sprach Bernart von Brubant
'mînen sun man bî den vînden vant,
den pfalzgrâven manlîch:
die andern sibene, ir ieslîch
von arde mîne mâge sint,
der ahte ist vür wâr mîn kint:
der deheinr ist mir sô trût,
ich enlieze senewe ûz sîner hût
snîden ê daz uns Tybalt
Gyburge naeme mit gewalt
oder si ab uns erkoufte
und des prîses uns bestroufte.'
'ich hoer wol, vrouwe,' sprach der wirt,
'iwer blic die heiden niht verbirt,
ir sît in in den ougen noch.
si müezen mir des jehen doch,
swaz si mîner mâge hânt,
an iu het ich wol vür die phant.
si sulen abr anderen bürgen nemen,
ob si strîtes kan gezemen.'
Der wirt dô klagete sêre,
daz der rîter was niht mêre
ûzem here komen dar în.
er sprach 'ûf dem palas mîn
hân ich ir etswenne mê gesehen.
ir muget wol mîme sweher jehen
mîner mâge tôt, des landes brant:
sölhe heimstiur gît mir sîn hant.
ez ist manec mîn übergenôz geriten
ûf mînen schaden: daz waere vermiten,
soldez Tybalt hân geworben.
sölh hervart waere verdorben:
âne Terramêrs gebot
hetes im geholfen kein sîn got.'
er sprach 'vater, nû nim war,
wie du die vürsten setzest gar.
gebiut hie als ze Narbôn,
und tuo ez durch den gotes lôn,
heiz dîn ambetliute
uns hie ûf dienen hiute.
swaz ich truhsaezn und schenken pflac,
marschalke und kameraere belac,
dâ si den heiden schancten
und niht dem vanen entwancten
unz sich ir reinez bluot vergôz.
mîn vlust ist âne mâze grôz
an manegem herzen triwen vol.
ich klage se als ich ze rehte sol:
wan ich hân ir mangel nuo.
heiz die dînen grîfen zuo.'
'Ich bedâhtz wol ê,' sprach Heimrîch.
'die mîne, nû tuont dem gelîch:
ir bekennet wol des wirtes nôt:
gebt uns mit zühten sô sîn brôt
als ob die sîne solden leben,
diez dicke schône hânt gegeben
und rîlîche vür getragen.
ih endarf iu nimêr drumbe sagen:
gebiet als wir dâ heime sîn.
mînes suns habe ist wol mîn:
ich waen mirs ouch mîn vrouwe gan,
gein der ich zwîvel nie gewan.'
'jâ hêr,' sprach si, 'vil gerne.
und ob al Todjerne
Arâbîe und Arâbî
vor den heiden laegen vrî
und mir ze dienste waern benant,
dâ bevilh ich allez iwerr hant.
daz liez ich durch dise armuot:
unser habe, iurs sunes guot,
daz wir vil kûme erwerten,
ungerne wirz verzerten
ân iuch und ân die den irz gebt.
mîn herze in iwerm gebote lebt,
und mîner bruoder, iwerr kinde:
iwer aller ingesinde
wil ich nâch vlust nû gerne sîn.
mit triwen helfe ist worden schîn;
des ich mich dicke ze iu versach,
sô der heiden sturm Oransche brach.'
'Vrouwe,' sprach der grîse man,
'swar an ich mag oder kan,
dâ sît ir diens von mir gewert:
und ob iemen mînes râtes gert,
al mîne mâge und mîniu kint
mit triwen ze iwerm gebote sint.'
die künegîn er dô sitzen bat,
und jach, si solt die selben stat
haben und diu andern vröwelîn.
'lât mich hiute wirt hie sîn:
ich kum her wider zuo ziu dran.'
mit urloub gieng er dô dan:
in sîner hende was ein stap.
daz sitzen er mit zühten gap
dem jungen künec von Tandarnas,
ein sîten ûf dem palas,
diu gein der künegîn über stuont.
er tete dem schêtîse kuont,
er solde dem künege sitzen bî,
und Buove von Kumarzî,
und Bernart von Brubant.
die viere heten eine want.
die vürsten ûz Francrîche
er dô sazte rîterlîche,
die der roemsche künec sante dar.
er bat ir schône nemen war:
ir muosen werde rîter phlegen.
er wunschte daz der gotes segen
ir spîse in lieze wol gezemen.
er bat siz willeclîchen nemen:
Swaz wurde aldâ von in verzert,
daz heten vrouwen hende erwert
gein starker vîende überlast.
'vil manic ungetoufter gast
hânt ir zorn hie niht gespart:
Oransche was doch sô bewart,
daz vrouwen hânt hie prîs bejaget:
die vant man werlîch unverzaget.
sît siz uns habent behalten,
nû sult irs alle walten,
ieslîch man reht als er ger;
der vürste, der grâve, dirre und der,
barûn und die andern rîter gar.
nû nemet deheines zadels war:
Oransche ist wol berâten
von den diez vor uns tâten.
die sint ûf Alischanz beliben:
ir tôt uns hât dar zuo getriben:
nû zeren daz si uns liezen.
ir vart sul wir geniezen:
dâ si hin sint gekêret,
ir habe ist dort gemêret.'
der alde vürste niht ze laz
gienc von den vürsten vürbaz.
ander vürsten, sîniu kint,
die dâ noch ungesetzet sint,
er setzen dô begunde,
Arnalden von Gerunde,
Berhtram und Gybert
und den wirt (die viere in dûhten wert)
Des palas an ein sîten.
wer an den selben zîten
bî der küngîn saeze,
und wer dâ mit ir aeze?
daz tete der alde Heimrîch.
dâ ergienc ein dienest zühte rîch
von den diez vür truogen.
an nihte si gewuogen
daz dâ kein zadel möhte sîn.
môraz, clâret und wîn
si heten, und spîse guot.
doch was ir williger muot
vil bezzer dan diu spîse gar.
dâ sâzen vrouwen lieht gevar
in minneclîcher ahte:
der selben undertrahte
Heimrîch der alde gerte nieht
ir necheiniu was dâ sô lieht,
der sô wol an im gelunge
daz si sînen muot betwunge,
wan sîns suns wîp al eine.
diu zwei âzen kleine,
von maneger vrâg diu dâ geschach
umb der künegîn ungemach,
daz er von herzen klagete
dô siz im undersagete.
niht anders si sich nerte,
wan dazs et vröude zerte
mêre danne ir selber spîse.
daz widerriet ir der wîse.
Dô man ûf dem palas
vil gap und gnuoc gegeben was,
Heimrîch der alders blanke
und niht der muotes kranke
az minner denne ein ander man.
sît er vrâgen began
die künegîn die wîl man az,
welch heiden dâ den groesten haz
âne Tybalden trüeg gein ir,
si sprach 'die werden alle mir
erzeigeten zorn, swaz ich ir dâ weiz,
niwan mîn sun Ehmereiz.
der hete doch rîter hie genuoc:
von sîme rinc man nie getruoc
gein mir bogen schilt noch swert
dar zuo dûhte er sich ze wert,
swaz volkes im ist undertân,
solt ich angest gein den hân.
zwêne künege ûf Alischanz den lîp
verlurn: die santen dar diu wîp.
her ze Oransch kom ir klagende her:
mîne porten, wîchûs und diu wer
erleit von in decheinen pîn.
von Oraste Gentesîn
brâht ir ein teil Nöupatrîs.
Thesereizes her durch sînen prîs
jah, ez waere der wîbe gebot,
dâ von ir hêrre laege tôt,
gein mir und al der wîpheit
solt ungerochen sîn ir leit:
swa der marcrâve in braehte strît,
dâ koeme alrêrst ir râche zît.
Nöupatrîses rîterschaft
was hie mit grôzer heres kraft:
die der minne gerende ûz brâhte,
sêr daz den versmâhte,
der sich gein mir armen vrouwen
in sturme lieze beschouwen.
sît diss landes hêrr was überstriten
und der nâch helfe was geriten,
si jâhen, gein werden wîben
solden werde man belîben
dazs se immer diens werten
und ir lônes wider gerten.
hie was vil hers hêrrenlôs,
von den ich starken haz erkôs:
wan Nöupatrîses diet
und Thesereizes her sich schiet
ûz den andern, als ich hân gesagt.
ich waen, si wârn doch unverzagt.
hie tâten zehen bruoder mîn
ir ungnâde gein mir schîn.
von Griffâne und von Frîende
manec rîter ellende
was hie durch mîner swester suon:
swaz die mohten mir getuon,
'Poydjus und anderer mîner mâge haz
was et gein mir niht ze laz.
hie was al Tybaldes art
mit krefteclîcher hervart.
ich hete dâ gerne vriunde mê:
nû sprechents ûf mich herzesêr.'
Sus saz diu klagende vrouwe
mit dem herzen touwe,
daz ûzer brust durch die ougen vlôz,
ir liehten blicke ein teil begôz.
dô sprach ir gedienter vater
hin ze ir alsus. mit zühten bater
daz si ir weinen liez verholen:
dâ solden kurzwîle dolen
der wirt und sîne geste
âne jâmers überleste.
si sprach 'swenn ir gebietet,
mîn munt sich lachens nietet:
wirt aber hie schimf von mir getân,
sô muoz dochz herze jâmer hân.'
er sprach 'nû nemt sô jâmers war,
daz iwer site rehte var
und daz nieman drab erschrecke.
der zage und der quecke
eteswenne bî ein ander sint.
ich geloube wol daz mîniu kint
dem ellen niht entwîchen.
dar mag ich niht gelîchen.
die man mir vür genôze zelt,
etslîch vürste ist niht erwelt
ze der scharpfen rîterlîchen tât.
wir sulen hôhmuotes rât
den liuten künden und sagen.
guot trôst erküenet mangen zagen.'
Mac sölh gelübde ein ende hân,
diu des âbents wart getân,
dô der marcrâve schiet
von Oransche, als im geriet
Gyburc diu in selbe bat
nâch helfe rîten ûz der stat
in der Franzoyser lant,
ob in dâ des rîches hant,
vater, bruodr und mâge
sus wolten lâzen in wâge,
daz er gnâde wurb an sie?
ir helf er vant, nû sint si hie.
sîn dan scheiden und ir komen
mugt ir wol bêdiu hân vernomen.
er mac nû ezzen mê dan brôt:
Gyburc ist vîentlîcher nôt
erlôst, wan daz se et jâmer twanc.
der marcgrâve az und tranc
vil gerne swaz man vür in truoc.
Rennewart, sîn vriunt, der knappe kluoc,
vür die geste gienc durch sînen prîs:
er truoc sîn ungefüegez rîs
in der hende als einen trunzûn.
den Burgunjoys, den Bertûn,
den Flaeminc und den Engeloys,
den Brâbant und den Franzoys
nam wunder waz er wolde tuon.
în gienc des rîchsten mannes suon,
des houbet krône bî der zît
truoc: daz was gar âne strît.
Mitten durch den palas
manec marmelsûl gesetzet was
under hôhe pfîlaere:
Rennewart die stangen swaere
wider ein gewelbe leinde.
si nam wunder waz er meinde,
dô er sô wiltlîchen sach.
eteslîche vorhten ungemach
âne schult von im erlîden:
daz kund er wol vermîden,
er wurde ê drûf gereizet.
dâ sîn vel was besweizet
und der stoup was drûf gevallen,
do er vor den andern allen
kom als im sîn manheit riet,
etswâ ein sweizic zaher schiet
den stoup von sînem clâren vel,
Rennewarts des knappen snel.
sîn blic gelîchen schîn begêt,
als touwic spitzic rôse stêt
und sich ir rûher balc her dan
klûbt: ein teil ist des noch dran.
wirt er vor roste immer vrî,
der heide glanz wont im ouch bî.
der starke, niht der swache,
truoc ougen als ein trache
vorm houbte, grôz, lûter, lieht.
gedanc nâch prîse erliez in nieht,
sît er von Munleûn ûf die vart
schiet, im wuohs sîn junger bart.
Ern hete der jâr doch niht sô vil,
diu reichent gein des bartes zil:
Alyzen kus het in gequelt.
man het im wol die gran gezelt:
diene drungenn munt niht sêre.
man kôs der muoter êre
an im, diu sölhe vruht gebar.
al sîn antlütze gar
ze wunsche stuont und al die lide.
sîn clârheit warp der wîbe vride:
ir necheiniu haz gein im truoc.
ich sag iu lobs von im genuoc,
genaehet er baz dem prîse
und bin ich dannoch sô wîse.
eins dinges mir geloubet:
er was des unberoubet,
sîn blic durch rost gap sölhiu mâl
als dô den jungen Parzivâl
vant mit sîner varwe glanz
der grâve Karnahkarnanz
an venje in dem walde.
jeht Rennewart al balde
als guoter schoene, als guoter kraft,
und der tumpheit geselleschaft.
ir neweder was nâch arde erzogen:
des was ir edelkeit betrogen.
zer künegîn sprach dô Heimrîch
'wer ist sô starc, sô manlîch
dâ her în vür uns gegangen
mit einer sô grôzen stangen?'
Gyburc, die man bî güete ie vant,
sprach 'hêrre, ez ist ein sarjant,
dem sîner kurzen jâre leben
ze rehte, ich waene, ist niht gegeben.
mich dunct, man sold in halden baz.
sîn snelheit diu ist niht ze laz:
er kom ze vuoz vor den die riten,
und wolde gerne hân gestriten
an den selben stunden,
heter vînde vunden.
hêr, mir jah der markîs,
in gaebe im der künec Lôys.
ern ist niht ungehiure:
sît Karl der lampriure
und der hôhe Baligân erstarp,
in ir deweders rîche erwarp
nie muoter sît sô clâre vruht.
er hât ouch kiuschlîche zuht:
man mag in ziehn als eine maget:
er leistet gern swaz man im sag.
mîn herze giht etswes ûf in,
dar umbe ich dicke siufzic bin
sît hiute morgen daz ich in sach:
mir sol vröude odr ungemach
vil schier von sîner kumft geschehen.
ich muoz im antlützes jehen
als eteslîch mîn geslähte hât.
mîn herze mich des niht erlât,
ichn sî im holt, ichn weiz durch waz:
sô treit er lîhte gein mir haz.'
Rennewart der junge sarjant
gienc dâ er sînen hêrren vant.
dem marcrâven dô schiere kuont
wart daz sîn vriunt vor im dâ stuont:
dem bôt er minneclîchen gruoz.
er sprach 'gein dir ich werben muoz:
genc ze hove vür die wirtîn
und vür in der sô blanken schîn
dort hât: si sint beidiu dienstes wert.
nû sih wie leblîch er gert:
ern ist mir niht unmaere:
der selbe mûzaere
erflüge den kranech wol, würf ich in dar:
ern ist niht zäglîch gevar.
'hêrre,' sprach dô Rennewart,
'im blîbt mîn dienst ungespart,
und al den dies geruochent,
diez güetlîche versuochent.'
dô gienc der ellens rîche
vür die wirtîn zühteclîche.
Heimrîch rief an den wirt
'waz op dîn gast nû niht verbirt,
ern erbiete uns sînen zorn?
den hân wir âne schult erkorn.'
'ich lîde vür dich swaz dir tuot
sîn unbescheidenlîcher muot,'
sprach dô des landes hêrre.
'er was mit mir der êrre
hiute morgen dâ her în.
er kan wol vriunt und vîent sîn.'
Diu tavel was kurz und breit:
Heimrîch durch gesellekeit
bat Rennewarten sitzen dort
ûf den teppich an der tavelen ort,
bî der künegîn nâhen.
daz enkund ir niht versmâhen.
Rennwart saz mit zühten dar.
Heimrîch nam sîner lider war.
der knappe wart von schame rôt,
daz manz im dâ sô wol erbôt.
die künegîn des niht verdrôz,
daz tischlachen gein sîner schôz
si güetlîch bôt; dar zuo er sweic,
wan daz er mit zühten neic.
swie diu künegîn ob im saz,
sîn houbet was vil hoeher baz:
daz muost von sîner groeze sîn.
sîn und ir, ir bêder schîn
sich kunde alsus vermaeren,
als op si bêde waeren
ûf ein insigel gedrucket
und gâhs her abe gezucket:
daz underschiet niht wan sîn gran.
mir waer noh liep, waern die her dan:
man ersaehe den man wol vür daz wîp:
sô gelîche was ir bêder lîp.
mit môraz, mit wîn, mit clârete
durch des alden Heimrîches bete
wart sîn gephlegen aldâ ze stunt,
baz danne im dâ vor ie wart kunt.
Er verschoup alsô der wangen want
mit spîse dier vor im dâ vant,
dazz drîn niht dorfte snîen.
ez enheten zehen bîen
ûz den näpfen niht sô vil gesogen,
mich enhabe diu âventiure betrogen.
si bêde wênic âzen,
diez im dâ heten lâzen
ûf der tavelen gestanden.
si wârn mit sorgen banden
verstricket. merket wie dem sî:
ir gebaerden was doch vröude bî.
vil knappen kom gegangen:
die wolten sîne stangen
dan haben gerucket odr getragen:
sô müese ein swacher öwenzwagen
drunder sêre krachen.
Rennewart begunde lachen
und sprach hin zin 'ir spottet mîn.
wan lât ir sölhez schimpfen sîn,
daz ir mit der stangen tuot:
odr ich erzürne etslîches muot.
ir welt se haben als iweren toten.
des swer ich bî dem zwelften boten
der wonet in Galicîâ
(Jâcob heizent si den dâ),
welt ir niht mîden sölhez spil,
es wirt etslîchem gar ze vil.
jâ zert ich dirre spîse
mê danne ein kleiniu zîse,
möht ich vor iwerem schimphe.
nû hüet iuch vor unglimphe.'
Rennewarte was zer spîse gâch.
dane dorfte nieman nîgen nâch,
daz er von der tavelen sente.
sinôpel mit pigmente,
clâret und dar zuo môraz,
die starken wîne gevieln im baz
danne in der küchen daz wazer.
die spîse ungesmaehet azer:
ouch lêrt in ungewonheit,
daz starke trinken überstreit
sîn kiusche zuht und lêrt in zorn,
den edeln hôhen wol geborn.
vil knappen der jungen
sich mit der stangen drungen,
unz si se nider valten
und den palas erschalten.
Rennewart spranc von der tavelen dar.
die knappen entwichen im sô gar,
daz er ir wênic bî im vant.
er nam die stangen mit einer hant.
ein knappe was entwichen
und al vlühtic geslichen
hindr ein sûl von marmel blâ;
den selben sah er iedoch dâ:
er tete nâch im ein sölhen swanc,
daz dez viwer ûz der siule spranc
hôhe ûf gein dem dache.
jener vlôh von dem gemache.
Alsus beleip der palas
daz dâ wênic knappen inne was.
von in zer tür ûz was gedranc:
ieslîcher vür den andern spranc.
tischlachen wurden geslagen
zesamene und niht hin dan getragen:
si vluhen, die des pflâgen,
sine torstenz niht gewâgen
hin ûf ze Rennewarte,
gein sîme unsüezem zarte.
ûf stuonden die dâ hêten gâz.
diu künegîn niht lenger saz:
si bat die vürsten an ir gemach
varn. zin allen si dô sprach
'heizt iwer gesinde hie ûf nemen
al des si künne gezemen
von trinken und von spîse.'
dô sprach Heimrîch der wîse
'ez ist âne laster genomen
dem sîne wägne niht sint komen.
swes ir gert, man gîts iu vil.
iu allen ich daz râten wil.'
die vürsten vuorn zir ringen.
der marcrâf hiez im bringen
ein ors und reit mit in her nidr.
sus reit er vür und widr,
hie ûf wisen, dort ûf velt.
was unberâten kein gezelt,
er hiez den liuten drunder tragen
daz si keinen zadel dorften klagen.
Der marcgrâve begunde biten,
dô er hin ab was geriten,
al die werden ime her,
daz si pflaegen rîlîcher zer
und ir gemach heten al den tac.
'sô man den morgen kiesen mac,
hoert messe in der kappellen mîn:
dâ wil ich in iwerem râte sîn.'
daz lobten und leisten sie.
vürsten, grâven, dise und die,
und swen man vür den barûn sach,
und al die den man rotte jach,
die wârn ze velde gar gevarn.
Gyburc dort inne wil bewarn
ir liebsten vater Heimrîch.
manec juncvrouwe minneclîch
vor sînem bette stuonden,
die werden dienest kuonden,
in einer kemenâten,
diez mit guotem willen tâten.
Heimrîch sich leite dran:
Gyburc vür den grîsen man
nider ûf den teppich saz.
juncfrouwen entschuohtenn umbe daz,
daz Gyburc im erstrîche
sîniu bein ê sim entwiche.
wand er die naht gewâpent reit,
diu müede und klagende arbeit
in schiere slâfen lêrten,
ê daz si von im kêrten.
Des landes hêrre (ich mein den wirt)
kom wider ûf, der niht verbirt
ern neme ouch die gesellekeit
dâ von er liep und leit
ê dicke het enpfangen.
an ein bette wart gegangen,
dâ er und diu künginne
pflâgen sölher minne,
daz vergolten wart ze bêder sît
daz in ûf Alyschanz der strît
hete getân an mâgen:
sô geltic si lâgen.
dô der milte Anfortas
in Orgelûsen dienste was,
ê daz er von vröuden schiet,
und der grâl im sîn volc beriet,
dô diu künegîn Secundille
(daz riet ir herzen wille)
mit minne an in ernante
und im Kundrîen sante
mit einem alsô tiwerem krâm,
den er von ir durch minne nam
und in vürbaz gap durch minne,
aller krôn gewinne
und al Secundillen rîche
diene möhten sicherlîche
mit des grâles stiur niht widerwegen
der grôzen vlust der muose pflegen
ûf Alischanz der markîs.
an sînem arm ein swankel rîs
Uz der süezen minne erblüete.
Gyburc mit kiuscher güete
sô nâhe an sîne brust sich want,
daz im nû gelten wart bekant:
allez daz er ie verlôs,
dâ vür er si ze gelte kôs.
ir minne im sölhe helfe tuot,
daz des marcgrâven trûric muot
wart mit vröuden undersniten.
diu sorge im was sô verre entriten,
si möhte erreichen niht ein sper.
Gyburc was sîner vröuden wer.
nâch trûrn sol vröude etswenne komen.
sô hât diu vröude an sich genomen
einen vil bekanten site,
der man und wîben volget mite:
wan jâmr ist unser urhap,
mit jâmer kom wir in daz grap.
ine weiz wie jenez leben ergêt:
alsus diss lebens orden stêt.
diz maer bî vröuden selten ist.
ich müeste haben guoten list,
swenne ich vröude drinne vunde,
swie wol ich nû guotes gunde
den die mir niht hânt getân
und mir niht tuont: die sint erlân
von mir kumberlîcher tât.
ein wîser man gap mir den rât,
daz ich pflaege, swenne ich möhte,
sölher güet diu mir getöhte
ûzerhalp der valschen wîse:
des möht ich komen ze prîse.
Dar an ouch nieman sol verzagen,
er enmüeze vröude und angest tragen.
swer zaller zît mit vröuden vert,
dem wart nie gemach beschert.
jâ sol diu manlîch arbeit
werben liep und leit.
die zwêne geselleclîche site
ouch der wâren wîpheit volgent mite,
sît daz man vröude ie trûrens jach
zeinem esterîche und zeime dach,
neben, hinden, vür, zen wenden.
grôz trûrn sol nieman schenden:
wan hât si es iemen noch erwert,
bî sîner vröude ez nâhe vert.
der marcrâf kurzwîle pflac.
al sîn her ouch schône lac,
sô daz si heten guot gemach.
wan Rennewarten man noch sach
mit arbeiten ringen.
dicke loufen, sêre springen,
vil knappen daz niht liezen:
dine kunde niht verdriezen,
etlîcher sîn mit würfen pflac.
der jaget er mangen al den tac.
sus het er schimpflîchen strît
unz hin nâch der vesper zît.
er entet ir keinem drumbe wê,
als er ze Munlêûn hêt ê
geschimphet ungefuoge.
in müeten hie genuoge,
die niht bekanten sînen zorn:
der wart ouch gar von im verborn.
Do begunde nâhen ouch diu naht.
der edel mit der hôhen slaht
huop sich vlühtic von in dan.
sîne stangen truoc der junge man:
im was ze bergen vor in gâch.
si hardierten vaste hinden nâch.
bî einer wîl si des verdrôz.
dô twanc in diu müede grôz,
sîn edelkeit des geruochte
daz er die küchen suochte:
dâ leit er sich slâfen în.
sîn lindez wanküsselîn
daz was sîn hertiu stange.
ern ruowt dâ niht ze lange.
sîner swester sun Poydjus
was selten doch gelegen sus,
der künec von Vrîende
(dar zuo diente ouch sîner hende
Griffân Trîande und Kaukasas):
ich waene, im baz gebettet was
swenne er slâfen wolte,
des oeheim hie dolte
des er gar erlâzen waere,
swer doch diu rehten maere
wiste, wie sîn hôher art
von ammen brust verstolen wart
ûz rîcheit brâht in armuot.
diu saelde künsteclîchen tuot.
Daz kindel kouften koufman,
und hetenz unz ez sich versan.
nâch horde stuont in al ir sin:
si dûhte, ir groezlîch gewin
laege an sîme geslehte.
si nanten im vil rehte
niun rîche dâ sîn vater truoc
krône, und sageten im genuoc
daz al die hoehsten Sarrazîn
ze sîme gebote müesen sîn,
norden, sûden, ôsten, wester;
und daz zwuo sîner swester
trüegen krône und waern alsô gevar
daz sin prîs an schoene hêten gar.
si sagten im mê besunder
von rîcheit wâriu wunder,
zehener sîner bruoder lant,
und wie si selbe waern genant.
die koufman wâren kurtoys,
si lêrtenz kint vranzoys:
eins dinges si gedâhten,
daz sin ze gebe brâhten
dem der roemscher krône pflac.
sölh clârheit an dem kinde lac:
man muos im des mit wârheit jehen,
schoener antliz wart nie gesehen
sît des tages daz Anfortas
von der vrâge genesen was.
Die koufman lêrtenz kint verdagen,
ez ensolde nieman rehte sagen,
ez waere man oder wîp,
wolt ez behalten sînen lîp,
in welhem lande ez waere genomen.
si waern ir koufes wider komen,
die von Samargône:
dô hiez sîn phlegen schône
von Rôme der künec Lôys.
daz kint an schoene hête prîs.
nû was ouch Alyz diu maget
schoen, als ich iu hân gesagt.
dô mann ir zeime gespilen gap,
ir zweier liebe urhap
volwuohs: die brâhtens an den tôt
und liten nâch ein ander nôt.
der künec wolt in hân getouft:
er was von Tenabrî verkouft:
des wert er sich sêre.
dô muos er von der êre
Alyzen gesellekeit
varn: daz was ir beider leit.
Alyz was triwen rîche,
dar ûf ir tougenlîche
daz kint al sîns geslähtes jach,
dô man se geselleclîche sach.
dâ muose er sich dô scheiden von,
sîner hôhen art in swache won,
niht wan durch toufes twingen
mit smaehen werken ringen.
Der knappe sînem vater haz
und sînen mâgen umbe daz
truoc, daz sin dâ niht lôsten:
in dûht daz si verbôsten
ir triwe. sîn haz unrehte giht:
wand sine wisten sîn dâ niht.
waer kein sîn bote an si komen,
wolt iemen hort hân genomen,
sölher gâbe waer nâh im gepflegen,
Franzoyser möhten golt noch wegen.
sîner hôhen mâge vil verlôs
den lîp durch smaehe die er kôs.
sîn hant vaht sige der kristenheit:
sus rach er smaehlîchez leit
des er vor Alyzen pflac:
ir minne an prîse im gap bejac.
sîn dinc sol immer sus niht varn:
Alyzen minne in sol bewarn.
swaz man ie smaehe an im gesach,
Alyzen minn die von im brach
dar nâch in kurzen zîten
in tôtlîchen strîten.
den kochen was daz vor gesagt,
daz waere bereit, sô ez tagt,
vil spîse, swer die wolte,
und daz ieslîch vürste solde
enbîzen ûf dem palas.
durch daz vil manic kezzel was
über starkiu viwer gehangen.
dâ wart ein dinc begangen,
deis dem küchenmeister was ze vil.
der warp als ich iu nû sagen wil.
Er nam ein glüendigen brant,
und gienc vil rehte gein der want
dâ er Rennewarten slâfen sach.
von alsô smaehlîchem gemach
dorft in nieman scheiden dan.
der koch besanct im sîne gran,
und verbrant ins mundes ouch ein teil.
sîn lôsheit warp im unheil.
dem er sus stôrte sînen slâf,
der bant im, sam er waer ein schâf,
elliu vieriu an ein bant,
und warf in al zehant
undr einen kezzl in grôzen rôst:
sus wart er lebens dâ erlôst.
ern hiez ûf in niht salzes holn,
er rach übr in brend und koln.
hêr Vogelweid von brâten sanc:
dirre brâte was dick und lanc:
ez hete sîn vrouwe dran genuoc,
der er sô holdez herze ie truoc.
Rennewart al eine dort beleip:
grôz angest die andern von im treip.
si vorhten, diu zeche gienge an sie:
dort vlôh ein koch, der ander hie.
si luogeten durch die want dar în,
und hôrten wie die grane sîn
Rennewart der junge klagete,
und waz er al klagende sagete.
Er sprach 'nû wând ich armer man
daz ich von banden waer verlân,
dô mich des roemschen künges hant
dem gap, der vor ûz ist bekant
zer hôhsten esklîrîe,
und der vür wâr der vrîe
ist aller valschlîchen tât.
daz man mich niht geniezen lât
der grôzen triwe als ich im sage!
bekant er mich, daz waer sîn klage.
mîne grane, die mir sint an gezunt,
gesaet ir minne ûf mînen munt,
diu mir stiure ûf dise vart
mit kusse gap. den selben bart
hât ûz mîme kinne
noh mê gezogen ir minne,
dan mîner kurzen zîte jâr,
oder dan der smaehlîche vâr
des mich ir vater wente.
ich getrûwe ir wol, si sente
um mich, ze swelher zît si sach
daz der künc sîn zuht an mir zebrach,
und ich spehte die gelegenheit
der rîterlîchen arbeit
in turneyn und in strîten,
dar ich lief ze mangen zîten,
wie man ein ors mit künste rite,
gein wîben gebâren ouch die site.
swenn ich was bî werdeclîcher won,
dâ sluoc man mich mit staben von.
Diss landes hêrre ist geschant,
daz mich sîn koch sô hât verbrant.
dar zuo an mir gehoenet sint
des kreftegen Terramêres kint,
der zehene gewalteclîchen
tragent krône in wîten rîchen,
die hôhe künege habnt ze man.
diss lasters müezen phlihte hân
die ich mir vür wâr ze bruodern weiz,
Fâbors und Utreiz,
Mâlarz und Malatras,
ob sölh geburt mit triwen was,
daz uns alle ein muoter truoc.
nâch mir trûrens hât genuoc
Glorîax und Bahsigweiz,
Carrîax und Matreiz,
Merabjax und Morgôanz.
sî wir reborn ûz triwe ganz,
die zehn lêrt missewende
mîn armeclîch ellende.
mich solt der künec von Cordes
lâzen geniezen sînes hordes.
dem dient Hap und Suntîn,
Gorgozâne und Lumpîn,
Poy und Tenabrî:
nû stên ich sîner helfe vrî:
Semblî und Muntespîr.
daz im sîn edelen eskelîr
an mir niht sagent sîn missevarn!
ich pin doch Terramêres parn.'
Durch die want sin hôrten alsus klagen.
do begundez alsô sêre tagen,
daz de sunne durch die wolken brach.
vürsten riten ûf. dô daz geschach,
dô sanc man messe got und in.
der marcrâve sante hin,
ob daz ezzen dannoch waere bereit.
die tôtlîchen arbeit
vluhen die vür koche wârn benant:
dane schürte nieman viwer noch brant.
dem marcrâven man dô sagete,
daz harte sêre klagete
sîne besancten grane Rennewart.
eteslîche heten sîn hôhen art
vernomen, und iedoch niht gar.
er sant die küneginne dar,
und bat si senften sînen zorn.
'der küchenmeister ist verlorn:
nemet mînen vriunt mit vuogen dan.'
dô gienc si nâch dem jungen man
dar ir vuoz nie mê getrat.
vil zühteclîchen sin des bat,
er solde durch ir willen
sînen schaden stillen
und niht wan semftes willen phlegen
und ungemüetes sich bewegen.
dô sprach er 'vrouwe, ir sît sô guot:
swaz râtes ir gein mir getuot,
des volg ich. seht wiech bin erzogen.
es ist vil liute an mir betrogen.'
Diu künegîn vuorte den knappen dan.
si bôt im bezzer kleider an
in einer kemenâten,
dâ snîdaere nâten
maneger slahte wâpenkleit.
dô sprach er 'vrouwe, mir ist leit
daz ir sô verre giengt nâch mir.
iweriu kleider gebet ir
swem ir gebiet ân mînen haz:
swie arm ich sî, doch darf ir baz
vil maneger under disem her.
lât mir die stangen mîn ze wer.'
die het er mit im dar getragen.
Gyburc begunde sêre klagen
sîne grane die besancten.
ir ougen im nie gewancten:
eteswaz se an im erblicte,
dâ von ir herze erschricte.
dô sprach si 'trûtgeselle mîn,
möht ez mit dînen hulden sîn,
sô vrâgt ich wann du waerst erborn,
woltst duz lâzen âne zorn.'
dô sprach er 'vrowe, geloubet mier,
ich bin ein armer bätschelier,
und doch vil werder liute vruht.
des muoz ich jehen, hân ich zuht.
vrowe, durch iwer êre,
nû vrâget mich niht mêre:
daz vüeget sich uns beiden wol:
und lât mich sîn in swacher dol.'
Der knappe dennoch vor ir stuont.
der vrouwen tete ir herze kuont
daz si niht erfuor wan lange sidr.
si bat in zuo zir sitzen nidr,
ir mantels swanc se umb in ein teil.
dô sprach er 'vrowe, diss waere geil
der beste rîtr der ie gebant
helm ûf houbt mit sîner hant.
swer mich alsus sitzen siht,
vil unfuoge er mir giht,
und nimt mich drumb in sînen spot:
des erlât mich, vrowe, durch iweren got.'
si sprach zuo dem jungen man
'waz gotes solt ich anders hân,
wan einen den diu maget gebar,
nimst du sîner krefte iht war?'
dâ mit erfuor diu künegîn
ob er waere ein Sarrazîn.
wie sîn geloube stüende,
des enhete si keine küende.
er sprach 'mir sint drî got erkant,
der heilige Tervigant,
Mahumet und Apolle:
ir gebot ich gerne ervolle.'
diu künegîn siufte ê daz si sprach.
an in si staeteclîchen sach:
ir herze spehte rehte
daz er ûz ir geslehte
endelîche waere erborn,
swie er halt danne waere verlorn.
Si tete als ez ir zuht wol zam,
in ir hende sîne hant si nam,
si sprach 'lieber vriunt vil guoter,
hâstu vater oder muoter,
bruoder, oder swester?
wis dîner worte vester,
und sage mir gar ân allez schamen
etswaz dîns geslähtes namen.'
Rennwart sprach alsus hinz ir,
'man gap etswâ ze swester mir
ob aller clârheit lobes kranz,
ein maget, diu nam der sunne ir glanz,
sô man si bêde des morgens sach
und diu sunne durch die wolken brach.
diu wart gegeben einem man:
der hât ouch an mir missetân
(der hât sô manegen prîs bejagt),
sît bruodr an mir sint sus verzagt,
daz er mich liez sô lange in nôt,
sît wâriu milt des niht gebôt.
dem selben und mîme geslehte
trag ich grôzen haz mit rehte,
sît si mich scheident von ir goten
und mir noch decheinen boten
durch mîne nôt gesanden
und ir prîs an mir geschanden.'
Dô sprach er 'vrouwe marcrâvîn,
eteslîcher mîner swester schîn
möht ir wol in der jugende tragen,
muoz ich ez iu mit hulden sagen.
und waert ir rîch als si sint,
ir möht wol sîn des selben kint,
der an mir hât entêret sich,
gein dem ouch immer mîn gerich
sol kriegen durch mîn herzesêr.
mâge und vater sint mir ze hêr:
ûf iwer zuht mîn munt des giht,
deste baz sult ir mich halden niht.
dirre maere swîget stille.
mîn swacheit ist ir wille.
bin ich von werder diet erborn,
die hânt ir saelde an mir verlorn.'
Gyburc in vrâgt durch sînen prîs,
op von Provenze der markîs
sîne helfe solde hân vür wâr.
dô sprach er 'vrouwe, âne allen vâr
gestên ich sîner werdekeit:
ich rîche ouch schamlîchiu leit,
dâ von mich die heiden
solden lange hân gescheiden.'
si sprach 'ich wil dir harnasch geben,
dar inne du dîn jungez leben
beheltest swâ du kumst in strît.
ez ist dir wol ze mâze wît
und wol geworht mit sinnen.
sone mac dich niht gewinnen
swaz man strîtes mac gein dir getuon.
ez truoc der künec Synaguon
in dem sturme do er den markîs vienc,
dâ diu grôze schumphentiure ergienc,
Do der künec Tybalt wart entworht.
Willehalm der unerforht
sô verre nâh jagete,
daz der küene und der verzagete,
die nidern und die oberen
sich sêre begunden koberen:
heiden arme und rîche
wurben gar genendeclîche.
den markîs sicherheit betwanc
Synagûn der ie nâch prîse ranc,
wander den getouften was entriten.
sus wart er ân sig überstriten
und gefuort in Tybaldes lant.
sîne boyn und andr sîn îsernbant
sah ich an im ungerne.
mîn houbet ze Todjerne
krône truoc von erbeschaft:
dô het in manegen landen kraft
der milte künc Tybalt von Cler
(er vüert noch hiute grôz her),
der gap mir krôn dâ ze Arâbî:
ich enweiz wer nû dâ vrouwe sî.
mîn neve, der künec Synagûn,
Halzebieres swester sun,
sîn selbes harnasch und den man
liez er bî mir, der hât getân
sô manegen hôhlîchen prîs.
daz harnasch und der markîs
sint mit mir beide entrunnen.
sus diz harnasch wart gewunnen.'
Si hiez daz harnasch vür in tragen.
Schoyûse was vil drûf geslagen:
nû was daz harnasch sô wert,
Schoyûse und ieslîch ander swert,
der eken ez sich werte.
der huot was dicke und herte,
tief gein den ahselen her ze tal
mit edelen steinen über al
wol geziert an sînen orten,
geriemt mit edelen borten.
hosen und halsperc wâren blanc;
daz swert lieht und lanc,
ze beiden sîten vil gereht:
valze und eke im wâren sleht,
daz gehilze starc und wît.
ze Nördeling kein dehsschît
hât dâ nieman alsô breit.
mit dem swerte prîs erstreit
Synagûn der unverzagete.
Rennewart ez niht behagete:
in dûht diu selbe klinge
sîner grôzen kraft ze ringe.
er zôch ez ûz und warf ez hin:
dô sprach er 'vrouwe marcrâvin,
lât mich et mîne stangen tragen.
dar zuo wil ich iu niht versagen,
swie wênic ich dar inne kan,
heizt mir diz harnasch legen an.'
juncvrouwen und daz clâre wîp
wâpnden Rennewartes lîp.
Dô erz harnasch gar hêt an,
zwên starke schuohe der junge man
bant über die îserkolzen.
sîn muot begunde im stolzen,
gein prîse truoc er staeten muot.
sîn surkôt was niht ze guot:
daz wart iedoch sîn wâppenroc.
im wart bedecket ieslîch loc
mit dem tiuren huote herte.
'nû sî ouch mîn geverte
diz swert: daz sol her umbe mich.
der margrâf mac wol troesten sich
mîn, swaz ich im gedienen mac,
gefüeget er mir strîtes tac.'
Gyburc diu künegîn
bat al diu juncvrouwelîn,
daz sin naemen in ir gesellekeit,
und daz sim sempften gar sîn leit.
'ich kum her wider schier zuo dir:
ein gên solt du erlouben mir
zer kirchen âne dînen haz.'
Rennewart zen juncvrouwen saz,
gewâpent rehte ûf einen strît:
si begunden kürzen im die zît.
diu messe was gesungen.
die alten und die jungen,
vürsten, grâven, swie si wârn benant,
swer ze rottenmeister was bekant,
die wârn genomen an einen rât,
dâ man noch die werden gerne hât.
Gyburc mit urloube dran
gienc zuo manegem werdem man.
die wurben sus, nû hoeret wie.
diu künegîn saz, als tâten sie.
der marcrâve al eine stuont.
er sprach 'ich tuon iu allen kuont,
die mîne genôze hinne sîn,
mîn vater und die bruoder mîn,
und die mir ze mâgen sîn benant,
und die srîches hêrre hât gesant
ze wern den touf und unser ê,
ruochet alle erkennen wiez mir stê.
mîn sweher ist ûf mich geriten,
den getouften wîben sint gesniten
ab die brüste, gemarteret sint ir kint,
die man in gar erslagen sint,
und ûf gesetzt ze manegem zil:
swer dar zuo schiezen wil,
den hânt die heiden deste baz.
alsus hât Tybalt sînen haz
und Terramêr der starke
volbrâht ûf mîner marke.
ez sint ähte mîner mâge
gevangen, die ûf die wâge
mit mir riten als ir triwe gebôt:
mir lâgen ouch siben vürsten tôt
der hoehsten vome rîche.
ich bite iuch al gelîche
daz ir mich vröuden armen
iuch alle lât erbarmen.
Die Franzoyser muoz ich manen,
do ich vome rîche nam mit vanen
mîn lant dâ Tybalt sprîchet nâch,
waz mir ze stiur von im geschach:
dâ lobte mir des rîches hant,
und swuoren zwelf die wârn benant
in Francrîche an die hoehsten kraft,
daz si mit guoter rîterschaft
mich des jâres lôsten zeiner zît,
swenne überlüede mich der strît.
des hân ich siben jâr gebiten.
nû hât mich Tybalt überstriten:
dem hân ich ouch genuoc getân.
ich was sô lange ein koufman,
unz ich Nimes gewan, die guoten stat,
mit wagen. dar nâch ich bat
in gevancnisse ir minne
sîn wîp die küneginne.
ir güete mich gewerte
al des ich an si gerte
daz tete si, durch den touf noch mê,
mit mir danne ir überkêr,
denn durch mîne werdekeit.
sît hât mir herzebaeriu leit
der künec Tybalt vil dicke brâht.
die den hoehsten got hânt gesmâht,
noch bî uns ime lande sint.
nû êrt an mir der meide kint,
ob ich sô müeze sprechen:
helft mîne mâge rechen,
Daz wir von den heiden sölhiu phant
gewinnen, diu Berhtrames bant
ûz prîsûne sliezen.
mag ich nû geniezen
sippe und eide die mir sint gesworn,
mîn vröude ist noch vil unverlorn.
mîn vater, mîn bruodr, die sprechen ê:
dâ nâch sprechen, als ir ellen stê,
mâge und lanthêrren mîn,
die tuon ir triwe an mir schîn.
swenne ir gebiet daz ichz verdage,
mîn reht ist daz ich niemer klage.
ein ieslîch rîters êre
gedenke, als in nû lêre,
do er dez swert enpfienc, ein segen,
'swer rîterschaft wil rehte pflegen,
der sol witwen und weisen
beschirmen von ir vreisen:
daz wirt sîn endelôs gewin.
er mac sîn herze ouch kêren hin
ûf dienst nâch der wîbe lôn,
dâ man lernet sölhen dôn,
wie sper durch schilde krachen,
wie diu wîp dar umbe lachen,
wie vriundîn vriunts unsemftekeit
semft. zwei lôn uns sint bereit,
der himel und werder wîbe gruoz:
bin ich sô vrum, dâ nâch ich muoz
ûf Alischanz nû werben,
oder ich wil drumbe ersterben.
Uf stuont der alte Heimrîch:
sîn rede dem sune was väterlîch
der sprach 'du maht wol sitzen nuo:
mîn reht ist daz ich grîfe zuo
antwurte: ich bin der eltest hie.
mîne genôze, vürsten, dise und die,
nune habtz vür keine smâcheit,
daz ich vor iu sprich. mîns sunes leit
sol er niht tragen eine:
ich hânz mit im gemeine.
ich enlougens durch sîn kumber niht,
mîne herze sîn ze kinde giht:
doch lât in sîn mîn lantman,
des mich got wol hât erlân,
ich wolt im doch sicherlîche
helfen, sît er dem rîche
sô manegen prîs hât erstriten
und noch mit manlîchen siten
des rîches êre wirbet.
swes saelde niht verdirbet,
der wert die roemschen edelkeit
mit ellenthafter arbeit.
sît Terramêr von Tenabrî
unze an Frîende uns vüeret bî
swaz werder diet gesezzen was
von Marsilje unze an Kaucasas,
wir vinden phandes deste mê,
er enhât deheinen künec sô hêr
mit im brâht her über mer,
er müge verliesen wol sîn her.'
Uf stuont Bernart der vlôrîs
dô sprach 'bruoder markîs,
mîn sun Berhtram truoc dînen vanen:
der getorste wol die sîne manen,
ich waene er selbe ouch ellen truoc.
nû hânt si ungemach genuoc,
siben ander vürsten die noch sint
gevangen dâ bî mîme kint.
die uns ze dienst nû her sint komen,
und die srîches solt hânt genomen
oder sus mit vürstenlîcher kraft
hie sint mit grôzer rîterschaft
beidiu durchz rîche und ouch durch uns,
helde, nû helfet daz wir mînes suns
Berhtrames bant zebrechen
und Vivîanzen rechen.
ich trag al mîner bruoder munt:
der triwe ist mir sô verre kunt,
daz unser herzen sint al ein:
durch daz ensprach noch ir dechein.
die geste sulen sprechen nuo
(dâ grîfet ellenthafte zuo),
die her von Francrîche
sint geriten krefteclîche.
unser mâge ich niht vür geste hân:
sô het diu sippe missetân:
den getrûwt mîn vater und ouch wir.
Franzoyser, nuo sprechet ir
wes wir uns hin ziu sülen versehen,
und lât uns iwer ellen spehen.'
Der dis âventiur bescheiden hât,
der tuot iu kunt, durch waz man lât
daz die vürsten niht sint benant,
die der roemisch künec dar hât gesant.
wan etslîch wider wanden,
die ir vürstîe schanden,
si enpfiengns mit zepter odr mit vanen.
swer si des lasters noch wil manen,
dâ geschach iedoch ein widervart:
die wante der junge Rennewart
an der enge ze Pytît punt,
vünfzehen tûsent zeiner stunt,
zwischen Oransche und Alyschans.
der die starken stangen dans,
den habt ir tumber danne ein rint:
er was doch des rîchsten mannes kint,
der bî den zîten krône truoc.
die rede lât sîn. hie saz genuoc
vürsten die des jâhen,
swem daz kunde smâhen
daz Oransch waer von in erlôst,
daz im der naeme bezzern trôst:
sine wolten ninder vürbaz varen
mit ir vartmüeden scharen:
si waern des âne schande,
sît die heiden vome lande
hinz ir schiffen waern geriten,
op si beliben ungestriten.
'swer uns den gegenmarket tuot,
die gevangen loes wir umbe guot.'
von Berbester Berhtram
sprach 'dem werden nie gezam
daz ûz prîse traete:
swer in dar umbe baete,
dem solt er niemer werden holt.
nû denket, helde, ir habt gedolt
in Francrîche mangen prîs:
ob ir nû den markîs
liezet in sus grôzer nôt,
iwer keines vriundîn daz gebôt.
iuch hazzt ouch drumbe (deist mir kunt)
der daz swert in sînem munt
vür treit ame urteillîchen tage,
dâ mite der küene und der zage
bêde geschumphieret sint.
wol in dier hât vür sîniu kint!
daz wir schowen vümf wunden
die noch sint unverbunden!
sîn bluot er durch uns rêrte:
swer sich von got nû kêrte,
des ende wurde gesmaehet
und diu sêle der helle genaehet.
sîn verch hât uns den segen erstriten,
der unflühteclîchen kom geriten:
ûfem esele man in komen sach
aldar dâ in sît ein blinde erstach:
er waern gesehenden wol entpfarn.
swers kriuces segen wil wol bewarn,
den jâmer wier am kriuce hienc,
Jêsus, do ern tôt durch uns enpfienc.'
Dô sprach Buoy von Cumarzî
'Franzoyse, iu was ie manheit bî:
dêswâr die liezt ir noch ze vruo.
ein ieslîch manlîch rîter tuo
als in nû lêr sîn bestiu werdekeit.
Franzoyser wurden al bereit
daz si sich baz bespraechen
und Vivîanzen raechen
an dem grôzen ungefüegen her.
ieslîch getouftiu hant ze wer
vant vümfzehen ander hende
verre brâht ûz ellende.
Franzoyser dô sus gefuoren:
des ze Munlêûn si swuoren
und ze Orlens vor dem roemschen vogt,
daz enwart niht lenger vür gezogt.
si jâhn daz al die Sarrazîn
in ir hazze müesen sîn:
si nâmenz kriuce über al.
hin ûz inz her kom ouch der schal:
des was dâ manec rîter vrô.
die werden wurbenz alle sô
daz si des kriuces gerten;
des si vil priester werten,
hie den rîter, dort den sarjant.
swaz man guoter turkopel vant,
beidiu arme und rîche
nâmenz kriuce al gelîche.
ir herzen si gereinden,
den hoehsten got si meinden.
In der siben bruoder sunderher
eteslîche bereiten sich ze wer,
sumelîche vant man slâfen:
sô schouweten die andern wâfen,
an schilden und an banieren:
sô begunden dieandern zieren
ir harnasch, daz siz machten wîz:
sô kêrten die andern al ir vlîz
daz si die helme geflôrten:
swaz riemen und snüere gehôrten
derzuo, der wart vergezzen nieht.
man sah dâ manegez harte lieht,
zimierde und harnasch,
daz sît von bluote gar verlasch.
sich môvierten ze orse die:
sô riten die andern banken hie
ûf schoenen runzîden.
dâ muose ouch angest lîden
manec unverzaget küener man,
der sich rehte des versan
daz ir strît niht mêre galt
wan daz bereite was gezalt
dem tôde ir leben ze bêder sît.
ûf Alischanz der êrste strît,
der Pînelle gap den rê,
des mâg sît tâten drumbe wê
ûf Alischanz getoufter diet:
Vivîanzes tôt ouch sider schiet
mangen werden heiden vome leben:
sus râch widr râche wart gegeben.
durch Gyburge al diu nôt geschach.
diu stuont ûf, mit zuht si sprach,
ê daz sich schiet der vürsten rât.
'swer zuht mit triwen hinne hât,
der ruoche hoeren mîniu wort.
got weiz wol daz ich jâmers hort
sô vil inz herze hân geleit,
daz in der lîp unsamfte treit.'
die gein ir ûf begunden stên,
die bat si sitzn und ninder gên.
dô si gesâzen über al,
si sprach 'der tôtlîche val
der hiest geschehen ze bêder sît,
dar umbe ich der getouften nît
trag und ouch der heiden,
daz bezzer got in beiden
an mir, und sî ich schuldic dran.
die roemschen vürsten ich hie man,
daz ir kristenlîch êre mêrt,
ob iuch got sô verre gêrt,
daz ir mit strîte ûf Alischanz
rechet den jungen Vivîanz
an mînen mâgen und an ir her:
die vindet ir mit grôzer wer.
und ob der heiden schumpfentiur ergê,
sô tuot daz saelekeit wol stê:
hoert eins tumben wîbes rât,
schônt der gotes hantgetât.
ein heiden was der êrste man
den got machen began.
Nu geloubt daz Eljas und Enoch
vür heiden sint behalten noch.
Nôê ouch ein heiden was,
der in der arken genas.
Iop vür wâr ein heiden hiez,
den got dar umbe niht verstiez.
nû nemt ouch drîer künege war,
der heizet einer Kaspar,
Melchîor und Balthasân:
die müeze wir vür heiden hân,
diene sint zer vlüste niht benant:
got selb enpfienc mit sîner hant
die ersten gâbe ân muoter brust
von in. die heiden hin zer vlust
sint alle niht benennet.
wir hân vür wâr bekennet,
swaz müeter her sît Even zît
kint gebâren, âne strît
gar heidenschaft was ir geburt:
etslîchz der touf het umbegurt.
getouft wîp den heiden treit,
swie dez kint der touf hab umbeleit.
der juden touf hât sundersite:
den begênt si mit eime snite.
wir wârn doch alle heidnisch ê.
dem saeldehaften tuot vil wê,
ob von dem vater sîniu kint
hin zer vlust benennet sint:
er mac sih erbarmen über sie,
der rehte erbarmekeit truoc ie.
Nu geloubt ouch daz diu mennescheit
den engelen ir stat ab erstreit,
daz si gesetzet wâren,
die unser künne vâren,
ze himele in den zehenden kôr.
die erzeigeten got alsölhen bôr,
daz sîn werdiu kraft vil staetec
von in wart anraetec.
die selben nôtgestallen
von gedanken muosen vallen:
got enlie si niht zen werken komen,
der gedanc weiz wol unvernomen.
dar umbe des menschen wart erdâht.
sich heten mensch und engel brâht
beidiu in den gotes haz:
wie kumt daz nû daz mennisch baz
dan der engl gedinget?
mîn munt daz maere bringet.
daz mennisch wart durch rât verlorn:
der engel hât sich selb erkorn
zer êwigen vlüste
mit sîner âküste,
und al die im gestuonden
die selben riwe vuonden.
die varent noch hiute dem mensche bî,
als op der kôr ir erbe sî,
der den ist ze erbe lâzen
die sich des kunnen mâzen
daz gotes zorn erwirbet,
des saelde niht verdirbet.
Swaz iu die heiden hânt getân,
ir sult si doch geniezen lâzen
daz got selbe ûf die verkôs
von den er den lîp verlôs.
ob iu got sigenunft dort gît,
lâts iu erbarmen ime strît.
sîn werdeclîchez leben bôt
vür die schuldehaften an den tôt
unser vater Tetragramatôn.
sus gab er sînen kinden lôn
ir vergezzenlîchen sinne.
sîn erbarmede rîchiu minne
elliu wunder gar besliuzet,
des triwe niht verdriuzet,
sine trage die helfeclîche hant
diu bêde wazzer und lant
vil künsteclîch alrêrst entwarf,
und des al diu crêatiure bedarf
die der himel umbesweifet hât.
diu selbe 'hant die plânêten lât
ir poynder vollen gâhen
bêdiu verre und nâhen.
swie si niemer ûf gehaldent,
si warment und kaldent:
etswenne ez îs si schaffent:
dar nâch si boume saffent,
sô diu erde ir gevidere rêrt
und si der meie lêrt
ir mûze alsus volrecken,
nâch den rîfen bluomen stecken.
Ich diene der künsteclîchen hant
vür der heiden got Tervigant:
ir kraft hât mich von Mahumeten
unders toufes zil gebeten.
des trag ich mîner mâge haz;
und der getouften umbe daz:
durch menneschlîcher minne gît
si waenent daz ich vuogte disen strît.
dêswâr ich liez ouch minne dort,
und grôzer rîcheit manegen hort,
und schoeniu kint, bî einem man,
an dem ich niht geprüeven kan
daz er kein untât ie begienc,
sîd ich krôn von im enpfienc.
Tybalt von Arâbî
ist vor aller untaete vrî:
ich trag al ein die schulde,
durch des hoehsten gotes hulde,
ein teil ouch durch den markîs
der bejaget hât sô manegen prîs.
ey Willalm, rehter punjûr,
daz dir mîn minne ie wart sô sûr!
waz werder diet ûz erkorn
in dîme dienste hânt verlorn
ir lîp genendeclîche!
der arme und der rîche,
nû geloubt daz iwerr mâge vlust
mir sendet jâmer in die brust:
vür wâr mîn vröude ist mit in tôt.'
si weinde vil: des twanc si nôt.
Des wirtes bruoder Gybert
ûf spranc, die küneginne wert
an sîne brust er dructe.
ir herz durch die ougen ructe
vil wazzers an diu wangen.
von dem râte wart gegangen.
die vürsten ûf den palas
giengen, dâ verdecket was
manec tavel hêrlîche.
Heimrîch der zühtenrîche
zal den vürsten sunder sprach
'als man iuch gestern sitzen sach,
ieslîche haben die selben want.'
nâch den juncvrouwen wart gesant:
die kômen, und ouch Rennewart.
dem was besengt sîn junger bart,
dez harnasch 'wa? tiwer und clâr,
er selbe starc und wol gevar.
er leite sîne stangen nider.
dar gienc manec rîter sider:
ieslîches kraft sich sô verbarc,
ir neheiner was sô starc,
ders hüebe von der erde,
wan Willehalm der werde:
der zuctes ûf unz über diu knie:
daz miten die andern, dise und die.
Rennewart daz drum nam in die hant:
die stangen swanc der sarjant
umbz houbet als ein sumerlaten.
sîn kraft den kristen kom ze staten.
Dô des schimpfes was genuoc,
den vürsten man daz wazzer truoc,
und maneger vrouwen wol gevar,
dar zuo den werden rîtern gar.
ieslîcher saz an sîne stat.
Heimrîch dô Rennewarten bat
zer küneginne sitzen dort
ûfen teppich an der taveln ort.
dô der nider was gesezzen,
er muose gewâpent ezzen.
man muoz des sîme swerte jehen,
het ez hêr Nîthart gesehen
über sînen geubühel tragen,
er begundez sînen vriunden klagen:
daz lie der marcrâve âne haz,
swie nâhe er bî der künegîn saz.
in eime alsô verherten lant
wart nie bezzer spîse erkant
und alsô willeclîche gegeben.
swer guotes willen kunde leben,
den gap wirt und wirtin:
ir neheiner truoc mit sünden hin
swaz er spîse mohte aldâ verzern,
der sich den vînden wolde wern.
dô man ezzens dâ verpflac,
ez was wol mitter morgens tac.
die vürsten urloup durch daz
nâmen: si wolten vürbaz
kêren, strîts si luste.
Gyburc si weinde kuste.
E si zir ringen waeren komen,
gezelt wârn elliu ab genomen,
und daz her gerottieret,
daz velt al überzieret
mit maneger baniere.
Gyburc diu kom schiere
in diu venster durch schouwen
mit maneger juncvrouwen,
wie mit vürstenlîcher krefte
maneger geselleschefte
daz velt wart überdecket.
allenthalben zuo getrecket
ûf die strâzen gein dem mer
kom ein sô kreftigez her,
daz ez die engel möhten sehen,
kunden si zimierde spehen.
si heten an den stunden
ûf die helme gebunden
manec tiwer zimierde clâr.
ouch sah man her und dar
daz velt al überglesten
mit phellen den besten
an den hôh gemuoten werden.
ûf al kristenlîcher erden
wart manlîcher zuo komen
von wirtes vriwenden nie vernomen.
diz ist ir dan scheiden:
si wellnt nû gein den heiden.
got waldes, sît ers alles phligt.
der weiz nû wol wer dâ gesigt.
Rennewarten des ze sehen zam,
wie dirre den schilt ze halse nam,
wie der ander helm ûf houbet bant,
wie die wartman wurden gesant
nâch den vînden durch des heres phlege.
bêde ûf velde und ûf dem wege
sundrrotte dar zuo wârn genomen,
op die vînde wider wolden komen,
daz si vunden widersaz.
Terramêrs huovekraz
was harte breit und ninder smal
bêde an bergen und an tal.
Rennewart lief allez mite,
daz er den manegen sundersite
gerne hête bekant.
dô er sînen hêrren vant,
si wârn wol raste lanc gevarn.
zuo dem markîs Terramêres parn
kom geloufen, niht gegangen.
der vrâget in nâch sîner stangen:
'wes sol mich dîn helfe troesten?'
'dâ sult ir mich vür den boesten
undr allen disen rotten zeln,
welt ir einen ribalt weln.'
Rennewart sich schamte sêre:
ez dûhte in grôz unêre,
daz der stangen was vergezzen.
er was halt von dem ezzen
geloufen durch busîne krach:
und dô er ûf den helmen sach
Sô spaehe wunder manecvalt
(ez enist dechein wîp sô alt,
der ez dicke vür si vuorte,
ir jugende muot si ruorte,
dazs ir ougen lieze swingen dar),
vil manec geflôriertiu schar
Rennewarten dar zuo brâhte
daz er gar überdâhte
ob er ie stangen hêrre wart:
sô gâh was im ûf die vart.
doch truog er umbe sich sîn swert.
zem markîs sprach der knappe wert
'hêrre, ich wil die stangen holn.
lât mich schamende arbeit doln:
wan pflaege ich manlîcher site,
diu stang waer mir gevolget mite.
ich hân iuch schiere ergâhet.
ob halt diu naht uns nâhet,
ich vinde iedoch wol iwer spor
und der heiden die dâ rîten vor.'
der markîs sprach ze Rennewart
'dîn widerreis wirt nû gespart:
eins andern boten ich dich wer,
der uns die stangen bringet her.'
ein wol geriten sarjant
nâch der stangen wart gesant:
der reit hinz Oransche widr,
dâ diu stange was geleget nidr.
eintweder karre odr ein wagen
nâch dem her die stangen muose tragen.
Heimrîch und sîniu kint
und ouch die andern vürsten sint
komen an eine schoene stat,
aldâ manz her sich legen bat.
wol gehêret wart daz velt:
preymerûn und manc gezelt,
ekube, treif und tulant
man vil dâ ûf geslagen vant.
ê dez her sich gar geleite nider,
Rennewarte kom sîn stange wider
mit der nâchhuote:
des was im wol ze muote.
aldâ lâgen si die naht.
des morgens gein der heiden maht
sich daz her begunde enboeren.
man moht dâ wunder hoeren
von pusîn und anderm schalle.
nû wolt si aber alle
Rennwart umbegâhen,
die verren und die nâhen,
dort eine storje, die andern hie,
er wolte prüeven dise und die,
schilde und ir baniere baz,
unz er der stangen aber vergaz.
'diê herberge wurden an gezunt,
dô si verre gefuoren. nû wart kunt
mit zorne dem jungen sarjant,
daz diu stange in sîner hant
niht dannen was gevolget mite.
in sîme herzen wuohs unsite:
Schamt er sich gestern sêre,
des wart hiut zwir mêre.
er sprach 'nû hât mir tumpheit
alrêrst gefüeget herzenleit:
diu scheidet selten sich von mir.
der dem grimmen vederspil die gir
verhabt, daz hân ich doch gesehen,
man muoz im dâ nâch plûkeit jehen.
wan ich hân mîn selbes gir verhabt.'
widr ûf die strâzen wart gedrabt:
snelheit erzeigeten sîniu bein.
der knappe huop sich dan al ein:
ein ors von sölhem kalopeiz
müese rêren sînen sweiz,
daz im gevolget solde hân:
sô gâh was im wider dan.
er truoc harnasch ob al den liden.
sîn zuht daz kunde niht gevriden:
sîn manheit hete grôzen zorn
ze geselln vür hôhen muot erkorn.
er sprach 'waz wunders mac diz sîn,
daz ich der starken stangen mîn
nû zem dritten mâle vergaz?
daz mir diu werdekeit ir haz
niht anders mac erzeigen,
ich waen daz sol die veigen
bringen unders tôdes zil.
waz ob mich versuochen wil
der aller wunder hât gewalt,
und ob mîn manheit sî balt?
Ich liez durch zuht und durch scheme,
daz ich ze disem noch ze deme
niht sprach mîn wider kêren.
daz sol mîn laster mêren:
si waennt, ich si in entrunnen.
ich hân mich des versunnen,
wirt mîn hêrre dort bestanden,
der grôzen houbetschanden
sulen mîne mâge pflihte hân:
daz hoenet manegen edelen man,
die erborn sint von mîner art.
man waenet daz mîn widervart
sî durch zageheit erdâht:
dâ mit der kus waere gesmâht,
den mir gap sîner swester kint,
bî dem in strîte bêdiu sint
mîn herze und des wille.
swîge ich diss maeres stille:
ez wirt doch âne mich gesagt.'
nû kom der junge unverzagt
dâ die hütten von loube
mit rôre und von schoube
wârn verbrunn und begunden brinnen.
er enkund sich niht versinnen
wâ sîn starkiu stange lac:
vil umbesweifes er dô pflac.
besenget was diu stange:
ez sûmte in harte lange,
unz er si verloschen vant:
si was swarz als ein ander brant.
Nu enruochet, was se ê waeher:
si ist nû vestr und zaeher.
er zuctes ûzem viure
und lief gein âventiure.
der marcrâf was sô nâhe komen:
ûf einen berc het er genomen
sîner helfaer vil durch schouwen:
an halden und an ouwen
hiez er stille haben sîn her.
zwischen dem gebirge und dem mer
bî Larkant lac Terramêr,
der kreftige von arde hêr
und von sîner hôhen rîcheit:
ûf Alischanz dem velde breit
sîne kraft man mohte erkennen.
solt ichs iu alle nennen,
die mit grôzem here dâ lâgen
und sunder ringe pflâgen,
liute und lant mit namen zil,
sô het ich arbeite vil.
sô beherberget was daz velt:
niht wan mer und gezelt
sâhen die des nâmen war.
des begunde zwîvelen etslîch schar,
die vil genendeclîche
ê dicke in Francrîche
bejageten prîs und ungemach.
der marcrâve zin allen sprach
'Vriwende herze und vînde kraft
nû prüeve ein ieslîch geselleschaft.
die hie durch got sint und durch mich,
ein ieslîch man bedenke sich,
waz er mit strîte welle tuon.
dort lît der Kanabêus suon,
Terramêr der rîche,
alsô krefteclîche
daz wir vür wâr dâ vinden strît.
nû muoz ich vrâgen (des ist zît)
wer vehtens welle ernenden.
got sol iu allen senden
in iwer herze sölhen muot,
daz ir iu selben rehte tuot.
ze iwer keinem hân ich daz ervorht:
doh wurde dez gotes her entworht,
hüeb unser keiner hie die vluht.
ein ieslîch man durch sîne zuht
spreche als erz im herzen weiz.
als uns nû vil manec puneiz
ze gegenstrîte dringet,
swen denn sîn herze twinget
wider hinder sich und niht hin vür,
der hât hie baz ander kür,
daz er nû wider kêre,
danne er die vluht dort mêre.
ein ieslîch vürste sîne man
sprech. swem got der saelden gan,
daz er mit strîtes urteil
umb daz endelôse heil
noch hiute wirbet, wol dem wart
sîner her komenden vart.'
Lôys, der roemsche krône truoc,
hete vürsten dar genuoc
mit grôzer rîterschaft gesant:
die wurden almeistic dâ geschant.
genuoge nâmen in ir muot,
dô si der heiden sölhe vluot
dort vor in ligen sâhen,
si wolten wider gâhen
gein dem lant ze Francrîche.
sich bereiten sumelîche
und nâmen urloup ze varen widr.
daz gerou si mit schame sidr.
swaz ze Oransche ûfem palas
bete gein in ergangen was,
michel mê mans hie bat.
si nâmen urloup an der stat,
und jâhen, bî ir zîten
in turneyn und in strîten
möhten si dâ heime behalten prîs:
sine wolten niemans tärkîs
dâ sîn deheine wîle,
daz iemen sîne phîle
in si dâ dorfte stecken.
si begunden wider trecken.
ir schämlîch wider wenden
diu kriuce solde schenden,
diu an si wârn gemachet.
ich ding daz ir niht lachet,
als ir nû vreischt wiez in ergêt
aldâ si Rennewart bestêt.
Der manlîch unverzagte,
der manegen prîs bejagte
(nû mein ich aber den markîs),
der sprach 'den endelôsen prîs
werbent die nû dâ sîn beliben.
dine werdent niemer vertriben
von der durchslagenen zeswen hant,
diu vür diu helleclîchen pfant
ame kriuce ir bluot durch uns vergôz.
die selben hant noch nie verdrôz,
swerz mit einvaltem dienst erholt,
si teilt den endelôsen solt.
die belibene sint zer saelde erwelt.
swer die schalen vor hin dan schelt,
der siht alrêste den kernen.
noch hiute sule wir lernen
wie diu gotes zeswe uns lônes gieht.
dehein sterne ist sô lieht,
ern vürbe sich etswenne.
enruocht, lât sîn: waz denne,
sint uns die hârslihtaere entriten?
sint diu wîp dâ heime in rehten siten,
si teilnt in drumbe sölhen haz,
daz in stüende hie belîben baz.
wir mugen hie sünde büezen
und behalten werder wîbe grüezen.
vater und bruodr, nû nemet war,'
sprach er, 'und seht wie manege schar
wir wellen haben mit der zal.
daz stêt nû an der wîsen wal.'
Der roemschen küneginne solt
wart nû mit prîse aldâ geholt,
und die von Paveye Irmenschart
het erkoufet ûf die vart,
der neweder von den heiden
durch vluht wolden scheiden:
sîner swestr und sîner muoter her
bî dem marcrâven bliben ze wer.
die dâ vor ê dicke ernanten,
und die mangen sturm erkanten,
rasûnten sich ze vünf scharn.
innen des die vlühtegen wârn gevarn
an die enge ze Pitît punt.
widersaz wart in dâ kunt.
al die wîl si zogeten her,
maneger slahte was ir ger.
eteslîcher wolde sehen wîp:
sô wolde der ander sînen lîp
eysiern mit maneger sache
nâch dem grôzen ungemache,
daz er unsanfte was gelegen.
dâ widr der ander wolde phlegen
vintûsen an sich setzen
und arbeit sich ergetzen.
der jach daz nie sô guot gezelt
koem ûf wisen noch ûf velt,
ern naeme ein kemenâten
dâ vür, wol berâten
mit senften pflûmîten:
tôren solden strîten
Mit sô manegen Sarrazînen:
'wir sulen ûz disen pînen,
dâ wir gemach vinden grôz.
jâ sint der Sarrazîne geschôz
gelüppet sam diu nâtern biz.'
si wolten daz kein pilwiz
si dâ schüzze durch diu knie.
dô Rennewart sah vlühtic sie,
im was mit zorne gein in gâch.
ê daz er zir deheime iht sprach,
ir lâgen wol vümf und vierzec tôt.
sine mohten von der grôzen nôt
niht entwîchen an der enge.
ez dûht si harte lenge,
ê si gewunnen künde
war umb er die grôzen sünde
âne schult hin zin begienge.
war umbe erz sus an vienge,
des vrâgeten die rîchen.
er liez et nâher strîchen
sîns êrsten strîtes urhap:
alze vil er in des gap.
si wâren sunder harnasch blôz:
genuoge der wer aldâ verdrôz:
eteslîcher begunde sich ouch wern:
der enwederz mohte si ernern.
swaz er ir mohte erlangen
mit sîner grôzen stangen,
der wart vil wênc von im gespart.
do gerou si diu widervart.
Genuoge undr in begunden jehen,
in waere al rehte geschehen:
si slüege aldâ diu gotes hant,
von der si vlühtic waern gewant.
'wir haben niht sölher wîte,
daz wir gein disem strîte
uns ze wer niht mugen berüeren.
wolte Rennewart uns vüeren
in sîme dienest hinnen,
er möht an uns gewinnen
widersaz gein der heiden her.
hie sî wir blôz mit kranker wer.'
nû het ouch Rennewart gevalt
ze bêder sît ungezalt
des volkes âne mâze
iewederhalp der strâze.
die rîchen und die armen
begunden im erbarmen.
dô er reswanc wol diu lide,
er liez si sprechen nâch dem vride,
unz daz er vernaeme
wie ir widervart gezaeme.
dô sprach under in ein wîse man
'du hâst uns âne schult getân
dise grôzen ungefüegen nôt.
hie lît maneger vor dir tôt,
der nie deheine schult getruoc
an smâcheit der dir bôt genuoc
von Rôme der künec Lôys,
der an dir verkrancte sînen prîs.
Nu volge als wir dich lêren.
du solt mit uns wider kêren.
wir hoehen dîne werdekeit,
sô daz dîn schämlîchez leit
nâch dînem willen wirt gestalt.
wilt du diens wesen balt
den wîben nâch ir minne,
dîner vröuden gewinne
sulen grôzem trûren an gesigen.
wilte abr in tavernen ligen,
dâ wirt geisieret sô dîn lîp,
swaz vröuden möhten geben wîp,
diu waer hie gein ze nihte,
als ich dich nû berihte.
wir sulen trinken manegez kunnen,
und in die clâren brunnen
hâhen guttrel von glase,
dâ grüener klê und ander wase
under boume schate müge sîn.
wir sulen ouch parriern den wîn
mit guoter salveien.
sus sul wirz leben heien.
wir sulen ouch hoeren klingen
den wîn vom zapfen springen;
als den hirz von ruore.
in der hitz bî disem muore
sî wir gar ze ellende:
dort haben wir manec geslende,
dâ mite wir sulen den lîp gelaben.
an die widervart soltu dich haben:
Daz râtent alle die hie sint.
der marcrâf vaehte umben wint:
doch ist den wîsen allen kunt,
küen eber zagehaften hunt
vliuhet zeteslîcher zît.
swa der marcrâve vunde strît,
daz waer diu kurzwîle sîn,
als ein kint snellet vingerlîn.
er wil aber ein niwe her vliesen.'
'mag ich niht anders kiesen
an iu decheine manheit?'
sprach Rennewart. mit in er streit:
der junge unverzagete
den vrid in widersagete.
sich huop alrêrst ir ander val.
gegen der brükke was ein tal
mit velsen hôh ze bêder sît:
ir decheiner mohte von dem strît
niht enpfaren, noch entfuor:
ietwederhalp der brükke ein muor:
dane mohte ir keiner komen durch.
Rennwart die tôtlîchen vurch
mit sîner grôzen stangen ier.
er rief hin zin 'welt ir mier
iwer helfe gein den heiden swern,
daz mac iuch wol vor mir ernern.'
durch den vrid von sîner stangen
die eide wâren schiere ergangen:
si zogeten wider al gelîche,
beidiu arme und rîche.
Dô si quâmen über al
ûz an die wîte vür daz tal,
Rennwart quam dâ vür sie.
si zogeten nâch im, dis und die:
ze vuoz huop er sich vor in dan.
ab was genomen des rîches van,
durch daz wand inds rîches her
was entwichen von der wer.
ein tiwer stern von golde,
als der markîs wolde,
in eime samît gar blâ
obe sîner schar swebt aldâ:
Arnalt von Gerunde
reit bî dem markîs drunde.
nû hete der alte Heimrîch
die ander schar krefteclîch.
wer der dritte scharhêrre sî?
der rîche Buov von Cumarzî
und der küene Bernart von Brubant:
die wârn genendic bêde erkant.
diu vierde schar ze hêrren nam
Gybert und Bertram.
wer der vümften schar hêrre was?
der schêtîs und der von Tandarnas:
die zwêne heten sich bewegen,
si wolten vorvehtens pflegen.
wie manic tûsent ieslîch schar
het, des wil ich geswîgen gar.
waz touc diu hant vol genant
gein dem her ûz al der heiden lant?
Der marcrâf herzeichens ruof
ieslîcher schar dâ sunder schuof.
Munschoye al die sîne
riefen ime pîne
gein starker vîende überkraft.
Heimrîchs des alden geselleschaft,
ir herzeichen was Narbôn,
den vînden angestlîcher dôn.
diu dritte schar rief Brubant.
Bernhartes vanen an sîner hant
vuort der starke grâve Landrîs:
der hete ervohten manegen prîs.
wie diu vierde schar dô schrîte
gein überlast in strîte?
ir ruof was Berbester.
eteslîch durch sandern swester
dâ tete rîterlîche tât.
hôh minn gît ellenthaften rât.
diu vümfte schar rief Tandarnas:
der schêtîs âne lant noch was.
nû kom geloufen Rennewart,
ê daz si gein ir strîtes vart
mit scharen riten ûf Alischans.
sîne stangen er al bluotic dans.
er begunde vrâgen maere,
wâ sîn hêrre waere.
der hielt vor im ûf Volatîn.
dô sprach er 'hêr, lât wesen mîn
die man durch vluht hie hât vür zagen.
si wellnt durch mich nû prîs bejagen.
Si hânt ir untât erkant:
grôz werdekeit hât in gesant
in ir herze sölhe gir,
daz si wellen helfen vehten mir
gein dem künec Tybalt von Cler.
dem nemac gevrumen dechein sîn wer,
ez sî swert oder boge.
ich was sô lange ir magzoge,
unz ichs mit disem rîse
twanc widervart nâch prîse.'
der marcrâf sah die wârheit:
Rennwartes her dem velde breit
gap manegen stoup von storje grôz.
er sah vil swerte blicken blôz,
und manegen gezimierten helm
sah er glesten durch den melm,
manc banier, wol gemâltiu sper
sah er gein im vüeren her,
dâ bî manc scharfe lanze.
sant Dyonîse de Franze
gunde sîme lande des lasters niht.
noch hoernt ungerne, swâ mans giht,
die werden Franzeise
die vlühteclîchen reise:
in tuot daz wider komen baz.
ich hete ouch ê der vlühte haz.
der marcrâf sprach ze Rennewart
'op disiu wider komende vart
durch dînen willen ist getân,
sô wol mich dan daz ich dich hân!
Bistu von sölher art erkant,
daz dich rîchen sol mîn hant
(ich meine, under mir, niht obe),
sô bring ich dich zuo sölhem lobe,
gan der hoehste got des lebens mier,
daz nie vürsten soldier
vür dich wart baz geêret:
dîn wirde wirt gemêret.
biste ab hôher dan ich bin,
sô trag ich dir dienstlîchen sin;
und allez mîn geslehte:
daz erteil ich in von rehte.'
Rennwart sprach zem markîs
'hêrre, mac mîn hant dâ prîs
an den Sarrazîn bejagen,
den lôn wil ich von iu tragen;
und einen solt den ich noch hil:
mir ist halt gedanke dar ze vil.
nemt ir mich von herzesêre,
daz mac iu vüegen êre.'
die Franzoyse zuo zim dar
geriten kômen mit maneger schar.
der marcrâf nam die hoehsten dan,
er sprach 'sît iuch nû ellen man,
daz ir iuch selben habt erkant
und iuch her wider hât gesant
iwer saelde ân ende
zer krefteclîchen hende
diu die helleporten brach
und Adâm urloesunge jach
Und sîner nâchkomen genuoc.
durch die selben hant man sluoc
einen grôzen ungefüegen nagel:
daz was der helle wuochers hagel.
ir sît an zwîvel ê gesehen:
nû muoz man saelde und ellens jehen
durch reht ieslîchem Franzoys.
Pêter, des himels portenoys,
der gotes tougen vil vür wâr
heinlîche erkante manec jâr,
dar zuo ers offenlîche sach:
von zwîvel im drîstunt geschach
daz er an got verzagete.
hôhen prîs er sît bejagete:
sîn manheit wart alsô wert:
dane zucte nieman mê sîn swert
bî Jêsus gein den juden ze wer.
als wil der Franzoyser her
in die gotes helfe kêren
und ir saelekeit gemêren.
nû bindt die marter wider an:
mit rehte sol des rîches van
daz kriuce tragen, dar nâch gesniten,
dâ unser heil wart an erstriten.
dô uns des rîches her entreit,
dem vanen wir buten smâcheit,
daz wir in schuben in einen sac.
iwer kunft uns saelget disen tac:
diu bringet skriuces werdekeit.'
er gap in wider ir vanen breit.
'Sît ir iuch vehtens habt bedâht,'
sprach er, 'rottiert al iwer maht
zeiner schar: diu wirt krefteclich.
iwerr helfe troest ich mich.
Rennwart sî undr iwerem vanen:
ir sult ein ander ellens manen:
iwer herzeichen sî bekant
als Rennewart ist genant.'
dane wart von knehten niht gespart,
si schrîten lûte 'Rennewart,
du solt die vlühtegen haben dier.'
ein der künegîn soldier
hete sich verstoln durch sînen prîs
ûz dem her von dem markîs;
des man im sît vür ellen jach.
einen wartman er halden sach,
ûz der heiden her aldar geriten.
dane wart tjostieren niht vermiten.
in hete dâ nieman mê gesehen:
dô muost ein sölich tjost geschehen,
dês der Franzoys und der Sarrazîn
beide geprîset müezen sîn.
der heiden sînen puneiz
sô sêr nam ûz dem galopeiz,
daz sîn tjost wart mit krache hel.
der Franzoys reit ein ors vil snel,
daz er mit sporen sô sêre treip,
daz sîn sper dem Sarrazîne beleip
durch den arm, ê durch den schilt,
mit hurt unz ûf die brust gezilt.
der Franzoys vuort des heidens sper
in sîme schilde wider her.
des Sarrazînes kêre
was widr gein Terramêre:
dâ die vier nagel sint bekant,
ein sper durch sînen schilt man vant.
sus sol der wartman wider komen.
schier daz maere wart vernomen
an Terramêres ringe,
daz die Kärlinge
mit scharen riten ûf Alischanz.
Thesereiz und Vivîanz
gerochen wart ze bêder sît.
nû nâhtz der urteillîchen zît,
daz man mit swerten muoz bejagen
swer sigenunft wil dannen tragen.
der wartman mit zorne sprach,
do er Terramêren sitzen sach
'swaz kumbers iwerem here geschiht,
daz welt ir haben doch vür niht.
ir liget hie ungewarnet;
daz ir noch hiute erarnet.
seht waz iwer kraft des tuo:
die Franzoyser rîtent zuo.
ir möht iu es vor wol hân bedâht.
hînte was de dritte naht,
Franzoyser hardieren
uns kunde wol punieren
immer swâ diu enge was.
die selben riefen Tandarnas.
Da verlurt ir liute und ander habe.
ich wart aldâ gestochen abe
bî des mânen schîne.
mîn tjost ouch lêrte pîne
einen rîter, der mich valte nider:
daz selbe tete ich im hin wider.
swaz iemen kumbers durch iuch neme,
daz aht ir als ein kleine breme
viele ûf einen grôzen ûr.
Willalm der küene punjûr
vüert ûz der Franzoyser lant
mangen tjostiur nâch prîs erkant.
ich pinz der schahteliur von Cler:
gein der Franzoyser her
han ich einlefstunt gestriten:
daz enwirt ouch hiute niht vermiten.
Tîbalt ist der hêrre mîn:
der sol noch hiute der êrste sîn
an die rîtr, ob ir erloubt ez im.
daz urloup von iu ich nim.'
Terramêr zem wartman sprach
'helt, mir ist leit dîn ungemach.
dîn kursît ist bluotes naz.
man sol durch reht dich halden baz,
dan einen der die tjost verlac
der dîn hôher muot dort pflac.
du bringes wartmannes mâl.
nû sage mir, helt, al sunder twâl
der Franzoyse gelegenheit.
op si entrünn, daz waer mir leit.'
'Nu geloubt mir,' sprach der schahteliur,
'Willalms her durch âventiur
noch hiute wâget manegen lîp.
daz Arabl, mîns hêrren wîp,
ie von brüsten wart genomen,
daz mag uns wol ze unstaten komen.
ir seht si schiere zuo iu varn
mit sehs geflôrierten scharn:
dâ koment die gerenden inne
nâch prîses gewinne.
daz beweint etslîchs âmîe.
ieslîcher schare krîe
hân ich besunder dort gehôrt.
des rîches vane haldet dort:
die rüefent alle Rennewart:
daz gehôrt ich nie mê ûf ir vart.
Franzoyser wellentz wâgen:
iwern man und iwern mâgen
und von Vrîende den gesten
wil hiut ze schaden erglesten
der sterne ins marcrâven vanen.
nû sult ir Ehmereizen manen:
vierzehen künec mit sunderher
brâht er mit im über mer:
der wurden im sibene alhie erslagen:
wil der tôten künege her nû klagen
genendeclîch ir hêrren tôt,
des koment die Franzoyse in nôt.
wir haben dannoch heres mê
in dem selben herzesêr.'
Terramêr der rîche
sîme rehte sprach gelîche
'bistuz von Cler der schahteliur,
der sô manec âventiur
mit speren hât versuochet,
swes dan dîn wille ruochet
an mich mit lêhne oder mit gebe,
des wart ûf mich die wîle ich lebe.
dar zuo hâstu der wîbe lôn,
in manegen landen hellen dôn,
dâ man sprîchet dîne werdekeit:
diu ist beidiu hôh und breit.'
'sage mê,' sprach der von Tenabrî,
'waer du den Franzoysen sô 'nâhen bî
dazt ir krîe hôrtes sunder,
kumt Lôys dar under,
des houbet roemisch krône tregt,
des wirt al mîn maht erwegt.
du gihes, dâ kome des rîches vane:
billîche ich gein des künfte mane
rîche und arme, swen ich mac.
uns ist erschinen der geltes tac,
daz wir Pynelles tôt
sulen klagen mit der getouften nôt.
Thesereiz und Nöupatrîs,
die zwêne künege manegen prîs
heten, und der bruoder mîn,
Arofel: des muoz ich sîn
âne vröude, ine gereche sie.
ich bite iuch alle, dise und die,
Fürsten und der künege her,
die durch unser gote alhie ze wer
und durch diu wîp den lîp verlurn,
die ûf Alischanz ir tôt erkurn,
iwer decheinen des betrâge,
rechet hêrren und mâge.
ir habt alle wol vernomen
der schuldehaften zuo komen.
in mîner jugent kund ich den lîp
wol zimieren durch diu wîp:
daz erteil ich noch den jungen.
dô mir êrst die gran ensprungen,
mich nam diu minne in ir gebot
noch sêrer dan dechein mîn got:
durch die gote und durch die minne
nâch prîses gewinne
sul wir noch hiute werben
alsô daz vor uns sterben
Lôys Rômaere,
dâ ich billîcher waere
hêrre. ir hoert michz lange klagen,
mîn houbt solt roemisch krône tragen,
dar um mîn veter Baligân
verlôs manegen edelen man.
ûf roemisch krône sprich ich sus:
der edele Pompeius,
von des gesläht ich bin erborn,
(ich enhân die vorderung niht vlorn)
der wart von roemscher krône vertriben.
zunrehte ist manec künc beliben
dâ sît ûf mînem erbe:
ich waenz noch manegen sterbe.'
Für Terramêren was geboten
bî al der heidenschefte goten
und ouch bî sîn selbes kraft
maneger rîchen geselleschaft,
küngen von manegen landen.
die sprâchen von den schanden
die der heilege Tervigant
und Machmete hêt erkant
und ir werder got Apolle.
si sprâchn ouch von dem zolle
den si dem tôde müesten geben.
sî jâhn, in waere unmaere ir leben,
sine geraechen ê den schaden baz.
an disem râte maneger saz,
eskelîre und emerâle,
amazûre al zemâle,
und die hoehsten künge übr al daz her.
eteslîcher über daz vünfte mer
mit maneger rotte dar was komen:
heten marnaer von den iht genomen,
daz enaht ich niht vür wunder.
dâ sâzen ouch besunder
vil vürsten die dâ heten verlorn
ir hêrren. durch daz wart gesworn
ein hervart ûf die kristenheit.
si wolden rechen herzenleit
und al ir goten vüegen prîs.
Oransche und Pârîs
si zestoeren solden.
dar nâch si vürbaz wolten
Uf die kristenheit durch râche.
Terramêr den stuol dâ zAche
wolt besitzn und dan ze Rôme varn,
sînen goten prîs alsô bewarn,
die Jêsus helfe wolde leben,
daz die dem tôde wurde gegeben.
sus wold er roemsche krône
vor sînen goten schône
und vor der heidenschefte tragen.
do der wartman sus begunde sagen,
diu hervart wart wendec.
Terramêr was doch genendec.
er sprach 'iur aller helfe ich ger.
der Karles sun dâ gein mir her
rîtt: sît daz des rîches vane
von den kristen ist gebunden ane,
si bringnt ir rehten houbetman,
des vater mir vil hât getân.
nemt alle mîns gebotes war.
ich wil haben zehen schar,
der ieslîch baz gerîtert sî
dan der groesten schar drî
die mîn veter Baligân
in sturm gein Karle mohte hân.
swie vil mir hers sî tôt gevalt,
ich hân noch hers ungezalt,
daz nieman wol geprüeven mac.
swem hêrre od mâc hie tôt belac,
oder sus sîn liep geselle,
der rechez, ob er welle,
Dar nâch als in sîn ellen mane.
neve Halzebier, nû sol dîn vane
hiut der êrste an die rîter sîn.
ich getrûwe wol der manheit dîn.
die vürsten zuo dir drunder nim
Pînels von Assim,
den mir Kâtor sande
werdeclîch ûz sîme lande:
er hete kindes niht wan in.
Pînels ich immer jaemerc bin.
der vater ist mit dem sun erslagen:
ich mein, sô sêre beginnt er klagen.
ich schaffe ouch zuo dem vanen dîn
die von Oraste Gentesîn,
die der süeze Nöupatrîs
brâhte. die hânt manegen prîs
erstriten mit roerînen spern:
si beginnt ouch hiute tjoste gern.
ir hêrren herze truoc ein wîp:
durch die verlôs er hie den lîp.
den vürsten ûz dem lant Kânach
an Galafrê alsam geschach.
von Sêres Eskalibôn
und von Boctân rois Talimôn,
der minne gerenden künege her
alle vünf schaff ich dir ze wer.
ir hêrren ie nâch minnen striten,
unz si der tôt hât überriten.'
Halzebier sich vreute sêre:
ez dûht in groezlîch êre,
daz er solde gâhen,
die vînde vor enpfâhen.
ân sîn selbes her über vünf lant
diu her ze helfe im wârn benant.
Terramêr sprach ze Tîbalt
'gedenc, helt, du waer ie gezalt
zer unverzageten manheit:
lâ dir hiute wesen leit
daz dich mîn tohter ie verliez,
als si ir unsaelde hiez.
dîne milde und dîne güete
und dîn rîterlîch gemüete
und dînen vlaeteclîchen lîp
den möht ein saeldehaftez wîp
immer gerne minnen,
diu sich wîpheit kunde versinnen,
und dîn rîcheit und dîn hôhen art:
reht minne waer zuo dir bewart.
nû soltu manlîche tuon,
du und Emereiz dîn suon:
ir habt hie hers grôze vluot.
Ehmereiz, dîn hôher muot,
swederthalp der edelt hin,
daz wirt an prîse dîn gewin,
nâch dînem vater oder nâch mir.
dîns vater ellen râte ich dir:
sô biste in allen landen
bewart vor houbetschanden.'
Der manlîch und der kurtoys
Tîbalt der Arâboys
sprach 'hêrre, ir sprechet iwer zuht.
doch hât diu werdekeit ir vluht
nû lange an mir rezeiget:
hete ich prîs, der wart geneiget.
ir gâbet mir des ich iuch bat:
diu gâb al mîner vröude mat
und mîme hôhen prîse sprach,
dâ man mich bî etwenne sach.
mîn laster ist nû lange breit.
sît hân ich etslîch herzenleit
iwerr tohter nâch gesendet,
diu mich sus hât geschendet.
bî mîme sune Ehmereiz
alsölhe hers vluot ich weiz:
sul wir bî ein ander varn,
daz wir uns zuo zein ander scharn,
wir geben al den getouften strît,
die dâ koment ze bêder sît
durch daz rîche und durch den markîs.'
geflôriert in mange wîs
wart der von Todjerne.
si bêde striten gerne,
Tybalt und Ehmereiz:
kreftic wart ir puneiz.
der heiden schar sint nû zwuo.
Franzoyser riten sanfte zuo:
Halzebier durch strîten kom gein in.
dâ wuohs dem jâmer sîn gewin.
Der künec von Bailîe
Sînagûn der valsches vrîe
der dritten schar was houbetman.
ich wil iu nennen, ob ich kan,
wen Terramêr zuo zim dô schuof.
vil maneger krîe sunderruof.
daz her des künec Tampastê,
und die der künec Fausabrê
brâhte ûz Alamansurâ:
die wârn gezimiert noch aldâ,
si kunden rîterschaft wol tuon.
und die der künec Turpîuon
brâhte von Falturmyê:
ir strît tete den getouften wê.
die brâhte der künec Arfiklant
und des bruoder Turkant,
ouch bî Sînagûne riten:
von den wart dâ wol gestriten.
in Sînagûnes puneiz
vuor daz her des künec Poufemeiz
von Ingalîe des geflôrten.
elliu ôren nie gehôrten
von im nie valschlîchen site:
der wîbe lôn im wonte mite
unz an sîn rîterlîchen tôt:
der minne er sich ze dienste erbôt.
disiu her wârn elliu hêrrenlôs.
diu kristenheit von in verlôs
mangen rîter ê der sturm ergienc,
der sêl got in den himel enpfienc.
Terramêr von Suntîn
sprach 'die zehen süne mîn,
ir sult haben die vierden schar.
nemt mîns unverzageten ellens war,
daz ich in iweren jâren truoc,
dô man mir prîses jach genuoc.
ir sît künege über zehen rîchiu lant:
iwer ieslîchem sunder ist benant
vil künege die daz niht versmâhent
daz si ir krôn von iu enpfâhent.
gein den getouften werden
sult ir unsern goten ir erden
mit sigenunft gebreiten.
ir sult ouch bî iu leiten
iwers vetern her schône,
die von Samargône,
und die vürsten gar ûz Persîâ.
Arofel hât si dicke aldâ
vil rîterlîche gelêret
daz ir prîs wart gemêret.
an des ringe ir lâget hie,
nû denket hiute daz er ie
iwer ieslîchen ze sun erkôs,
unz er den lîp durch iuch verlôs.
ach wer sol nû minne pflegen,
sît sô hôher prîs ist tôt gelegen?
waz wunders tete der Persân!
kunnen diu wîp iht triwe hân,
sît wir alle sîn von wîben komen,
ir jâmer wirt nâch im vernomen.
Gebt iwerr jugende hôhen muot.
ir habt hôh art, und alsölhez guot,
ir muget wol volkes hêrren sîn.
wîbe süeze, und ir minneclîcher schîn
sol iuch hiute lêren
iwern prîs bî vînden mêren
gein den die gein iu vüerent prîs.
durch waz wart der markîs
genant Willalm der punjûr?
dâ ist im vil dicke worden sûr
iwerr swester minne
nâch prîses gewinne
gein der rehten manheit geburt.
ir sult noch hiute den strîtes vurt
alle zehen vor mir versuochen.
wellent wîp des ruochen,
etslîchiu gît iu drumbe ir lôn.
der alde dâ von Narbôn
gein mir hetzet sîniu kint:
mîner süne zehne sint,
die ich im zenpfâhne sende.
Poydjus von Frîende
und von Griffâne der rîche,
nû wirp hiut rîterlîche:
diu vünfte schar sol wesen dîn.
Thesereizes her, des neven mîn,
die küenen Seciljoyse
suln hiute die Franzoyse
under dînen vanen dringen,
dâ swert durch helm erklingen.
Thesereizes vürsten nim zuo dir.
geloube in allen, und ouch mir,
Grikuloysen und den Latriseten,
ir hêrren herze was erjeten
daz man nie valsch dar inne vant.
er was künec über vünf lant:
durch dîn ellende,
daz duns koem ûz Frîende,
und durch sippe und die triwe sîn,
niht durch die rîcheit dîn,
was er dir diens undertân
in der mâze als ob er waer dîn man.
den soltu hiute rechen.
von des tôde müezen sprechen
immer guotiu wîp ir klage.
von dem êrst erschinenen tage
unz an des jungsten tages schîn
muoz Thesereiz geprîset sîn
vür al Adâms geslehte,
swer prîs wil prüeven rehte.
nû sît ir mîner kinde kint,
die hie mit maneger storje sint,
Poydjus und Ehmereiz:
swâ ich iuch pêde in strîte weiz,
und ouch die zehen süne mîn,
mîn herze hât den selben pîn:
dâ sleht man ûf mîn selbes verch.
diu rede ist wâr und ninder twerch:
Halzebier und Synagûn,
ietwedr ist liebehalp mîn sun.
Mîner mâge sol noch mê hie sîn.
von Ganfassâsche Aropatîn,
dîn rîche hât vil wîte:
du solt hiut gein dem strîte
die sehsten schar vüeren.
die dîne hervart swüeren,
künege und vürsten, dîne man,
die mahtu gerne bî dir hân.
ez stêt wol dîner krône,
ob du nâch der gote lône
und nâch dîn selbes prîse,
ob dichs diu minne wîse,
noch hiute in strîte kumber dolst
und der wîbe lôn ze reht erholst,
dâ man hurte nimt und hurte gît.
stêt dîn herze in den strît,
du hâst sô manegen rîter guot:
den Franzoysen schaden tuot
dîns hurteclîchen poynders krach
sol si wol lêren ungemach.
krefteclîch an dîme ringe ich weiz
den künec Matribleiz:
der hât vil hers bî dir dâ,
brâht ûz Scandinâvîâ:
in Gruonlant und in Gaheviez,
der werden er dâ keinen liez.
hie ist der künec von Ascalôn
durch dich, der stolze Glorîôn.
gip manlîch ellen dîner jugent:
daz lêrt dich in dem alter tugent.'
Terramêr sprach dô 'helt Josweiz,
nû denke ob dir ie guot geheiz
von guotes wîbes munde
ie ze keiner stunde
widerfuor durch rîterlîche tât:
lâ dir die minne geben rât.
des küenn Matusaleses barn,
du solt hiute der gote prîs bewarn.
Matusales dich sande mir:
mîne mâge und ich getrûwe dir:
du bist mîner kinde oeheimes sun.
die von Hippipotiticûn
unz an Agremuntîn
sitzent, die müezen sîn
diensthaft dîner krône.
nâch der gote lône
solt du hiute arbeiten,
'und die sibenten schar leiten
von Janfûse Corsant
sîne krône hât von dîner hant,
und von Nourîente Rubbûâl:
der selbe künec hât al diu mâl
diu ich an geprîstem herzen weiz.
her kom ouch durch dich Pohereiz,
der künec von Ethnîse,
der gerende nâch dem prîse,
und der künec von Valpinôse
Thalimôn der gar unlôse:
wan swa er gein vînden hête haz,
hôhes muotes er dâ niht vergaz.
Die vier künege hie durch dich
sint. nû sol dîn gerich
über dîner basen tohter sîn.
diu was etswenn diu tohter mîn,
ê si sich Jêsuse ergap:
sît wuohs ir unsaelde urhap.
Franzoyse und Alemâne
durch si ûf disem plâne
mich suochent hie mit rîterschaft,
daz ich mîner wîten kraft
niht mac geniezen und der gote.
Poydwîz von Raabs, ze dîme gebote
solt du hân die ahten schar.
under dînen vanen schaffe ich dar
daz her des künec Tenabruns,
des werden von Liwes Nugruns:
ir hêrre ûz prîse nie getrat.
Lybilûns her von Rankulat
sol dînes vanen ouch warten:
die sulen noch hiute scharten
houwen durch vil herten helm,
dâ von begozzen wirt der melm.
bî dir sol rîterschaft ouch tuon
daz her des künec Rubîuon:
von Azagouc diu swarze diet
sint poynders hurte gegenbiet.
du hâst ouch turkople vil,
und bist wol in der krefte zil:
âne mich deheines küneges her
hât hie sô maneger slahte wer.'
'Mîn tohter vrumt mir herzesêr,
Arable,' sprach dô Terramêr:
'daz klag ich guoten vriunden.
mîne schar die niunden
soltu vüeren, künec Marlanz
von Jericop. ûz strîte ganz
du sper noch schilt nie brâhtes,
swâ du vînden ie genâhtes:
nû tuoz durch dîne werdekeit,
hilf hiute rechen mir mîn leit.
ich schaffe dînem vanen bî
den sun des künec Ankî,
und rois Margot von Pozzidant
under dînen vanen ouch sî benant,
und rois Gorhant von Ganjas.
lûter grüene als ein gras
ist im hürnîn gar sîn vel:
sîn volc ist küene und snel.
du maht die vînde wênic sparn:
die gote müezen dich bewarn.'
nû wârn ouch die getouften komen.
des wart ûf Alischanz vernomen
von speren manec lûter krach:
trunzûne wurdens veldes dach.
die tjostiur ze bêder sît
mit einem buhurt huoben strît,
Franzoys und Sarrazîne.
Jêsus hab die sîne:
die andern ûz al der heiden lant,
der müeze pflegen Tervigant.
Den selben got hiez Terramêr
und ander sîne gote hêr
setzen ûf manegen hôhen mast.
daz was iedoch ein swaerer last:
karrâschen giengen drunder:
die zugen dâ besunder
gewâpendiu merrinder:
starke liute (ez wârn niht kinder)
menten si mit garten.
Terramêr begunde warten,
wie von golde und mit gesteine
lûter und reine
sîne gote wârn geflôret.
er selbe was vertôret,
daz er an si geloubte
und sîn alter wîsheit roubte,
als ob er waer nâch jugende var.
nû wart alrêst sîn zehendiu schar
gerottiert krefteclîche.
'niun künecrîche,'
sprach er, 'ze mînen handen sint,
âne diu dâ habent mîniu kint:
swaz vürsten mir dar ûz sint komen,
under mînen vanen die sîn genomen,
und al der tôten künege diet,
der hêrre hie von lebne schiet,
ân die ich vor ir hân benant
in die schar diech vür mich hân gesant,'
sprach Terramêr von Suntîn:
'die andern warten alle mîn.'
'Ector von Salenîe,
ich waene, dechein âmîe
dich sande her,' sprach Terramêr:
'ich waene doch, dîn umbekêr
ân den tôt sol nieman hie gesehen.
man muoz dir manheite jehen:
mîn vater ungerne vlôch,
Kanabêus, der dich zôch.
du treist krôn von mînen vanen:
des lêhns muoz ich dich hiute manen.
nû nim den vanen in dîne hant:
der gote scherm sî den benant,
die bî dir drunde rîten
und durch mich hiute strîten.
swaz künege och belêhent sîn
zuo dem harnasche mîn,
die bringenz al bereite her.
rîterschaft ist mîn ger.'
ein tiwer pfell von golde,
gesteppet, als er wolde,
von palmât ûf ein matraz,
dar ûf Terramêr dô saz
vor sîme gezelde ûf den plân.
von Ormalereiz Putegân
dar kom, der wol geborne:
der truoc krône von dem horne
daz er blâsen solde,
sô er wâpen tragen wolde,
der süezen Gyburge vater.
Brahân, sîn ors, verdecken bater.
Terramêr der wîse man
sprach 'mich waent erslichen hân
der Karles sun Lôys,
als mir tete sîn markys.
der kom ûf Alitschanz geriten:
dane wart sô lange niht gebiten,
unz ich mich sô bewarte
daz ich mîn her gescharte:
dâ von enpfieng ich herzenleit.
al mîner gote heilekeit
solde erbarmen und guotiu wîp,
daz ich sô manegen werden lîp
ûz mîme geslähte alhie verlôs.
mîn selbes bruoder ouch hie kôs
sîn rîterlîchez ende,
mirst gesaget, von des hende
den mîn tohter minnet,
diu sich niht versinnet
waz si durch in hât verlorn,
daz si unser gote hât verkorn,
und ir wîtiu lant, und ir rîchez leben
hât umb armuot hie gegeben.
si liez ouch Tybalden,
den süezen einvalden,
den milten und den rîchen,
den clâren manlîchen,
der enpfienc nie valscheit enkein.
wie vert sunn durch edelen stein,
daz er doch scharten gar verbirt?
alsô wênc hât ie verirt
Tybalden den genenden
swaz man sagt von missewenden:
sîn herze was vor valsche ie blint.
durch daz kôs ich in zeime kint,
ich gap dem ellens vesten
der sunnen wider glesten,
Arablen die vil clâren,
in ir beider jungen jâren,
der schaden ich nû schaffe.
ûz mînes herzen saffe
ist doch ir liehter blic erblüet.
aller sêrest mich nû müet,
ich hân gelesen daz Dâvît
gein sîme kinde ouch hête strît:
Dâvît smaehen sig erkôs,
dô Absalôn den lîp verlôs:
dô waere er gerne vür in tôt.
nû ist künftec mir diu selbe nôt.
wirt Lôys noch hiute entworht,
die râche ich vürhte und hân ervorht,
daz diu süeze Arable
under sîme swerte erzable.
vür wâr sin mugen mîn sterben
ninder ê gewerben.
tragent mir die getouften haz,
sô stêt iedoch den werden baz
daz si ir prîs sus êren
und gein mir selben kêren
swaz si mugen gehazzen,
und sich dar an niht lazzen.'
Sus der getriwe heiden saz
al klagende ûf sînem matraz.
îsernhosen und senftenier
brâht im der künec Grôhier
von Nomadjentesîn.
die hosen gâben blanken schîn.
guote jopen und hâberjoel
(Artûs bî dem Plimizoel
in sîme her niht bezzers vant)
brâht im der künec Oquidant:
der was von Imanzîe.
der künec von Barberîe
brâht im einen halsperc:
in Jazeranz daz selbe werc
worhte derz wol kunde.
in Assigarzîunde
was ein tiwer helm geworht:
den brâht ein künec unrevorht,
Samirant von Boytendroyt.
den selben helm worhte Schoyt,
des wîsen Trebuchetes sun.
von Hipipotiticûn
der künec brâht im einen schilt.
ez hete ein armen man bevilt
solher dienaere.
ein lanzen scharpf, niht swaere,
geworht in Siglimessâ
(ir snîde was ein grîfen klâ),
die brâhte der künec Bohedân
von Skipelpunte, ein werder man.
Der künec von Marroch Akkarîn
ein tärkîs ûz eim rubîn
im brâhte und einen bogen starc.
ir deheines bringen er verbarc,
er leitz et gar an sînen lîp.
im sanden wênic dar diu wîp:
zimierde het er sich bewegen:
des liez er junge rîter pflegen.
dô spien im umbe sîne sporn
Clabûr, ein künec wol geborn:
der was von Tybaldes art.
dô Terramêr gewâpent wart,
ûf stuont der werde rîche.
dô sprach der manlîche,
des küenen Kanabêus suon
'wie sul wir rîterschaft getuon
vor der getouften sarken?
mîne poynder die starken
mugen niht ze vrumen voldrucken
noch hinder sich gerucken
den Rômaere Lôys.
die getouften hânt vür prîs
daz der zouberaere Jêsus
ir velt hât bestreut sus
mit manegem sarcsteine.
ir verch und ir gebeine
dar inne lît: si sint doch ganz.
der den dürnînen kranz
ame kriuce ûf hete, den rûhen huot,
durch si alsölhiu wunder tuot.'
'Al die mîn harnasch brâhten hie,'
sprach Terramêr, 'dise und die,
den ich wîtiu lant dar umbe lihe
und ir houbten drumbe krônen gihe,
die dienen hiute ir lêhen,
daz si die getouften vêhen.
ir ahte vüert hie grôziu her:
iwer volc hât ouch vil ze wer
swert, pogen, lanzen, hâschen.
zuo der gote karrâschen
rîtt bî mîner zeswen hant.
dâ ist Apolle und Tervigant,
Mahumet und Kâhûn.
der pflege mit iu Kanlîûn
der künec von Lanzesardîn.
daz ist der eltste sun mîn,
von mînem êrsten wîbe erborn.
zuo den goten hân ich den erkorn
durch sîn ellen in mîn selbes schar:
ir und mîn er nimt wol war.
die niun künege rîten
ze mîner zeswen sîten.
sô rît ze mîner lenken hant
in der schar der künec von Nubîant
mit den vierzehen sünen sîn.
Purrel tuot hiute manheit schîn,
und die stolzen Cordîne
und die punjûr Poytwîne,
und Cliboris der starke,
der künec von Tananarke.
Von Bêâterr rois Samirant,
von Norûn rois Oukidant,
die scharn sich winsterthalben mier,
und der künec Crôhier
von Oupatrîe:
maneger slahte krîe
sol man hoern in sîme her.
der künec Samûêl ze wer
sî bî mîner winstern hende,
und der künec Môrende.
der ist jenhalp Katus Erkules
mir verre kumen, geloubet des.
do ich mîne samnunge sprach,
über sehs jâr diu geschach:
swer mir in den zîten wolde komen,
der mohte si wol hân vernomen.
bî dem strîte der künec Fabûr:
der hât manegen amazûr
über Fîsônen brâht.
ich hân ouch Haropîns gedâht,
des alten Tananarkoys,
zuo sîme sune dem kurtoys,
Clyborise, den ich zôch.
ir neweder nie geflôch:
swâ man poynders hurte vernam,
dâ was ir wilde wol sô zam
daz si ir biten ime schalle.
dise werden künege alle
sulen schildes halp zuo mir scharn,
mînen lîp und ir prîs bewarn.'
Terramêr der rîche sprach
ze eime künege, dem er jach
daz er krône dâ von trüege
daz er würfe und slüege
tûsent rottumbes hel.
Cernubilê von Ammirafel
gebôt daz den sînen.
aht hundert pusînen
hiez blâsen rois Kalopeiz.
in sîme lande man noch weiz
daz pusîn dâ wart erdâht:
ûz Thusî die wâren brâht.
dô zoch man Brahâne dar.
unz ûf den huof daz ors vil gar
gewâpent was mit kovertiur:
ein phellel glestende als ein viur,
mit kost geworht in Suntîn,
der lag ûf der îserîn.
ûf saz der von Tenabrî.
im reit ze bêden sîten bî
manec unverzaget rîter guot:
etslîchem wîp gâben muot
daz er sich nâch in sente.
merrinder man dô mente,
diu die karrâschen zugen.
swen die gote dâ betrugen,
die drûf wârn gemachet,
des geloube was verswachet.
Nu lât Terramêren rîten:
hoeret wie die êrsten strîten.
sîn helfe kumt in doch ze vruo.
nû hoert wer sölhe tât dâ tuo,
daz man in drumbe prîse.
ob michs diu âventiure wîse,
der sol ich nennen iu genuoc,
swer dâ sô hôhez herze truoc,
daz er sich prîse nâhte,
dô man diu maere brâhte
uns in toufpaeriu lant.
wîp heten dar gesant
ze bêder sît alsölhe wer,
dâ von daz kristenlîche her
und diu vluot der Sarrazîne
enpfiengen hôhe pîne,
die sich sô vür genâmen,
dô der tôt sînen sâmen
under si gesaete,
daz man von ir taete
mit êren nû gesprechen mac.
daz was in ein werder endes tac.
vil maneger kom zer tjoste vür:
man sah ouch manegen an der kür,
der ze muoten widr geworfen hât,
daz er rebeite pontestât,
daz der ganze poynder ûf in stach.
etslîcher sus sîn sper zebrach,
der den puneyz sô volracte,
daz er sich selben stacte
in die rîterschaft der heiden
sô daz swert in die scheiden.
Diz kunden si ze bêder sît.
sus samelierte sich der strît.
die tjostiure ûz vünf scharn
und der schêtîs kom gevarn,
und der künec von Tandarnas,
und swer dâ mit in beiden was,
an den künec von Falfundê.
Halzebiere was vor jâmer wê
um Pînels tôt von Ahsim.
des manlîch her reit dâ bî im
geflôrt mit maneger koste:
der getouften tjoste
umb gelt wart von in genomen.
mit Halzebier was ze orse komen
der mê, die tjoste ouch gerten,
die Gyburge werten
ze Oransche deheiner strîte:
an des marcrâven kümfte zîte
si dûhte, ir râche hête prîs.
der künec Nöupatrîs
von Oraste Gentesîn
wart mit speren roerîn
manlîche dâ gerochen.
sô diu sper wârn zebrochen,
der trunzûn schilt noch harnasch meit:
des rôres scherpfe beidiu sneit.
swer solhe tjoste wolde urborn,
der bedorfte wol der sporn,
und daz ûz dem kalopeyz
von rabîn waer sîn puneyz.
Des küneges her von Kânach
man sô bî Halzebiere sach,
ir strît tete den getouften wê.
ir hêrre, der künec Galafrê,
dem von Vivîanzes hant
sîn werlîch sterben wart erkant,
hôhe vürsten, sîne man,
die gedâhten nû dar an:
ir râche gap dâ sterbens lôn.
von Sêres rois Eskalibôn,
dem ouch der junge Vivîanz
sîn leben nam ûf Alitschanz,
der wart mit maneger tjost geklagt,
und ouch mit swerten, sô man sagt.
die von Boctâne
wol striten ûf dem plâne
under Halzebieres vanen:
sine dorfte nieman râche manen
umb ir hêrren Thalimônen:
sine kunden niemans schônen.
do enpfienc des schêtîses her
von den gesten über mer
grôzen kumber schiere:
der sînen soldiere
und der massenî von Tandarnas
wart vil gevellet ûf daz gras.
Halzebier dâ selbe streit:
swaz der getouften im gereit,
die nâmen von sîner hende
ûf den gotes solt ir ende.
Nu kom rois Tîbalt von Cler
mit wol geflôriertem her,
und des sun von Todjerne.
si kêrten dâ der sterne
schein ûz des marcrâven vanen.
Ehmereiz begunde manen
künege und vürsten gar,
die dâ riten an sîner schar,
daz si gedaehten an ir prîs,
si kêrten an den markîs.
die stolzen Franzoyse
vürriten die Arâboyse,
die zuo srîches vanen wârn geschart.
der starke junge Rennewart
ûf der heiden orsen sach
von pfellen manec tiwer dach.
Tybalt und die sîne,
Ehmereizes Sarrazîne
vuorten an ir lîben
des man danken sol den wîben.
bî Ehmereizes kursît
der heide glanz ins meien zît
mit touwe behenket
an prîse waere verkrenket:
sô clâr was er gemachet,
daz die bluomen waern verswachet.
der pfellel hiez pôfûz.
al sîniu eier het ein strûz
derbî wol ûz gebrüetet,
waerns anders wol behüetet.
Gybôez der schahteliur von Cler
pflac des vanen in Tybaldes her.
dô der gehôrte und ersach
wie man dâ sluoc und stach,
in müete daz sîns hêrren schar
niht streit vor den andern gar,
wand er wol strît getorste tuon.
Trohazzabê von Karkassuon
Ehmereizes vanen vuorte,
des herze nie geruorte
sölch site dâ von ein man verzagt:
der wart nie von im gesagt.
swelhes tages er keinen vîent sach,
bî vriunden het er ungemach,
sô si die vanen geneigten
und ze bêder sît erzeigten
die helde dar und,
wer getorste und kunde
lîp und êre aldâ gewern
und ûf sîn selbes verch gezern.
nû hoert waz Rennewart nû tuo.
wackerlîchen greif er zuo,
er sluoc beidiu ross und man,
wand er sich rehte niht versan
gein wem erz solde wâgen:
dô sô tiwer pfellel lâgen
ûf der heiden râvîten,
er wânde solde strîten
mit den orsen als mit den liuten.
ine mac niht wol bediuten
Wie dâ wart gefohten,
manec poynder gevlohten
hurteclîchen in ein ander.
daz werc von salamander,
ist iht wîzers danne der snê,
het ich daz gehoeret ê,
sô möht ich wol gelîchen dar
daz Tybalt an im hête gar.
salamander was sîns schildes dach,
swaz man an im obem îser sach,
kursît und kovertiure:
ân der wîbe stiure
was sîn wâpenkleit mit kost.
er was selbe ouch gein der tjost
vür komen ûf dem plân.
der grâve von Schampân,
der hôch gemuote Schampânoys
kom gein dem milten Arâboys,
Gandalûz der vürste rîche.
mir ist gesaget, rîterlîche
wart dâ diu tjost von in getân,
des si bêde prîs müezen hân.
innen des streit Ehmereiz.
Tybaldes grôzer pungeiz
was niht volleclîchen komen her nâch,
die den man rotte jach,
amazûre und eskelîre.
zwischen Wîzsant und Stîre
niht sô manec rîter wâpen tregt,
sô Tybalt het ûf ze orse erwegt,
Die von sîn eines ringe
riten ûf den gedinge
daz Gyburc diu künegîn
dannoch ir vrouwe müese sîn,
daz si phant dar umbe erwurben
oder bî ir hêrren ersturben.
nâch phande durch âventiur
Gybôez der schahteliur
mit dem vanen punierte:
manlîch er kundewierte
die nâch Gyburge striten,
daz si mit hurte kômen geriten.
si wânden daz rois Lôys
dâ waere durch den markîs.
dâ wart unverdrozzen
durchriten und umbeslozzen
von Sarrazîn des rîches schar.
sich samelierten dicke dar
aber die Franzoyse widr
und valten manegen rîter nidr.
der herzoge Trohazzabê
was an die Franzoyser ê
mit Ehmereizes vanen komen.
dâ wart Ehmereiz genomen
in den zoum und dan geleitet ûz.
der tiure phellel pôfûz
gap gein der sunnen sölhez prehen,
daz des küneges kumber muosen sehen
diu vluot der Sarrazîne:
doch beschutten in die sîne.
Manec unverzaget kristen hant
dâ wurben umbe sölhiu pfant
die Berhtram möhte machen quît
dâ warp ouch Ehmereizes strît
nâch phande umb die diu in gebar.
dô kom Synagûn mit schar,
der punjûr und der stanthart.
oug noch ôr nie innen wart
daz sîn herze ie enpfienge wanc,
daz er gelernete den gedanc
der sich dem prîse virret.
er was des unverirret,
sîn hant, sîn swert, sîn lanze
het im die drî schanze
dicke ertoppelt sêre,
und anders manec êre.
ein schanze daz was miltekeit,
diu ander ellen swâ er streit,
diu dritte manlîch güete.
sus stuont sîn gemüete.
von im seit diu âventiure mier,
sîn ors hiez Passilivrier.
daz was snel und trachenvar,
als im mit viwers vanken gar
gefurriert waeren sîniu mâl:
ez gienc mit sprungen sunder twâl
under im vor sîner schar.
swelh wîp in hête dar
mit ir werschaft gesendet,
ir bote was ungeschendet.
Von Bailîe Sînaguon,
der künec getorste wol getuon
daz scharpfer strît ist noch benant:
dâ vür sîn manheit was bekant.
er kêrte ouch gein der herte,
dâ lîp und êre werte
und Gyburge minne
und des landes gewinne
der marcrâve als er kunde,
und Arnalt von Gerunde:
die zwêne heten eine schar.
Synagûn strebte allez dar
dâ der sterne mit sîm glaste
sô rîlîchen vaste
ûzes marcrâven vanen schein.
dâ vür habe daz iwer dehein,
daz ez der sterne waere
von dem man sagt daz maere,
der die drî künege leite:
dirre stern alhie bereite
vil tjost die Sarrazîne.
Synagûn, der manege pîne
durch wîbe grüezen dolte,
ein tjost ze vorderst holte
ûf Passilivrier:
daz ors was sneller denne ein tier.
ein grâve ûz Arnaldes lant
(Gyffleyz was der genant)
die tjost von dem künege nam
als ez in bêden wol gezam.
Dô Synagûn kom mit scharn
gein dem markyse gevarn,
bî der zweir schar houbetman
wart sô mit rîterschaft getân,
dês got sol danken und diu wîp.
manec hôchgemüetic lîp
und doch niht vor jâmer vrî,
die riten Synagûne bî,
die rehten jâmers tag erkurn
dô si hêrrn und mâge verlurn.
daz selbe ouch dise klageten;
dâ von si bejageten
ze bêder sît noch vlüste mê
und aber niwe herzesêr
von den diez tuon getorsten.
man hôrt ûz manegen vorsten
den walt dâ sêre krachen.
die sper kunden machen,
die waeren nütze dâ gewesen:
si mugen ab sus vil baz genesen
dâ si die schefte schiften drîn:
soldens in dem puneiz sîn,
ir wurde minr von in geworht.
manec rîter unervorht
ûz sehs künege landen
sich bewarten dâ vor schanden.
Synagûns geselleschaft
von manegem vürsten hête kraft,
der vlust an sîme hêrren kôs
und ouch sich selben nû verlôs.
Dâ tete vil scharpfer râche schîn
daz her ûz Naroclîîn
umbe ir hêrrn rois Tampastê:
und daz her ûz Falturmîê,
daz Turpîûn brâhte dar,
wol streit in Sînagûnes schar.
wol râchen Fausabrên aldâ
die vürsten ûz Alamansurâ,
den Terramêrs swester suon.
dâ getorste ein her wol râche tuon,
des milten Turkandes
und des süezen Arfiklandes:
von Turkânîe wâren die.
des sehsten künec ich nenne hie,
des her bî Synagûne ouch reit
und wol gein den getouften streit,
von Ingalîe Poufemeiz,
von dem dise âventiure weiz
daz sîn jugent, die wîle er lebte,
ie nâch hôhem prîse strebte.
die getouften muosen kumber doln
und diu zweir slahte lôn erholn.
die ir leben dannen brâhten,
werdiu wîp in lôns gedâhten:
die aber dâ nâmen ir ende,
die vuoren gein der hende
diu des soldes hât gewalt,
der vür allen solt ist gezalt.
diu selbe hant ein voget ist
und ein scherm vürs tievels list.
Ine mac niht wol benennen gar
an den ruoft der heiden sunderschar,
waz si kreiierten
sô si pungierten.
Munschoy wart ouch dâ niht verdagt.
nû kom manlîch und unverzagt
Gyburge bruoder alle zehn.
hôhe künec nâch grôzem lêhn
reit bî Terramêrs kinden vil,
und esklîre an der vürsten zil,
und emerâle ungezalt.
alrêrst nû donret der walt
von lanzen krache und der sper.
dâ kom in galopeyze her
von den zehen künegen jungen
manec storje umbetwungen
von aller zageheite:
hôchmuot was ir geleite.
Bernart von Brubant,
der ie genendic was bekant,
und Buove von Cumarzî,
die riten einem vanen bî.
Fâbors von Meckâ
kom vür durch tjostieren dâ:
Glorjax, Malarz und Utreiz
kom vor dem grôzen puneiz.
die geflôrten künege viere,
iu enmöhte nieman schiere
ir zimierde benennen:
die muost man tiure erkennen.
Der starke grâve Landrîs
bürt den vanen hôh durch sînen prîs.
der herzoge Bernart
mit grôzem poynder ungespart
kêrte gein den kinden:
er wolte gîsel vinden
vür sînen sun Berhtram.
die tjost von Fâbors er nam,
und greif in in den zoum.
daz ors truoc einen werden soum,
daz Bernart zôch an der hant:
in dûhte, er hete gaebez pfant
vür sîne mâge und vür den suon.
waz mugen die Sarrazîn nû tuon,
si beschüten Fâborsen?
allez sîn vlôrsen
ûf helme und ûf kursîte
wart von des poynders strîte
mit swerten gar zerhouwen,
er kouftz odz gaeben vrouwen.
hurtâ, wie die getouften
borgeten und verkouften
mangen wehsel âne tumbrel.
etslîches wâge was sô snel,
daz sin sancte nidr unz in den tôt.
ze bêder sît si dolten nôt,
Sarrazîne und ouch die kristen.
dane kunden niht gevristen
des werden Buoven hende
der heiden hôch gebende.
Diu kint sint dâ bestanden
von den die ûz banden
gerne lôsten Gybelîn,
Berhtramen und Gaudîn,
mit andern ir mâgen,
die dâ gevangen lâgen.
daz wart versuochet sêre.
nû sult ir Terramêre
danken, daz er ê beriet
sîniu kint mit wer die nieman schiet
von in mit den swerten.
die selben ouch dâ gerten
râche um daz in was getân.
Arofel der Persân
was in ûf Alitschanz erslagen.
die sîne begunden in dâ klagen
mit den ekken und mit dem dône.
ir krîe Samargône
in manegem poynder wart geschrît:
Arofels wart in dem strît
von den sînen manlîch gedâht,
der si selbe dicke hête brâht
an die vînde werdeclîche.
ûz Arofels rîche
vil vürsten dâ mit kreften sint:
sîn selbes darbten doch diu kint,
wand er ir ander vater was.
weder starp noch genas
getriwer künec nie dehein,
den tages lieht ie überschein.
Dâ wart manec helm versniten
von den die manlîche striten
bî Terramêrs kinden.
sölch suochen und vinden
was dâ ze bêder sît genuoc:
ein poynder stach, der ander sluoc.
turkople wurdens ouch enein,
von in wart manec slehter zein
durch den schuz unz an den phîl gezogen:
dâ begunden snateren die bogen
sô die storche im neste.
dô der strît scharpf und veste
was ûf dem plâne,
Poydjus von Griffâne
dâ kom mit hers vlüete
(die getouften got behüete!),
der ouch künec dâ ze Frîende was:
Tasmê, Trîande und Kaukasas
dienden sîner hende gar.
sus kom mit krefteclîcher schar
Terramêrs tohter sun.
sînen vanen vuorte Tedalûn,
der burgrâve von Tasmê.
über den walt Lignalôê
der selbe ouch vorstmeister was:
er hete den slac an Kaukasas,
den zehnden an manger wilden habe.
swaz dâ goldes wart gezerret abe
von der grîfen vüezen,
daz kund im armuot büezen.
Dâ wart von Poydjuses schar
daz velt wol überliuhtet gar
von manegem pfellel tiure:
von sunnen noch ûz viure
dorfte groezer blic niht gên.
man moht an sîme her verstên
daz er dâ heime rîcheit phlac,
wand in grôze kosten ringe wac,
Poydjus. der selbe truoc
an sîme lîbe des genuoc,
daz ich der kost niht tar gesagen:
sus kan mîn armuot verzagen.
ob ers geruocht, ein rîcher munt
solt iu diz maere machen kunt,
wie sunder was gazierep,
iip kost ah q¢berwieret,
daz dach ob sîme harnasch.
ander kost dâ bî derlasch.
von den vüezen unz anz houbet,
nieman mirz geloubet,
waz er hete an sîme lîbe.
ob im von guotem wîbe
solh zimierde wart gesant,
ob daz gediende niht sîn hant,
het er ir minne künde,
dâ mite erwarb er sünde,
tete er durch si niht sölhe tât
die man noch vür hôhez ellen hât.
Poydjus der künec unervorht,
sîn helm mit listen was geworht
ûz dem steine antraxe.
grôz koste ringe wac se,
sîn volc hôchmüetic und gogel.
nû seht, ob vunde ein antvogel
ze trinken in dem Bodemsê,
trünkern gar, daz taet im wê.
sus prüeve ich Poydjuses her,
daz dar kom über daz vünfte mer:
soldens alle ir rîcheit
hân gelegt an ir wâpenkleit,
sô möhten die ors si niht getragen.
von Frîende hoer ich sagen,
swaz man in dem lande
der wazzer bekande,
die dâ vliezent von Kaukasas,
ieslîchez gefurrieret was
mit edelen steinen maneger slaht:
eteslîcher tagete bî der naht
mit sîme liehte daz er gap.
maneger rîcheit urhap
het der künec von Griffâne:
guldîne muntâne
im dienden. stüende sô mîn muot,
ich möht ein loubînen huot
wol erwerben inme Spehtshart,
sô der meie waere rehte bewart
mit touwe und süezem lufte:
wer jaeh mir des ze gufte?
iht mê daz Poydjusen wac,
swenne er grôzer koste phlac.
Ob sich der walt nû swende
von den von Frîende,
von tjost ûf dem plâne,
und von den von Griffâne,
des hât ir rîcheit êre.
in truoc wol vor die lêre
grôz her daz zuo zin was geschart,
vor aller zageheite bewart.
die Gyburge ze Oransche vride
gâben, die ruorten hie diu lide:
si dûhte, ir strît hête prîs
nû gein der kumft des markîs.
daz was Thesereizes her,
der ie gein schanden was ze wer,
und dem diu minne nam den lîp.
noch solden gerne guotiu wîp
mit triwen âne wenken
sîner werdekeit gedenken,
sît daz sîn herze nie verdrôz,
sîn dienest waer gein in sô grôz,
daz vor andern sînen genôzen
was gezilt und gestôzen
sîn hôher prîs sô verre vür:
bî sîner zît an lobes kür
man jach dem stolzen Latriseten
daz er gewünne nie geweten
der im sô geziehen möhte
dazz gein sînem prîse iht töhte.
er vlôs ouch wîbe hulde
nie mit valschlîcher schulde.
Durch rîcheit und ouch sus durch ruom
ûz mangem wîten herzentuom
und ouch von maneger marke
Poydjus der starke
manegen vürsten vuorte,
der her die hende ruorte
dô si kômen in den strît;
des in nû widerwehsel gît
Bertram und Gybert:
die sint noch strîtes ungewert.
hurtâ, waz in nû strîtes kumt!
wie ze bêder sît dâ wart gevrumt
trunzûne sprîzen in den luft,
durch wîbe lôn od sus durch guft!
daz tâten tjostiure.
weder vert noch hiure,
wil ich der wârheite jehen,
sone hân ich ninder gesehen
sô manegen gezimierten man
sô guote rîterschaft getân.
war umbe solt ich des verzagen?
ich getarz als wol gesagen,
sô si den strît getorsten tuon.
der goldes rîche Tedaluon,
von Lignalôê der vôrehtier,
vuorte ecidemôn daz tier,
des Feyrafîz ze wâppen pflac:
in Poydjus vanen daz lac,
mit grôzer koste dar gesniten.
der vane mit hurte kom geriten
In des küenen Tedalûnes hant.
der warp nâch Gyburge umbe pfant,
diu sînes hêrren muome was.
ze bêder sît wart ûfez gras
manec rîter dâ gevellet.
die schar hânt sich gesellet
mit hazze zein ander.
swer daz suocht, daz vander,
ein puneiz slac, der ander stich.
nâch Vivîanze wart gerich
von dem kristen her erzeiget,
der niemer sô geveiget
daz sîn lop müg ersterben.
swer saelde welle erwerben,
der sol dich êren, Vivîanz.
vor got du bist lieht und glanz.
wie mich dîn tôt erbarmet,
swie doch nimer erwarmet
dîn sêle in hellefiure!
sölh kumber ist dir tiure,
du sun sîner swester,
Berhtrams von Berbester,
und des manlîchen Gybert.
des wart erklenget manec swert
von ir zweier massenîe.
hêrre und âmîe
sölhes strîtes solden lônen,
op si triwe kunden schônen,
der dâ ze bêder sît geschach,
als uns diz maere wider jach.
Dâ lac vil sper zebrochen.
dâ wart ouch wol gerochen
an der selben wîle
der clâre süeze Mîle
al nâch der heiden herzesêr,
den der hôhe rîche Terramêr
mit der tjoste sluoc ûf Alyschans:
der was muomen sun Vivîans.
si begiengen an den liuten,
ob si stocke solden riuten,
sine dorften harter houwen niht.
den getouften henden man des giht,
von Frîende ab den gesten
ir tiweren pfellel glesten
manec swertes ekke aldâ begôz,
dazz pluot über die blicke vlôz:
si wurden almeistic rôt gevar.
der getouften schûr nû kom mit schar,
von Ganfassâsche Aropatîn.
swaz junge und alt dâ mohten sîn
durch got und durch der wîbe lôn
und durch des sun von Narbôn,
wol hete Aropatîn gestriten
(mit sölher kraft er kom geriten)
al des marcrâven helfe.
nû müeze in als Welfe,
dô der Tüwingen ervaht,
gelingen aller sîner maht:
sô scheit er dannen âne sige.
alsus ich sîn mit wunsche phlige.
Ich waene, alsus ergêt ez doch.
in sînem vanen stuont ein roch:
daz bedûte sînen wîten grif,
daz im diu erde und diu schif
volleclîche gâben rîchen zins.
zwischen Gêôn und Poynzaclîns
diu lant wârn dem jungen
dienstlîch gar betwungen;
dar zuo sîn houbet krône
vor manegem vürsten schône
von arde in Ganfassâsche truoc:
des het er rîter dâ genuoc.
waz busîn vor im erklanc!
wie man vor im ûf mit künste swanc
manec rotumbes mit zunel!
dâ wârn ouch vloytierre hel.
sîn schar, des künec Aropatîn,
mit koste geflôret muoste sîn
mit maneger sunderzierde.
in selben kondewierde
sîn manlîch herze und des gedanc,
daz er nâch wîbe gruoze ranc:
er vuor ir lône ouch wol gelîch.
nû was der alde Heimrîch
mit sîner krefteclîchen schar
strîts dannoch erlâzen gar.
Mit Aropatîne was aldâ
der künec von Scandinâvîâ
und der künec von Ascalôn.
die kômen an den von Narbôn,
des küenen marcrâven vatr.
die sîne gein dem strîte batr,
als ers ê dicke het ermant.
dâ von wart harnasch zetrant
mit tjost von maneger lanzen:
vil schilde der ganzen
wurden dâ zerfüeret,
manec helm alsô gerüeret
daz diu swert derdurch klungen.
Aropatîn den jungen
sus enpfiengen die von Narbôn,
und den stolzen künec Glorîôn,
und den staeten Matribleiz,
mit manegem starken puneiz.
den von Ganfassâsche
Mahmeten karrâsche
mac lîhte sîn ze verre:
seht ob in daz iht werre.
dâ streich der alte Heimrîch
mit swerten den wiserîch,
der im dicke was gewerbet.
der alte hete gerbet
sîne süne mit sölhen urborn:
sît er ze sune het erkorn
einen andern denn die sîne,
des gâben und nâmen pîne
in andern landen sîniu kint.
die von Ganfassâsche sint
in kumber mit der mêrren kraft
von Heimrîches geselleschaft.
Seht ob der rîche Aropatîn
strîts gewert müge sîn.
er het ouch dâ besunder
mit der zal der storje ein wunder.
sîn hôhez herze in lêrte
daz er selbe kêrte
immer swâ diu herte was.
blanke bluomen und daz grüene gras
wurden rôt von sîner slâ.
daz her ûz Scandinâvîâ
wol streit, und daz von Ascalôn.
man hôrt dâ manegen kraches dôn,
swa der grôze puneiz ergienc.
swem dâ schilt ze halse hienc,
der in ze rehte vuorte
durch den stoup unz in die huorte,
schildes ampt er tete sîn reht.
ûf Alischanz dem velde sleht
sölh strît mit swerten geschach,
swaz man von Etzeln ie gesprach,
und ouch von Ermenrîche,
ir strît wac ungelîche.
ich hoer von Witegen dicke sagen
daz er eins tages habe durchslagen
ahtzehen tûsnt, als einen swamp,
helme. der als manec lamp
gebunden vür in trüege,
ob ers eins tages erslüege,
sô waer sîn strît harte snel,
ob halt beschoren waern ir vel.
Man sol dem strîte tuon sîn reht:
dâ von diu maere werdent sleht.
wan urliuge und minne
bedurfen beidiu sinne.
einz hât semfte und leit,
daz ander gar unsemftekeit.
swer wîbe lôn ze reht erholt,
eteswenne er grôzen kumber dolt:
ob denne der minne süeze
sölhen kumber büeze,
swâ der site wirt begangen,
dâ ist der minne solt enphangen.
Heimrîch der alde vürste
wol was in der getürste
daz er den jungen minne riet.
mit sîme râte nie geschiet
von wîbe gruoze werder man.
von den sînen wartz dâ sô getân,
solt ez ein keiser gelten,
sölhe soldier vunde er selten,
die sich schüben in sô starke nôt
werlîche an der wîbe gebot.
dâ was gemezzen niht der vride.
die sîne erswungen wol diu lide
gein maneger krî die man dâ schrei.
von Kizzingen ein turnei
het unhôhe aldâ gewegen:
man muoses dort anders pflegen
mit den ekken bluotvar.
ze bêder sît die helde gar.
Ane gevaterschaft dâ sint.
nû was Matusaleses kint,
der minne gerende Josweiz,
zorse komen. des puneiz
was von maneger storje starc.
beidiu heide und sarc
wart getrett al gelîche.
Matusales der rîche.
mit kraft ûz sande sînen sun
von Hippipotiticûn.
ein vürste vuorte sînen vanen:
dar inne sah man einen swanen,
gesniten mit kosteclîchem vlîz.
der swan was anderswâ al wîz,
wan snabel und vüeze rabenvar;
durch daz, Matusales was gar
an velle und an hâre blanc:
ein Moerinne ûz Jetakranc
Josweiz bî im gebar.
der swan ist zweier slahte gevar:
alsô was ouch Josweizes art:
durch daz die selben hervart
Josweizes dern swanen truoc,
und landes hêrrn mit im genuoc
mit dem wâpen was bevangen.
ze halse gehangen
zwelf vürsten sîne schilte
truogen durch sîn milte,
durch rîchtuom und durch edelkeit.
selbe vümfte künege er dâ zuo reit.
Josweiz von Amatiste,
mit kostlîchem liste
was sîn schilt, sîn helm, sîn kursît.
diz maere giht daz gein dem strît
in twunge hôhiu minne.
het ich nû die sinne,
daz ich sîner clârheit, sîner jugent,
sîner milte und ander sîner tugent
gespraeche ir reht, sît âne vâr
sô stuonden sîner zîte jâr
daz sîn herze was genendec!
sîne schar ouch wârn unbendec:
ez wart sô sêr von in gestrebt.
ir decheiner doch bî mir nû lebt,
dem ichz ze liebe kôse.
der künec von Valpinôse
mit den sînen ûz der schar dâ brach.
nâch dem künege man dô varen sach
von Janfûse Korsant.
nâch dem künec vuor al zehant
von Nourîente Rubbûâl.
nâch dem künege vuor dô sunder twâl
der stolze künec Pohereiz
mit krefteclîchem puneiz:
der was von Ethnîse
und warp dâ wol nâch prîse.
dar nâch vuor dô Josweizes schar,
al die sîn mit swerten bar:
sît die tjoste wârn von in verlegen,
der sper wolt ir decheiner phlegen.
Josweizen müete sêre
daz er Terramêre
gevolget hete, daz sehs schar
vor im gestriten hêten gar.
mit zorne er vuor bî sînem vanen:
ob im man sah den tiweren swanen
blicken wîz sô den snê.
er kêrte dâ Trohazzabê
ob Ehmereize was verladen.
dâ heten ungefüegen schaden
die stolzen Franzoyse
gein Tybalde dem Arâboyse
und gein Ehmereize begangen.
Rennewart mit sîner stangen
sich selben het ergetzet,
daz er dicke was geletzet
manger wirde in Francrîche.
er tete wol dem gelîche
daz er der heiden hête haz.
swer im dâ zorse vor gesaz,
zeime hûfen er den sluoc.
dâ beleip der heidenschaft genuoc
tôt von Rennewartes hant.
er warp niht anders umbe phant:
Berhtram was im sippe niht.
Rennewarten man dort siht
vor sînen schargenôzen.
mit starken slegen grôzen
Franzoyser wurden ouch niht gespart.
si begunden schrîen Rennewart,
si wolden vristen gerne ir leben.
daz herzeichen was in gegeben,
dô si der markîs scharte
und des rîches vanen bewarte.
Franzoysen wart dâ kumber kunt.
waerens über Pitît punt
mit gemache heim gevarn,
sone waern si mit sô manegen scharn
sô ungefuoge niht getrett.
dâ wart Ehmereiz errett,
und rois Tybalt von Cler,
von des stolzen Josweizes her.
der soltz ouch pillîche tuon:
Josweizes pasen tohter suon
was der künec Ehmereiz.
sîns rîchen mâges puneiz
was im dâ ze staten komen.
dâ wart gegeben und genomen
donrs hurte als diu wolken rîz.
nû kom von Raabs Poydwîz,
der manlîch und der hôh gemuot:
der vuorte manegen rîter guot.
wir hoeren von sîm ellen jehen,
er wart bî vînden nie gesehen,
ern schiede ouch dan geprîset.
manec tjost in hete gewîset
dâ sîn volliu hant wart laere.
zeinem vorstaere
kür ich ungerne sîne hant,
sît der walt sô vor im verswant.
Man tuot von sînen tjosten kunt,
der Swarzwalt und Virgunt
müesen dâ von oede ligen.
daz liegen solt ich hân verswigen,
beginnt etslîcher sprechen:
wan lât der selbe brechen
den walt einen andern man?
und habe er verre dort hin dan.
der künec Poydwîz von Raabs,
weder stapfes noch drabs
kom er gevarn in den strît:
er vuor rehte als man dâ gît
den orsen wunden mit den sporn.
in was ûf Terramêren zorn,
daz er in nâch siben scharn
alrêrst nâch rîterschaft hiez varn.
er sprach 'het ich nie strît getân,
ich vüer sô manegen werden man
ûz anderr künege rîchen,
daz ich pillîchen
den buhurt solde hân erhaben.
man darf mich harte wênic laben
nâch maneger quatschiure,
die ich durch âventiure
in dem puneiz solde hân genomen.
ich bin ze disem strîte komen
sô der schûr an die halme.'
von pusînen galme
was vor im grôz gesnarren.
dane kunde niht geharren
Sîn vane mit grôzem kundewiers
kom gevarn ze triviers
mit ungefüeger hers kraft
beneben an die rîterschaft,
dâ mit strîte ê sêre was gekrîet
und noch enwederthalp geswîet.
dâ was versperret niht diu biunt:
dâ wart der vîent und der vriunt
mit volleclîcher huorte,
dâ Poydwîz in ruorte,
vast ûf ein ander geschoben
und manec puneiz enzwei gekloben.
dâ nam von Poydwîzes druc
al daz her sô grôzen ruc,
daz die kristen und die heiden gar
gedigen alle zeiner schar,
swaz ir dâ was ze bêder sît,
die wâppen truogen ime strît,
swaz man der dâ wesse,
als obs in einer presse
zesamne waern getwungen,
die alte mit den jungen,
rîch und arme über al.
daz was ein wîter nôtstal,
mit swerten verrigelet,
manec leben (wart dâ) übersigelet
mit des tôdes hantveste.
von strîtes überleste
dâ mohte maneger sprechen.
dâ was slahen und stechen
Und hurteclîchez dringen.
si kunden sich baz bringen
zein ander denne ichz künne sagen:
decheinen haz wil ich dem tragen,
swerz iu baz nû künde.
seht wie des meres ünde
walgen ûf und ze tal:
sus vuor der strît über al,
hie ûf slihte, dort ûf lê.
si dolten ach und wê,
die mit Poydwîz kômen in den strît,
driu her den man vil prîses gît.
daz eine der künec Tenabruns
brâhte ûz Liwes Nugruns:
des küneges her von Rankulat
mit swerten hiew dâ manegen phat:
und diu rîterschaft von Azagouc,
daz dritte her, niht râche louc
umb ir hêrrn den künec Rubîuon.
waz mugen die kristen liute tuon,
sine weren sich al die wîl si leben?
got selbe mac in trôst wol geben.
Poydwîz kom in alze vruo:
ir her nam ab und ninder zuo.
diu kristenheit sich rêrte,
diu heidenschaft sich mêrte
ûf Alitschanz dem anger.
ob ie her wart swanger,
des möht man jehen der heiden schar:
ob einiu de andern niht gebar,
Sô ist wunder wanne in koem diu vluot,
diu sô grôze rîterschaft dâ tuot.
der strît begunde vellen
etslîchem sînen gesellen,
disem den hêrren, dem den mâc.
waz hers ze bêder sît dâ lac,
die von dem strîte töuten!
wie si den orsen ströuten
mit manegem gezimiertem man!
diu waerns dâ heime wol erlân:
dâ sint diu müeden ors vil vrô,
der wirfet undrs ein trucken strô.
waz wunder ors dâ nidr sigen!
etslîchez wolde ûf vürsten ligen,
etslîchez ûf dem amazûr.
Poydwîz was nâchgebûr
dâ worden der kristenheit;
mit den man ê doch vaste streit:
sîn strît si dorfte lützel müen.
nû alrêrst sah manz velt erblüen
mit rîterschaft der werden,
als ob gâhes ûz der erden
wüehs ein krefteclîcher walt,
dar ûf touwec manecvalt
sunder clâre blicke.
breit lang und dicke
kom diu schar des künec Marlanz
von Jericop mit zierde glanz
und mit maneger sunderrotte.
dô der keiser Otte
Ze Rôme truoc die krône,
kom er alsô schône
gevarn nâch sîner wîhe,
mîne volge ich dar zuo lîhe
daz ich im gihe des waere genuoc.
âvoy wie manegen rîter kluoc
der künec Marlanz brâhte!
niht ze sêre er gâhte:
in dûhte, er hete wol erbiten
der die vaste vor im striten:
wie siz heten überhouwen,
daz wolt er gerne schouwen.
der zimmerman muoz warten
wie er mit der barten
nâch der ackes müeze snîden:
daz wolt ouch er niht vermîden.
Poydwîz al anders vuor:
er kunde wênic nâch der snuor
houwen nâch ir marke.
ob der getouften sarke
nû mit starken huofslegen
iht wol getretet werden megen?
jâ vür wâr, ê daz diu schar
mit ir poynder voldrucke gar,
des künec Marlanz von Jericop.
sîn manheit dâ gediente lop.
unsamfte ich mac der sunnen
sô liehtes plickes gunnen,
alsô dâ heten die sîne
von ir zimierde schîne
Ab ir tiuren pfellelmâlen.
niht langer wolde twâlen
der künec von Orkeise:
der bezzerte die reise,
daz was Margot von Pozzidant,
den man gezimieret vant
ein jumenten rîten,
dar ûf er wolde strîten,
mit îserkovertiur verdact.
ûf daz îsern was gestract
ein phellel, des ir was ze vil.
der orse muoter man niht wil
sô hie ze lande zieren:
wir kunnen de ors punieren.
Margot ein künec dar brâhte,
dem daz niht versmâhte.
al des her âne ors dâ was:
der hiez Gorhant von Ganjas:
si wârn ab sneller sus ze vuoz.
die tâten inme strîte buoz
des lebens manegen kristen man.
niht ander wâpen si mohten hân:
ir vel was horn in grüenem schîn:
die truogen kolben stähelîn.
bî dem künege Margotte
vuor diu hürnîn grôziu rotte:
der was geschart zuo Marlanz.
diu schar beleip niht langer ganz.
Margot der verre komende dar,
er und die sîn punierten gar,
E si den puneiz vollen triben,
dâ von daz velt begunde erbiben.
nû kumt dem zwickel hie sîn schop,
dâ der künec Marlanz von Jericop
mit hurteclîches poynders kraft
sich stacte in die rîterschaft,
dâ von diu swert erklungen.
was ê dâ vil gedrungen,
doch niwes gedranges pflâgen sie,
beide dise und die.
bî rois Margot von Pozidant
streit daz her des künec Gorhant
mit den stähelînen kolben.
die virste und die wolben
begundens ûf die helme legen
mit starken ungefüegen slegen.
ich hete ungerne hiute
sölhe zimmerliute:
ine möht in niht gelônen.
vil krîe ûz manegen dônen
si schriren ûz maneger sprâche.
nû mac die vart hinz Ache
mit êren mîden Terramêr.
al meist die roemschen vürsten hêr
sint gein im komen ûf Alitschanz.
si wolden im künden, Vivîanz
und der edele Mîle waern erslagen:
wolt er ze Rôme krône tragen,
sô solt er in daz rihten,
wolt er zir dienste pflihten.
Von den hürnînen schalken
wart mit kolben dâ gewalken
vil manec werlîch rîter guot.
wie möht ein Bernhartshûser huot
harter ûf ein ander komen?
des twanc si nôt: nû wart vernomen
von den kristen liuten über al
sehs herzeichen lût erschal.
ein ir ruof was Narbôn:
sus hal dâ der ander dôn
durch koverunge, Brubant:
der dritte ruof was benant
den Franzoysen, Rennewart
(harte kleine was der zart
der gein in dâ begangen was):
der vierde ruof was Tandarnas,
Berbester was der vümfte
gein Marlanzes kümfte:
done moht diu schar des markîs
vermîden niht decheinen wîs,
sine schrîten Muntschoye,
in gedrange als ein boye
von îser waere umb si gesmit.
dâ wart mit swerten wol gewit.
die getouften kômen kûme
mit den ekken sô ze rûme,
daz si sich samelierten:
die wol gezimierten
ir brücke wârn übr bluotes vurt,
etslîchr ûz Terramêrs geburt.
Die kristen sint zein ander komen.
was denne, hânt si schaden genomen?
si suln ouch schaden erzeigen nuo.
dâ greif mit sîner stangen zuo
mit grôzen slegen Rennewart.
die ê sunder wârn geschart,
nû bî ein ander vâhten:
die krî zesamen si brâhten,
und der druc den in brâht Poydwîz.
maneger slahte sunderglîz
die kristen müete dicke:
der heiden pfellel blicke
gein sunnen kunde vlokzen.
der strît begunde tokzen,
als ûf dem wâge tuot diu gans.
dâ muose daz velt Alitschans
mit bluote betouwen.
den hêrren und den vrouwen
wart dâ wol gedienet beiden.
der houbtman al der heiden
nû saz ûf Brahâne.
gein der vuntâne,
dâ bî Vivîanz lac tôt,
des endes sich der strît erbôt.
nû was diu schar ûz manegem lant
über daz wazzer Larkant,
und die karrâschen mit den goten.
nû hete bî der wide geboten
des küenen Kanabêus barn,
si solden bî den goten varn,
Die dar zuo wârn geschaffet.
si wurden des dâ gaffet:
Mahumet und Kâhuon
in mohten kranke helfe tuon,
oder swaz man anderr gote dâ vant,
ez waere Apolle od Tervigant.
ôwê daz er nû komen sol,
durch den diu sorclîchiu dol
und daz angestlîche lîden
die getouften niht wil mîden!
nû mein ich Terramêren,
der wol nâch herzesêren
den getouftten kunde werben.
lât sîn: ê daz si ersterben,
er beginnt ouch schaden von in nemen,
des jâmert und dar zuo muoz schemen
sîn herze und des gemüete.
von sîner zehenden schar vlüete
möht ich prüevens wol gedagen.
doch müese er manegen zapfen tragen,
der des regens zaher besunder
verschübe: daz waere ein wunder.
sus aht ich den von Suntîn.
man mohte ietwederhalben sîn,
dar zuo vor im und hinden,
vil grôzer storje vinden,
mit der sprâche ein ander gar unkunt.
dâ vuor manec sundermunt,
der niht wesse waz der ander sprach,
ob er erge od güete jach.
Owê kristen liute,
guoter wîbe getriute,
und ir gruoz und ir minne,
und die hoehern gewinne
(ich mein die ruowe âne ende),
wirt nû von maneger hende
ûf iuch gestochen und geslagen!
swer triwe hât, der solt iuch klagen.
ir sît durch triwe in dirre nôt.
sît man von êrste iu strîten bôt,
daz was gar um sus gestriten:
ir habt nû rehtes strîts erbiten.
hie kumt der von Tenabrî
sînen goten nâhen bî.
dâ wart geworfen und geslagen,
als ir mich ê hôrtet sagen,
tûsent rottumbes
sleht, ir keiniu krumbes:
und aht hundert pusînen snar
man hôrte dâ mit krache gar.
von dem biben und von dem schallen
möht daz tiefe mer erwallen.
ich mac wol sprechen swenn ich wil,
von grôzer kost zimierde vil
dâ vuor in Terramêres schar:
sô und sus gevar
maneger slahte kunder
nâch al dem merwunder
hetens ûf gemachet,
an koste niht verswachet,
Nâch vogelen und nâch tieren.
maneger slaht creigieren
si brâhten mit in in den sturm.
der truoc den visch, der den wurm,
ûf ir wâppenkleit gesniten.
diu schar mit kreften kom geriten
ûf Alitschanz dem plâne.
al die stein gâmâne
sint niht sô manegen wîs gesehen,
sô man zimierde muose jehen,
die de minne gernden truogen.
die getouftens vil durchsluogen,
swâ nâch ez gemachet was.
nune dorfte der künec von Tandarnas
und der pôver schêtîs
niht vür gâhen durch ir prîs:
swen ie sîn herze in strît getruoc,
der vund dâ strîtes noch genuoc.
von Salenîe Ektor
vuorte den vanen hôhe enbor;
obs die getouften gerten,
daz sin doch mit den swerten
mohten niht erlangen.
mit stählînen spangen
was der schaft vast umbeworht.
Ektor was unervorht,
der künec von Salenîe.
Terramêrs krîe
begunden rüefen Cordes.
ôwê nû des mordes,
Der dâ geschach ze bêder sît,
dô der vane kom in den strît,
der brâhte den grôzen swertklanc.
dâ was von storjen manec gedranc
gein dem strît durch vür komen;
die doch heten wol vernomen,
swer die schar dâ braeche,
mit der wide daz raeche
Terramêrs gerihte.
dâ wart des tôdes pflihte
in dem strîte wol bekant.
ze bêder sît si sazten pfant
diu niemer mugen werden quît
vor der urteillîchen zît,
dâ al der werlde wirt ir leben
wider anderstunt gegeben.
dâ was manc sunder grâzen.
swer si kan an gelâzen
als ez der rîterschefte gezem,
mit mînem urloube er nem
diz maere an sich mit worten,
ime gedrenge und an den orten
oder swâ die muotes rîchen riten,
wie wurde aldâ von den gestriten
nâch wîbe lôn und umb ir gruoz,
und wie ein puneiz den andern muoz
nâch koverunge werben.
swer nû lieze niht verderben
dirre âventiure maere,
deste holder ich dem waere.
Ei Gîburc, heilic vrouwe,
dîn saelde mir die schouwe
noch vüege, daz ich dich gesehe
aldâ mîn sêle ruowe jehe.
durch dînen prîs den süezen
wil ich noch vürbaz grüezen
dich selben und die dich werten
sô daz si wol ernerten
ir sêl vors tiuvels banden
mit ellenthaften handen.
waz half nû Heimrîches kint
daz die sibene und ir vater sint
bî ein ander und diu kristen diet?
der grôze puneiz si doch schiet,
und der starke krach der pusîn:
und daz der tûsent muosen sîn,
rotumbes, die man dâ sluoc,
dâ von erwagete genuoc
Larkant daz wazzer und der plân,
als dâ der werde Gâwân
an Lît marveile lac:
sölhes bibens Alitschanz nû pflac.
man sah dâ wunder gogelen
von tieren und von vogelen
ûf manegem helme veste,
boum, zwî, und ir este
mit koste geflôrieret.
dâ kom gezimieret
manec Sarrazîn durch wîbe lôn
gein des sune von Narbôn
(die was sneller, die was lazzer)
über Larkant daz wazzer.
Hurtâ hurtâ hurte!
wie dâ ûz manegem vurte
manec sunderstorje strebete,
diu niht volleclîchen lebete
unz ir der tac braeht die naht!
dâ kom diu ellenthaftiu maht.
dô kêrte diu schar grôze
gein manegem anebôze
den der touf het überdecket.
der puneiz wart volrecket,
von rabbîn mit den sporn getriben,
daz die karrâschen eine beliben
und dar ûf die gote hêre.
dâ vuor mit Terramêre
der künec von Lanzesardîn:
der liez die gote ouch eine sîn.
daz was der werde Kanlîûn:
dem vater volgete dâ der sun
michel gerner dan den goten.
der den Rîn und den Roten
vierzehen naht verswalte
und den tam dervon schalte,
dine gaeben sô grôzer güsse niht
alsô man Terramêre giht:
er umbefluot ot al daz her.
noch was diu kristenheit ze wer
sô daz man von ir tât
den endes tac ze sprechen hât,
und dâ zwischen al der jâre zal:
sô grôz wart dâ der heiden val.
Doch von ir überlaste
wart der puneiz sô vaste
ûf manegem schoenen kastelân
alsô hurteclîch getân,
daz die sehs vanen der kristenheit
ieslîcher dâ besunder reit:
eteslîcher kleine gezoc behielt.
harte unglîche man si spielt
von ein ander mit gedrange.
sus si vuoren lange,
daz dâ manec getoufter man
ander warte muose hân,
dan des vanen der im was benant.
wol werte ieslîch kristen hant,
swâ der sehs vanen dechein
ob im ime strîte erschein:
ir krîe ouch wârn gemeine.
Heimrîch al eine
mich nû erbarmet sêre,
daz die endelôsen êre
sô tiwer sîn alter koufte
und anderstunt sich toufte
sîn geslähte dâ in bluote.
wie was im dô ze muote,
dâ sîniu kint und kinde kint
und er selbe in sölhen noeten sint,
dar zuo mâge und man?
sîn herze muose jâmer hân:
Bî dem jâmer was doch ellen.
in selben und sîne gesellen
die sîne schilde truogen,
diene kunde niht genuogen,
swaz si der heiden valten.
an Heimrîch dem alten
was von samît ein casagân:
ein pfellel drunde was getân,
îser und palmât
dâ zwischn gesteppet und genât,
zwên hantschuoh des selben dran.
ez muose ein kollier ouch hân,
daz sich gein der kel zesamene vienc.
der slitz unz ûf den gêren gienc.
smârât und rubîn
daz wâren dran diu knöpfelîn,
vor und hinden drûf sîn segen
(des wolt er im strîte pflegen),
gesniten ûz einem borten
ein kriuce mit drîn orten,
geschaffen sô der buochstap
den got den Israhêlen gap
mit dem lambe bluote
ze schrîben durch die huote
an bîstal und an übertür.
dâ muost diu râche kêren vür,
swâ man den selben buochstap vant,
diu den schuldehaften was benant.
wir hân mit wârheit daz vernumen,
daz kriuce was mit drîen drumen,
Swie mangz dernâch gevieret sî,
dâ der meide sun unsanfte bî
was unz daz sîn mennischeit
durch uns den tôt dar an erleit.
dem selben kriuce Heimrîch
ame kasagân ouch truoc gelîch
ûf einem brûnen samît,
do den überlästeclîchen strît
im brâhte sînes sunes sweher.
iwer iegeslîchen hât diu heher
an geschrîet ime walde:
alsô wart ouch dort der alde
durch sînen strît beruofen.
er und die sîne schuofen
sölhen rûm mit den swerten,
daz dâ manc storje gerten
balder von in ze kêren
denne ir schaden dâ ze mêren.
mit hurt dô brâhte ein tropel
Cernubilê von Ammirafel.
der selbe künec krône
von rotumbes dône
truoc in wîtem rîche.
der kom gein Heimrîche.
sô guoter rîterschaft er pflac:
in dûhte, er hete in einen sac
al die kristen wol verstricket.
mit den ekken wart verzwicket
des selben küneges zuo komen.
dâ wart grôz swerte klanc vernomen.
Dô kêrte der künec Cernubilê
gein dem der wîz sô den snê
ime strîte truoc den bart,
mit der vinteilen niht bewart.
Heimrîch was undern ougen blôz:
diu barbier ez niht umbeslôz:
sîn helm et hete ein nasebant.
Cernubilê manc kriuce vant
gesniten ûf ir waete,
die mit rîterlîcher taete
sînem puneiz vor gehielten
und dâ manc houbet spielten,
daz die zungen in den munden
deheine krîe enkunden.
Mahumeten liez ers walten:
dô kêrte gein dem alten
mit sporen getribener huorte
Cernubilê. der vuorte
ûf helme und ûf kursît
vil des durch minne gît
ir vriunt diu werde vriundin.
holt er an prîse dâ gewin,
daz geschah im nimêr dâ nâch.
sîner tohter sun dâ rach,
den clâren Vivîanzen,
Heimrîch an dem glanzen
der sô manec zimierde truoc.
der von Narbôn den künec sluoc
durch den helm unz ûf die zene.
ob ich mich nû dar umbe sene,
Daz ist ein verre sippez klagen.
die ir leben dannen solden tragen.
ob si nimer strîts gegerten
mit lanzen noch mit swerten,
die ze bêder sît dâ dolten nôt,
si waern doch alle sider tôt.
dô der künc Cernubilê
was tôt gevellet ûf den klê,
daz wart mit schaden gerochen:
verhouwen und durchstochen
wart von den sîn manc kristen lîp,
die dâ heime klageten werdiu wîp.
Bernarten von Brubant
man noch bî Heimrîche vant:
bî sînem vater der beleip,
do der grôze puneiz die andern treip
von im mit hurte krache.
nû kom vlokzende als ein trache
Cliboris von Tananarke.
ûf des helme was ein barke:
manc ander zimierde sîn
gap kostebaeren sunderschîn:
durchliuhtic edele steine,
etslîcher niht ze kleine,
an gespunnenem golde hiengen,
die gein sunnen blic begiengen,
swenne imz houbt wolde wanken,
als ob im viwers vanken
vlügen ûz dem munde
glüendic ob und und.
Sus kom mit hurte Clyboris.
Bernart von Brubant was gewis,
er braehte im sînen endes tac.
der getouften sô vil vor im lac
beide erslagen und wunt,
solt ich se iu alle machen kunt,
wer dâ tôt wart gevalt,
wie der ander sînen mâc dâ galt,
wie der mit rotte kom gevarn,
wie der ander kunde niht gesparn
weder ors noch den man,
und wer dâ hôhen prîs gewan
ime her an allen sîten,
solt ich ir sunder strîten
bescheidenlîchen nennen,
sô müese ich ir vil bekennen.
der künec von Tananarke dranc
an den von Brubant: hin er swanc
ims helmes breiter danne ein hant,
daz ez ûfem hersenier erwant.
waer der halsperc niht dublîn,
ez müese aldâ sîn ende sîn.
Bernart zôch ûf ein swert
(dem wârn sîn ekke bêde wert),
Precîôsen, daz der künec truoc,
den der keiser Karl sluoc.
daz wart genomen ze Runzevâl:
dannen kom ez alsô lieht gemâl
mit den Franzoysen widr:
Bernharte wart ez sidr,
Der manheit wol getorste tuon.
des wart des Haropînes suon
durch parken und durch helm erslagen.
wîbe lôns enpfâher solden klagen
sîner zimierde liehten glast.
der clâre junge starke gast
underm orse tôt belac.
in die barken gienc der bluotes wâc:
swer marnaer drinne waere gewesen,
der möhte unsanfte sîn genesen.
der sun des künec Oukîn
Poydwîz tete ouch wol schîn
daz er hête bejagt
hôhen prîs dick unverzagt
gein maneger tjoste mit den spern.
der kunde ouch mit dem swerte wern
des tôds Kîûn von Bêâveis
und vünf rîter kurteis
Franzoyse sîner gesellen.
die begunder tôt dâ vellen
under die ors ûfez gras,
dâ Heimrîch der junge was.
mit zorn der an in ruorte:
er nam in vür mit huorte,
und kêrt in umbe schiere
gein dem künec Grôhiere,
durch des rinc vür sîn gezelt:
dâ gab er mit dem tôde gelt
umbe den burcgrâven Kîûn.
den rach Heimrîches sun
Billîch: er was sîn mâc.
Poydwîz ouch tôt belac,
der manlîche tiostiur.
durch hôhe minne ûf âventiur
brâhte er dicke sînen lîp.
sîne mâge und grôz gemuotiu wîp
mohten bî den zîten
in manegen landen wîten
sînes tôdes riwic sîn.
von Raabs rois Oukîn
moht ouch Poydwîzen klagen,
sînen werden sun, von dem man sagen
muoz durch guote rîterschaft.
waz half sîn grôziu hers kraft,
die im sîn vater schuof ze wer,
mange sunderrotte, über mer?
ûz den het er sich erstriten,
daz er in ze verre was entriten.
swer die sînen ie verkôs,
der wart ouch etswenn sigelôs.
daz in der schêtîs eine sluoc,
daz kom dâ von. daz ors in truoc
durch den rinc des künec Grôhier.
dâ was im durch daz tehtier
dez houbetstiudel ab geslagen:
ez mohte des zoumes niht getragen.
des wart er umbe gewant
von des schêtîses hant,
daz er den rücke kêrte
dem der in sterben lêrte.
Lâzâ klingen! waz dô swerte erklanc,
und waz dâ viwers ûz helmen spranc,
dâ der vogt von Baldac
selbe strîtes sich bewac!
der getorste und mohte.
lützel iemen daz getohte,
daz er im gaebe gegenstrît.
iedoch an der selben zît
ein rîter unders rîches vanen
begunde die Franzoyse manen,
und sînen vriunt Rennewart.
er nam daz ors ungespart
mit den sporen sêre,
er rief gein Terramêre
'her an mich, alt grîser man!
du hâst uns schaden vil getân:
ich gib dir strît, sît du des gers.'
grâve Milôn von Nivers
was der manlîche man genant.
des rîchen Terramêres hant
imz leben ûzem verhe sneit.
diu tât was Rennewarte leit:
den dûhte der schade alze grôz
umb sînen werden schargenôz.
den rach er alsus schiere.
er sluoc werder künege viere,
Fabûren und Samirant,
Samûêln und Oukidant.
winsterhalp an sîns vater schar
nam er des vünften küneges war:
Der hiez Môrende:
von Rennewartes hende
wart der selbe ouch tôt gevalt.
alsus er Milônen galt.
von sînem ungefüegen glâz
huop sich vor im ein vîâz.
des heres ûz Valfundê
kêrt ein teil geime sê:
si mohten langer strîten niht.
ir hêrren Halzebier man giht
daz er des tages mit sîner schar
alrêrst der vînde naeme war,
daz er des sturmes begunde.
hie der müede, dort der wunde,
entwichen schône idoch mit wer
hinz ir schiffen gein dem mer.
nâch den was Rennewarte gâch:
des markîs volc im zogete nâch
mit swertslegen unz an den stat,
des er doch ir decheinen bat,
die Monschoye schrîten.
an den selben zîten
der pfallenzgrâve Bertram
daz herzeichen wol vernam
in einer sentîne,
und siben der mâge sîne,
dâ si gevangen lâgen
und grôzes kumbers pflâgen.
Munschoye wart von in bekant.
ir hüetaer wârn von Nubîant.
Munschoye ouch si dort unden
schrîten, die gebunden.
dô Rennewart der starke
kom dâ diu barke
vome kiele unz an den stat
reichte, und er dar în getrat,
er schufft dâ manegen über bort.
si vluhen unz an des kieles ort,
etslîche unz in die sentîn:
dâ wolten si genesen sîn.
er brach die dillen nâch in dan,
unz er si gar her vür gewan.
Munschoye schriren dise ehte:
er marcte ir stimme rehte,
daz si schrîten nâch der vranze.
manec unsüeze schanze
wart getoppelt dâ der heidenschaft.
er warf ir vil mit sîner kraft
al gewâpent in daz mer.
harte kleine half ir wer.
dô twanger die von Nubîant,
daz si sluzzen ûf diu bant,
armîsen, îsenhalten.
sus kund er zühte walten,
daz er der hüetaer keinen sluoc:
die heten angest doch genuoc.
aldâ wart ledic Gibelîn,
Bertram und Gaudîn,
Hûnas und Samsôn.
ir hüetaere enpfiengen lôn
Dâ mit daz er den lîp in liez:
von arde ein zuht in daz hiez,
sît si âne wer dâ lâgen
und swert noch pogen pflâgen.
dâ bliben die von Nubîant:
ûz durch die barken ûfez lant
dise ahte vürsten kêrten,
die der heiden schaden mêrten,
Bertram und Gêrart,
Hûwes und Witschart,
Sansôn und Gaudîn,
Hûnas von Sanctes und Gibelîn.
ê die gewunnen harnasch,
bî liehter sunnen dâ verlasch
manegem Sarrazîn sîn lieht.
dise ähte mohten strîten nieht
ê daz in gap strîtes kleit
der mit der stangen vor in streit.
der sluoc der heiden dâ genuoc,
manegen der sölh harnasch truoc,
sich möhte ein keiser wâpen drîn,
swâ der im sturme solde sîn.
dise ähte vürsten wol geborn,
îsenhosen und sporn,
halsperge, helme und swert,
der heten wel die helde wert.
niht wan orse in gebrast.
Rennwart wol schutte sînen ast:
ich meine sîner stangen swanc,
der ûf helmen und ûf schilden klanc,
Daz man und ors dar under starp.
do der orse dâ sô vil verdarp,
daz widerriet im Bertram:
des vürsten rât er sus vernam.
'du solt die rîter stôzen,
die gewâpenden und die blôzen,
mit der stangen ûf die erden:
lâz uns der orse werden
sô vil daz wir gerîten:
sô helfe wir dir strîten
ze orse baz dan ze vuoz.'
'des râtes ich dir volgen muoz,'
sprach der junge Rennewart.
mit stôzen was dô ungespart
vil der Sarrazîne.
er dâhte 'ob ich die mîne
ze orse möhte bringen,
die liezen swert erklingen.'
swaz er dô rîter nider stiez,
der guoten orse er dâ niht liez,
er zôh se disen ähten dan.
lantgrâf von Dürngen Herman
het in ouch lîhte ein ors gegeben.
daz kunder wol al sîn leben
halt an sô grôzem strîte,
swa der gernde kom bezîte.
der rede sî nû hie ein ort:
nû hoert ouch wie si strîten dort.
Esserê der emerâl
mit zimierde lieht gemâl,
Ein vürste ûz Halzebieres her,
der hielt mit rotte aldâ ze wer
dennoch unbetwungen.
Rennwart kom gedrungen,
daz er in möht erlangen.
er stiez in mit der stangen
durch den lîp der wâpen truoc,
wol klâftern lanc: des was genuoc.
des ors wart dô Gibelîn,
dar ûf er manegen Sarrazîn
verschriet. nû sint dise ähte
ûz Willehalms geslähte
ze orse und wol bereite:
in den strît gap in geleite
ir niftl Alîzen soldier.
nû ersâhen si daz Halzebier
vor in als ein eber vaht:
doch was sîn ellenthaftiu maht
müede, wand er al den tac
zors und ze vuoz der strîte pflac,
des noch sîn prîs hât lobes lôn.
nû bekant in Sansôn
bî dem schilt (des was doch wênic ganz):
dâ wart gerochen Vivîanz
mit den swerten sêre,
und daz er Terramêre
dise ähte gevangen gap.
wan daz des sturmes urhap
des tages von sîner hant geschach,
si heten groezer ungemach,
Dise äht, von im gewunnen.
des strîtes wart begunnen
an den künec von Falfundê:
si tâten im, er tete in wê.
ey got daz dus verhanctes!
Hûnas von Sanctes
lac vor sîner hende tôt.
von wunden harte grôze nôt
die sibene enpfiengen, swaz der was,
ê daz si tôt ûfez gras
den starken künec gevalten.
ime sweize muose erkalten
sîn werder lîp, ê der erstarp,
der ie nâch sölhem prîse warp
des andern künegen was ze vil.
er stiez sô kostebaeriu zil
mit manheit und mit milte,
daz er durch nôt bevilte
ander künege sîne genôze.
sus starp der schanden blôze
ân alle missewende.
man giht daz sîne hende
wol getorsten strîten und geben,
zuht mit triwen, al sîn leben
al dise werdeclîchen site
unz an den tôt im wonten mite.
ûz sehs hern der er pflac
manec vürste umb in gestreut lac,
die smorgens zuo zim wârn geschart.
gerne het in Terramêr bewart.
Man hôrt dâ manege krîe.
dâ ergienc ein temperîe,
als wir gemischet nennen.
man moht unsamft erkennen
den getouften bî dem Sarrazîn.
Alitschanz muoz immer saelic sîn,
sît ez sô manec bluot begôz,
daz ûz ir reinem verhe vlôz,
die vor gote sint genesen.
nû müez wir teilnüftic wesen
ir marter und ir heilekeit!
wol im der dâ sô gestreit,
daz sîn sêle signunft enpfienc!
saeleclîche ez dem ergienc.
hurtâ, wie der markîs
den bêden leben warp dâ prîs,
dises kurzen lebens lobe,
und dem daz uns hôh ist obe!
swâ die gezimierten
ûf in punierten,
ungezalt valt er se nider.
ez wart ouch Rennewarte sider
ein ors, hiez Lignmaredî.
daz lief mit laerem satel bî
dem künege Oukîne.
der mante al die sîne,
er sprach 'ôwê wa ist Poydwîz,
an dem lac mîner vröuden vlîz?
hie kumt sîn ors, daz er reit,
daz er mit sîner hant erstreit
vor dem berge ze Agremuntîn.
ouwê,' sprach er, 'sun mîn,
Sol ich dich immer gesehen?
dîn vriunt dîn vînde müezen jehen
daz dîn hant manegen sig ervaht.
dir was der sig ouch wol geslaht
von mir: ich wart nie sigelôs,
wan hiute, ob ich dich verlôs
gein dem Rômaere Lôys.
ob die getouften dînen prîs
bekanten, in waere leit
dîn sterben, ob si sicherheit
kunnen nemen, und op sie
dîn tugent wisten. ich vriesch nie
dînen glîchen ûf der erden.
ich muoz ertoetet werden,
ichn versuoche war du sîst getân.'
sus kom der klagende grîse man
ûf den marcrâven gevarn.
der kunde in dâ vor wol bewarn,
daz er dar nâch iht dorfte klagen.
doch wart sîn helm alsô durchslagen
von der Oukînes hant,
daz man in bluotic dürkel vant,
swer in dar nâch wolte sehen.
der marcrâve muose jehen
daz in ein helt dâ bestuont,
dem elliu wâfen waern unkuont
sînem verhe schadehaft.
mit guoter kunst, mit starker kraft
was al sîn harnasch geworht.
er was ouch selbe ie unervorht
In manegem sturme erkennet:
sîn prîs was hôch genennet.
ûz der jugent in sîns alters tage
ranc sîn hant nâch dem bejage,
mit milte, mit manlîcher tât,
dâ von man lop ze reden hât:
sîn lîp nie zageheit erschrac.
manegen ellenthaften slac
enpfienc von sîner werden hant
der vürste ûz Provenzâlen lant.
Willehalm sich muose wern,
ob er den lîp dâ wolte ernern.
Schoyûse wart geswenket,
dâ der schilt was gehenket
bî des helmes snüere stricke.
si wâren bêdiu dicke,
von palmât ein collier,
von stahel ein veste hersenier.
daz half niht al sîn herte:
rehte als ein swankel gerte
wart ez hin ab gehouwen.
den lîp man mohte schouwen
âne houbt im satel sîn.
dâ viel dem künege Oukîn
dez houbet und der schilt ze tal,
dar nâch der lîp über al
underz ors ûf die molten.
sus starp der umbescholten.
Der künec Arestemeiz
und der künec von Belestigweiz
und der starke künec Haropîn
(die getorsten wol in sturme sîn)
dô kômen mit rotte sunder.
er moht dâ kiesen wunder,
swerz müezic was ze schouwen.
ir her almeistic vrouwen
mit zimierde santen dar.
der drîer künege, ir keines schar
was dennoch an die rîter komen:
dâ hete si Larkant von genomen,
manec enger vurt, den si riten:
si kômen alrêrst nû dâ si striten.
innen des ruowte ouch Rennewart.
ob sîn besenget junger bart
mit sweize iht waere behangen,
und ob in sîne stangen
waer inder swertes slac geschehen?
jâ, man mohte an ir wol sehen
daz dran diu stähelîniu bant
vonme drume unz an die hant
vaste wârn verschrôten.
man mohte se vür die tôten
wol zeln, die daz tâten.
nû was der strît gerâten
zeime alsô verrem rucke
von der drîer künege drucke,
daz sêre entweich diu kristenheit.
diu tât was Rennewarte leit.
Der sah den wehsel an der diet:
swâ müediu schar ûz sturme schiet,
sô kom manc ander mit kraft.
sô vil was der heidenschaft,
daz nie geprüevet wart ir zal.
manec hurte dâ sô lûte erhal,
dâ von daz kristenlîche her
begunde müeden an der wer.
ze helfe kom in Rennewart.
er kêrte hin dâ Gêrhart
wol vaht und die mâge sîn
gein dem starken künege Haropîn,
dem alten Tananarkeys.
zuo des burcrâven von Beâveys
rotte wâren si dâ komen.
die heten schaden ê genomen
an ir hêrrn, der was erslagen:
si getorsten werdeclîche tragen
noch sîne baniere.
Rennewart si schiere
bekande, und daz des rîches vane
von in was entwichen dane
durch dise geruoweten schar drî.
Iwân von Roems ûz Normandî
was ders rîches vanen truoc.
starc und manlîch genuoc
was des herze und al sîn lide.
er hete des tages âne vride
durch manege schar gedrungen,
dâ swert ûf im erklungen.
Dô der Rennewarten sach,
in dûht daz er nie ungemach
des tages in sturme enpfienge,
swie ez dar nâch ergienge.
sich koberten die getouften gar,
und nâmen niwes schaden war.
dô kom der künec von Nubîant,
sîner süne vierzehen erkant
ze küngen in sundern landen.
die getouften rîter wânden
daz dâ snîten rîter ûzem luft.
sîn bart was grâwer dan der tuft,
des alten künec Purrel.
gezimiert manc rîter snel
geschart mit sînen sünen zuo riten.
si hânt noch umben wurf gestriten,
alle die getouften dâ.
was ir iht mê anderswâ,
diene sâhen sölhes kumbers niht,
als uns diz mare dannen giht.
des küneges schar von Nubîant
was diu hinderst über Larkant.
nû ist der schûr gar her vür:
got waldes an der siges kür.
Purrel der künec rîche
was gewâpent wunderlîche.
sîn halsperc einer hiute was,
der hâr schein grüener dan daz gras
daz stêt bî der wisen zûn.
der wurm hiez neitûn,
Dâ diu hût was ab geschunden:
diu was sô hert erfunden
in glîcher art dem adamas.
ein schilt ouch drûz gemachet was,
an allen orten veste,
immer ein der beste
der ûz der schar kom vînden bî.
smârât und achmardî,
der beider grüene was ein niht
gein der grüene als man dem schilde giht.
ein ander wurm hiez muntunzel,
dar ûz dem künec Purrel
ein helm was erziuget.
diz maere uns niht betriuget:
daz sult ir hân vür ungelogen,
reht alsô die regenbogen
in vier slahte blicke gevar
was des selben wurmes hâr.
als was sîn swarte ouch innen.
dine kunde niht gewinnen
weder schuz noch slac noch stich:
der künec mohte troesten sich
daz er âne wunden
belibe zallen stunden
swenn er dar under waere.
niht ze dicke, niht ze swaere
wârn die selben wurmes hiute.
ez wâren spaehe liute,
die worhten sölhe sarwât,
der man ûf dem Sande wênic hât.
Sus kom der künec Purrel
mit maneger pusînen hel:
über al daz her der schal derdôz.
die getouften durch nôt verdrôz
sô maneger niwen starken schar.
sich samelierten aber gar
ir sehs vanen zein ander.
Purrels sun Alexander
und ein sîn sun Bargîs
und Purrel selbe wârn gewis,
in waere der sig behalten.
die jungen vor dem alten
alle vierzehene sprancten.
ob werdiu wîp des dancten
den die ir leben dan
brâhten, daz was guot getân,
dienten si nâch minne:
sô het ich zir gewinne
unsanfte dâ gepflihtet.
si wurden des berihtet,
wie man in stürmen dienen muoz
hôhe minne und den werden gruoz.
Purrel dâ mohte schouwen
sîniu kint verhouwen,
und ander sînes heres vil.
diu gebot an sölhem topelspil
kund er wol strîchen und legen:
er was mit stichen und mit slegen
ûz der jugende unz in sîn alter komen:
sperkraches het er vil vernomen.
Gein der rehten manheite
sîn herze im gap geleite.
swâ man des vil von künegen sagt,
dâ wirt armmannes tât verdagt.
arme rîter solden strîten:
ein künec wol möhte bîten,
unz er vernaem diu maere,
wie der vurt versichert waere.
der Baligânes tohter man
Purrel ie hôhen prîs gewan,
swenn er mit dem swerte
strît enpfienc und strîtes werte.
nû wart er wol innen des,
daz ein sîn sun Palprimes
gein des rîches vanen kumber leit:
der vuort sô tiweriu wâpenkleit,
daz man ûz maneger schar
nam sîner zimierde war.
Purrels ors mit hurt in truoc
dem sune ze helfe, dâ er sluoc
Kîûnen von Munsurel,
und Remôn, des lop was hel,
ûz Daniu den barûn.
sus beschutter sînen sun.
dâ lag ouch tôt von sîner hant
der werde ûz Purdel Girant.
von Poytowe Anshelm lac dâ tôt.
des vater leit die selben nôt:
der hiez Hûc von Lunzel.
die vünve sluoc dâ Purrel.
Noch groezer schade von im geschach.
den künec von Nubîant man sach
eine strâze houwen durch daz wal.
der getouften viel sô vil ze tal,
daz wîter rûm umb in wart.
in den rinc spranc Rennewart,
daz er die stangen möht erbürn:
man begunde ouch sîne slâ dâ spürn.
dô reit der künec Purrel
starc küene und snel
ein ors, gewâpent ûf den huof,
daz dicke hurteclîchen schuof
sînen willen swenners gerte.
Rennewart in werte
noch mê denn er im schuldic was.
gein dem schilte grüener dann ein gras
diu stange hôhe wart erzogen:
der helm gelîchte dem regenbogen:
dâ wart ungesmeichet
helm und schilt erreichet
mit eime alsô starken swanc,
daz diu stange gar zerspranc.
ob der trunzûn swaere
ûf in den luft iht waere?
jâ: duo der sich nider liez,
durch den helm er einen rîter stiez.
Purrelle erkracheten gar diu lit.
Kîûn von Munlêûn der smit
mit vlîze worht die stangen:
doch zebrâsten gar ir spangen.
Wan daz harnasch würmîn,
der künec Purrel müeste sîn
von dem slage gar zerstoben:
sîne vriunt diu wâppen mohten loben.
seht ob er drûf iht dolte nôt:
des einen slags daz ors lac tôt,
und der künec lac unversunnen
schiere kom gerunnen
ûz munde ûz ôren und ûz nasen
daz macht al rôt den grüenen wasen.
mit der viuste Rennewart dô streit,
swaz Purrels hers im gereit.
mit der viuste vaht er vürbaz:
sîns edelen swertes er vergaz
in der scheiden an der sîten.
irn gesâht nie viuste strîten
manlîcher dan daz sîn.
zuo zim hurte Gibelîn
ûf dem ors daz Esserê
ime sturme was genomen ê:
der bat in zucken daz swert.
der bet er schiere was gewert.
hurtâ, wie daz versuochet wart!
vor sînen ekken ungespart
beleip dô harnasch und man.
swelher im dâ niht entran,
des leben muoste sîn ein pfant.
er warf ez umbe in der hant,
er lobt im valze und ekken sîn,
er sprach 'diu starke stange mîn
Was mir ein teil ze swaere:
du bist lîht und doch strîtpaere.'
obem künege Purrel geschach
ze bêder sît grôz ungemach,
den kristen und den heiden.
dâ ergienc von in beiden
hurteclîchez kriegen.
si liezen gêre vliegen
mit anderem ir geschôze.
von getouften bluotes vlôze
und von den werden tôten
daz velt begunde rôten.
Purrels her reit âne sper,
wan die durch der minne ger
dâ wol getubieret riten.
etslîcher hât noch dâ gebiten,
wie sîn vrouwe künne lônen:
irne kunde niht geschônen
Rennewart, dem ouch nâch minne
stuonden sîner vröuden sinne.
Purrel der grîse künec alt
wart dan getragen mit gewalt
ze vuoze von den sînen.
si liezen dâ wol schînen
daz si wâren unverzagt.
ûf sîme schilte, ist uns gesagt,
truog in manec rîter wunt
anz mer ûf einen tragmunt
verre über ein heide.
si sâhen an im leide.
Der rîche ellende
hete dâ mit sîner hende
sînem alter prîs errungen.
die vierzehen jungen,
des künegs süne von Nubîant,
ir neve Sînagûn dô vant
vil nâch si umbe gekêret.
si wârn alsô versêret:
waer er mit sîner müeden schar
ûf sînem orse trachenvar
in niht ze helfe zuo geriten,
si heten Franzoyse überstriten.
dô sah der rîche Terramêr
an sînen mâgen herzesêr.
der begunde al die sîne manen.
wol truoc des admirâtes vanen
von Salenîe Ektor.
Poydjus sah ê dâ vor
daz Halzebier was erslagen:
daz begunder Terramêre sagen,
der mê noch schaden dâ vernam.
Rennewart sluoc Gollîam
den künec von Belestigweiz.
mangem hurteclîchen puneiz
Rennewart dâ vor gestuont.
von im wart Gybôez ouch wuont,
der werde burcrâve ûz Cler.
dâ entweich Tybalt und al des her.
von Karkassûn Trohazzabê
geflohen hete wênec ê,
Der Ehmereizes vanen truoc,
unz er resach daz dâ sluoc
der herzoge Bernart
Ektor, der ie bewart
was vor aller zageheit.
des wart diu schumpfentiure breit,
dô der vane dernider lac,
den der vogt von Baldac
bevalh dem künege Ektor.
des rîches vane swebt enbor:
als tete der vane von Brubant,
den Landrîs vuorte an der hant:
hôh was der Provenzâle vane,
dâ der stern von golde ane
lac der rîcheit gelîch:
sînem vann, des alten Heimrîch,
und dem vanen von Tandarnas,
dâ der schêtîs under was,
den vünf vanen wol gelanc
gein mangem kumber der si twanc.
Bertram und Gybert,
der zweier vanen manec swert
volgete nâch bluotvar:
Terramêrs kinde schar
wart von in umbe gewant.
waz half sîn her ûz manegem lant?
die muosen mit im lîden nôt.
der heiden strîtes herte tôt
was, Poydwîz und Halzebier.
dâ vlôch manc edel soldier.
Swer den keiserlîchen namen hât,
den die heiden nennent admirât,
derst ouch vogt ze Baldac.
Terramêr der beider pflac,
er was vogt und admirât.
seht waz man roemschem keiser lât
ze Rôme an roemscher pfahte.
hôch mit hôher ahte
hât roemisch krôn vor ûz den strît,
daz ir niht ebenhiuze gît:
sô scharpf ist roemisch krône ervorht.
swaz anderr krône sint geworht,
die ûf getouften houbten sint,
ir aller kraft gein dirre ein wint
ist: sine mugens et niht getuon.
als het der Kanabêus suon
hoehe übr alle dheidenschaft
beidiu von arde und ouch von kraft,
und diu erbeschaft von Baligân
het im gemachet undertân
vil künege dienstlîche.
waer er noch als rîche,
dennoch hât mê Altissimus.
der schuof iz in dem strîte alsus:
swaz amazûre und eskelîr
dâ wârn mit dem von Muntespîr,
al sîne künege und emerâl
mit schumpfentiure vonme wal
muosen vlühtic rîten
mit vlust an allen sîten.
Ir saelekeit si mêrten,
mit den swerten umbe kêrten
die kristen al die heidenschaft.
der verren und der nâhen kraft,
dâ vür wil ichz hân erkant,
mit der wârheit diu gotes hant
des gap die besten stiure.
manlîcher schumpfentiure
nie geschah in manegen jâren.
sus wurben die dâ wâren
verdecket mit der toufe,
sô der edele vorloufe,
der sîner verte niht verzagt
und ungeschütet nâch jagt,
swenn er geswimmet durch den wâc.
dennoch manc koberunge lac
an der rîterschaft der Sarrazîn.
dâ tete wol ûf der vlühte schîn
Fâbors und Kanlîûn
und Ehmereiz Tybaldes sun,
daz si wol kobern kunden.
swâ si bekumbert vunden
bêde ir mâge und ir man,
alsô hulfen si den dan,
dês ir rîterschaft hât êre.
dannoch hardierten sêre
die getouften et mit kalopeiz.
möht ir volleclîcher puneiz
ûf den wunden orsen sîn getân,
sô waer dâ pfandes mê verlân.
Hin vlôch der admirât
(des was et dô kein ander rât)
ûf sînem ors Brahâne.
gein der muntâne
kêrte sînes hers genuoc,
des man sît dâ vil ersluoc;
etlîche ouch gein des meres stade.
al gewâpent hin zem bade
man manegen vürsten kêren sach,
des hant nie questen gebrach.
etlîche vluhen ouch in daz muor.
manc sîdîn gezeltsnuor
wart ûf der slâ enzwei getrett.
dâ wart man und ors gewett
in dem wazzer Larkant.
dennoch dâ manc getouftiu hant
vant vil werlîchen strît:
wan swâ die lücken wâren wît,
daz si durch mohten brechen,
slahen und stechen
was under Josweizes vanen,
des hôh gemuoten, der den swanen
truoc in vanen und ûf schilte.
der werde künec milte
muose abem vurte entwîchen,
doch unlasterlîchen.
werlîche er dicke kêrte,
sînen prîs er hôch gemêrte:
er beschutte manegen Sarrazîn,
der dâ beliben müeste sîn.
Der sehs herzeichen ruof,
die man smorgens den getouften schuof,
wart etswâ nû vergezzen,
dô mit swerten was gemezzen
diu schumpfentiur sô wît, sô grôz.
man hôrt dâ mangen niwen dôz:
swannen ie der man was benant,
alsô schrei er al zehant
in vürten und ûf plâne.
Gandalûz von Schampâne
und die sîne schrîten Provîs.
Jofreit von Sâlîs
ouch sîner krîe niht vergaz.
Iper und Arraz
schrîten Flaeminge:
manges swertes klinge
erklanc sô man die krîe schrei.
vaste ûf der slâ Nanzei
schrîten Lohreine.
al über die sarcsteine,
dâ die gehêrten lâgen,
die ze himele ruowe pflâgen,
mit swerten an den vurt gement
wart manc esklîr, der ungewent
was daz er vliehen solde.
der admirât nû dolte
von den roemschen vürsten schande.
sîne künege ûz mangem lande,
man swuor dâ bî ir hulde niht,
als uns diz maere dannen giht.
Von hêrren von mâgen beiden
schiet ân urloup manec heiden
von strîtes überlaste.
volleclîche lanc drî raste
ein kiel am andern stuont,
urssier, kocken, tragamuont,
die kleinen und die grôzen,
mit baniern überstôzen.
swa der rotte anker hêten grunt,
daz tete ir banier schône kunt.
etslîche nâmen unkunden rûm,
swenn si durch den vrischen pflûm
vluhen unz an den salzsê.
swer begreif die barken ê,
der beite sînes bruoder niht.
etslîchem esklîr man noch giht,
er vrâgte wênic maere
umb sînen marnaere.
dâ muosen künege selbe varn,
wolten si den lîp bewarn,
etslîche ân segel ûf gezogen.
sîner manheit was umbetrogen
al der heiden admirât,
der werlîche genkert hât
vor sîner schiffunge an dem mer.
ich sag iu wer dâ hielt ze wer.
Synagûn und Ehmereiz,
Prûanz und Utreiz,
Iseret und Malatons,
Marjadox und Malacrons.
E truogen vörhen rôtiu mâl:
rôt wurden vische über al
von dem strîte in Larkant.
ouch wart der Provenzâlen lant
von manger vlühteclîchen schar
ûf der slâ al rôt gevar
alsô der berc Tahenmunt.
dâ vlôch manc rîter sêre wunt,
verhouwen durch sîn harnasch.
Rennewart kom durch den pfasch
ze vuoz geheistiert her nâch,
dâ er mit manger rotte sach
sînen vater den alten
der jugent gelîche halten
mit unverzagetem muote.
meister Hildebrands vrou Uote
mit triwen nie gebeite baz,
denn er tete maneger storje naz
mit bluote begozzen.
werlîch und unverdrozzen
hielt der vogt von Baldac.
hie der stich, dort der slac,
swenne ie der niwen storje stôz
sich hurteclîchen în geslôz,
sus kom daz kristenlîche kumen.
ich mags wol jehen ûf die vrumen:
ine mag iu von den zagen
an dirre unmuoze niht gesagen.
ich sage et von getürste,
wie der Provenzâle vürste,
Willehalm der markîs,
und sîne helfaer wurben prîs:
der kom mit manegem Franzoys.
der herzoge ûz Vermendoys
und der herzoge Bernart,
sîn bruoder, kom ûf der vart
mit heller stimme nâch gejagt,
und Buove der unverzagt,
der lantgrâve ûz Comarzî.
dem jaget dô aller naehste bî
des alten Heimrîches vane.
nû was der heidenschefte bane
von huofslegen sô wît erkant,
daz man si kuntlîche vant.
des küneges vane von Tandarnas
alrêrst ûz den getouften was
durch den vurt nâch den Sarrazîn.
Bertram und Gibelîn
erhiewen die êrsten lücken.
lâzâ nâher tücken!
waz man baniere und vanen sach
ûf der slâ zogen nâch!
die sehs vanen der kristenheit,
etswâ gezart, etswâ niht breit,
nû gar durch vürte wâren.
ir gevriescht in manegen jâren
sô hert enpfâhn, sô sûrez komen,
als ze bêder sît dâ wart vernomen
von Terramêrs tragamunt.
des wart manc rîter ungesunt.
Der marcrâve nû niht des lât,
ern dringe et gein dem admirât:
daz riet sîns herzen gebot.
nû sah er Kâhûn den got
ûf eime grîfen gemâl
als in Baligân ze Runzevâl
gein dem keiser Karle truoc:
Terramêres schilt genuoc
was dennoch mê gehêret.
des wart manc helt versêret,
do der marcrâve diu wâpen kôs,
dar under Baligân verlôs
den lîp, und Palprimes sîn sun.
ir werder got Kâhûn
ûf ir schilte den grîfen reit,
dar und ouch Terramêr hie streit.
im wârn diu wâpen wol geslaht:
er erbt ir rîcheit und ir maht.
Volatîn mit sporn betwungen
wart dâ vil swerte erklungen.
vil künege ûz der heiden her
wârn vor ir admirât ze wer,
etslîch sîn kint und manec sîn mâc.
hie vome stich, dort vonme slac
geschach dâ vil der wunden:
siech wurden die gesunden.
dâ was diu ruowe strenge:
von maneger hurte enge
wart ûf dem wîten plâne.
Terramêr ûf Brahâne
Mit volleclîcher huorte
an den marcrâven ruorte:
er sluog in durch den helm sîn
noch sêrre denne in Oukîn
dâ vor hete verhouwen.
man moht ouch dâ nâch schouwen
daz dâ sêre wart zetrant
der halsperc ûz Jaszerant.
durch den grîfen und durch Kâhûn
wunt wart Kanabêus sun,
der edele hôhe recke.
diu Schoyjûsen ecke
in durch al sîn harnasch sneit.
den strît mit hurte underreit
der künec von Lanzesardîn:
Canlîûn tete dâ wol schîn
daz er sînen vater sach
ungern in sölhem ungemach.
an den kom dô Rennewart:
des was der bruoder ungespart:
von dem wart Canlîûn erslagen.
sine kunden niht ein ander sagen
von deheiner künde ê.
Rennwart den künec Gibûê
unz ûf den swertvezzel schriet.
durch al der sarringe niet
er sluoc den künec Malakîn.
Câdor muose der vierde sîn:
und dem jungen künec Tampastê
tete er ouch mit dem tôde wê.
des vater sluoc ouch Vivîanz
in dem êrsten sturme ûf Alischanz.
Wie diu vluht dô geriet!
wie daz kint von sîme vater schiet!
wie schiet der vater vonme kint!
seht wie den stoup der starke wint
her und dar zetrîbe.
wer dâ schiet von dem lîbe,
wer dâ ze ors ze scheffe entran,
über al ich des niht kan
iuch zeim ende bringen
und die nennen sunderlingen.
wan der admirât wart sêre wunt
geleit ûf sînen tragamunt,
der nie mê schumpfentiur enpfienc.
hoert wer mit im ûz sturme gienc.
von Bailîe Sînagûn,
und Bargis Purelles sun,
und des bruoder Tenebreiz.
gefurriert was ir sweiz.
an diu schef truoc manc rîter guot
geparriert sweiz und bluot:
diu kleider wurden dâ gesniten.
dâ wart niht langer dô gebiten,
mit vluht ein ende nam der strît.
daz klagete al sîne kumenden zît
Terramêr der werde.
sus schiet von roemscher erde
der dâ vor dicke ûf Rôme sprach
ê daz diu schumpfentiure geschach.
Der goldes rîche Tedalûn
und Terramêrs tohter sun
Poydjus von Frîende,
ieweder sîne hende
ûf der vluht geruorten sô wol,
von ir verhe enpfienc den zol
dennoch manec getoufter soldier.
ecidemôn daz tier
in Poydjuses vanen lac:
dô Tedalûn der vlühte pflac,
er wolte des vanen niht langer pflegen
ûf sînen vlühteclîchen wegen:
der tiure pfellel von Trîant,
den Tedalûn vuort an der hant,
und der schaft ligen alôê,
und daz sper geworht in Thasmê.
dâ mit enpfienc Gandalûz
eine sölhe tjost, sîns pluotes vluz
den tiuren pfellel gar begôz.
diu tjost wart hurteclîch sô grôz,
dâ von der Schampôneys lac tôt.
daz selbe gelt hin wider bôt
Rennwart der unverzagete
ze vuoz snellîchen jagete,
Tedalûnen er resluoc,
der ime sturm manlîche truoc
sînes swestersunes vanen.
do begund er Poydjusen manen
daz er wider kêrte an in.
des tete er niht: daz lêrt in sin.
Rennwart den grôzen schaden sach,
der an dem vürsten dâ geschach,
ûz Schampân dem gêrten,
und wie die sînen mêrten
ob im den jâmer alsô grôz.
wart ie jâmer des genôz,
daz muost vil ougen arnen,
und ir herzen sich des warnen,
vil wazzers dar ze lîhen,
und der vröuden sich verzîhen.
swâ sô werder tôte laege,
wer dâ lachens pflaege?
ungern ich iemen des dâ zige.
der marcrâve hete den sige
mit grôzem schaden errungen
und jâmers dâ betwungen
manec getouftez herze.
der kristenlîche smerze
was in sîn her geteilet.
vil wunden noch ungeheilet
die sînen vuorten ûfez wal.
dâ heten siuftebaeren schal
die minren und die mêrren.
het ich einen hêrren,
vor sîme hazze selten vrî,
ob ich im sturme waer dâ bî
dâ der sînen lîp verlüre,
ob man mich saehe in jâmers küre,
des müese ich trüglîche jehen:
daz moht aldâ niht geschehen.
Dâ was gewunnen und verlorn.
etslîche heten vröude erkorn:
sô heten die andern jâmers hort.
daz was der site hie und dort
an den selben zîten
ime her an allen sîten.
swen dâ leben liez der tôt,
swie grôz wart anders dâ des nôt,
der hete sich selben vunden.
ieslîcher sînen kunden
suochte ûf dem wal und ûf der slâ.
sô vant er sînen vater dâ,
sô vant der sînen bruoder hie:
des pflâgen dise und die:
sô vant der hêrre sînen man.
mê vindet der wol suochen kan,
denn der suochens sich bewigt
und durch sîn trâcheit stille ligt.
ob nû gar mîne sinne
solden sprechen von gewinne,
waz manger rîcheit dâ bestuont,
mir waer diu zal dannoch unkuont.
dâ wurden de armen rîche,
die dâ tâten dem gelîche
daz si nemen wolten
als si billîche solden.
der rîche, der arme, dirre und der
vant mê dan nâch sîns herzen ger.
ine bin niht derz iu sunder zelt,
waz ieslîch hant dâ hât gewelt.
Bernhart von Brubant
blies ein horn, daz Olifant
an Ruolandes munde
nie ze keiner stunde
an decheiner stat sô lûte erhal.
daz kristen her het ûf dem wal
beide vröude und klage.
nû was diu sunne an dem tage
harte sêr ze tal gesigen,
manc getouftiu sêl hin ûf gestigen:
ez begunde et nâhen der naht.
wer in die spîse hête brâht
an manegem ringe schône?
die von Samargône:
ûz Indyâ, von Trîant
man wunder dâ von spîse vant,
vil spîse ûz Alamansurâ:
vil spîse ûz Kânach vant man dâ,
vil spîse brâht ûz Suntîn:
dâ muose ouch mê der spîse sîn
von Todjerne und von Arâbî.
ob roemscher keiser waeren drî,
ieslîcher mit sunderher,
die heten volleclîche zer
dâ vunden ûf ir reise.
vil spîse ûz Orkeise,
vil spîse ûz Adramahût.
dâ wart manec verhouwen hût
mit unkunder spîse erschoben.
sölhe herberge kunde ich loben,
Swenn ichz gerne taete,
dâ ich vunde alsölh geraete.
ine mac niht geben sundernamen
ir spîse, dem wilden und dem zamen,
und ir trinken maneger slahte
von kostenlîcher ahte,
môraz, wîn, sinôpel.
Kipper und Vinepôpel
hânt sô guoter trinken niht gewalt
als si dâ vunden manecvalt.
geleschet nâch der hitze
wart dâ maneger, daz sîn witze
niht gein Salomône wac.
dâ was ir naht und ir tac
unglîch an der arbeit.
etslîcher tranc daz gar sîn leit
mit liebe nam ein ende.
swaz al der heiden hende
ime sturme heten im getân,
diu klage muost ein ende hân:
in dûhte er hete si alle erslagen,
und daz alle helde zagen
waern, wan sîn eines herze.
sîn selbes wunden smerze
was im reht ein meien tou.
weder der noch dirre in rou,
ez waer sîn vater oder sîn mâc:
ern ruochte wer dâ tôt belac,
ern ruochte ouch wer dâ lebte.
sus der nâch prîse strebte.
Die de wirtschaft dâ besâzen,
den was almeistic lâzen
zer âdr od sus zem verhe.
vant man dâ rede twerhe,
diu wart smorgens lîhte sleht.
dâ hete der hêrre und der kneht
sô genuoc daz in niht gebrach.
daz was en tiuschen guot gemach
en vranzoys hetens eise.
hie der kurteise
und dort der ungehofte man,
ieslîcher dâ genuoc gewan
von rîcheit die si vunden.
etslîcher grôze wunden
ahte als einer brâmen kraz.
die heiden von ir koufschaz
heten vil gegeben ze zolle.
ir werder got Apolle,
wolt er zürnen, und ir admirât,
des heten dise guoten rât,
swenne si ir hulde enbaeren,
ob si in ir hazze waeren.
Mahumet und Tervigant,
Kâhûn, swie si wârn genant,
al der heidenschefte gote,
ûf dem wal die naht wart zir gebote
lützel dâ gestanden.
in toufpaeren landen
hânt si halt noch vil kleinen prîs:
in diende ouch wênc der markîs.
Jêsus mit der hoehsten hant
die clâren Gyburc und daz lant
im des tages im sturme gap:
er brâht den prîs unz in sîn grap,
daz er niemer mê wart sigelôs,
sît er ûf Alitschanz verlôs
Vivîanzen sîner swester kint,
und der mê die noch vor gote sint
die endelôsen wîle.
sîner swester sun Mîle
wart wol gerochen an dem tage.
maneger zunge sprâche klage
dâ erwurben vil ze klagenne
und dâ heime nôt ze sagenne.
die nie toufes künde
enpfiengen, ist daz sünde,
daz man die sluoc alsam ein vihe?
grôzer sünde ich drumbe gihe:
ez ist gar gotes hantgetât,
zwuo und sibenzec sprâche, die er hât.
der admirât Terramêr
mit manegem rîchem künege hêr
wolte bringen al die sprâche
ûf den stuol hinz Ache
und dane ze Rôme vüeren.
si kundenz anders rüeren
mit den ecken, die daz werten
und ûf ir verch sô zerten
dês nû ir sêle sint vil lieht:
sine ahtent ûf kumber niht.
Smorgens do ez begunde tagen,
an manegen hûfen getragen
wart diu reine kristenlîche diet,
den ir saelde daz geriet
daz si ime sturme ir lîp verlurn.
die hôhen sie sunder kurn.
der vürste, der grâve, der barûn,
swer durch Heimrîches sun
dâ was belegen ame rê,
ir necheines sêl wirt niemer wê.
die armen wurden dâ begraben,
und die edelen ûf pâre gehaben,
die si ze lande wolten
vüeren. waz si dolten
jâmers, dô man schouwen
si muose alsô verhouwen!
swâ man sach ir wunden,
die wurden an den stunden
mit balsem gestiuret:
rîchiu pflaster wol getiuret,
müzzel und zerbenzerî,
arômât und amber was derbî.
swâ der pflaster keinez lac,
dâ was immer süezer smac.
der balsem lât si vûlen niht:
swelhe lîch man sô besiht,
gebalsemt vleisch hût und bein,
den sint tûsent jâr al ein,
als ob si laege die êrsten naht.
sölh art hât balsemlîchiu maht.
Die vürsten und ir hôhen man
sich bereiten umb ein kêren dan
mit gemeinem râte.
si zogten niht ze drâte:
ir tagereise was niht lanc.
etslîchen manec wunde twanc
samfte dan ze rîten.
wer solt dâ langer bîten?
si muosen dannen scheiden.
jâ lac sô vil der heiden
dâ der sturm was geschehen:
si muosen anderswâ besehen
herberge ein lützel dannen baz,
dâ waer von bluote niht sô naz.
der vürste ûz Provenzâlen lant
klagete sêr daz er niht vant
sînen vriunt Rennewart:
im was leit diu dannenvart.
er sprach 'in hân noch niht vernumen
war mîn zeswiu hant sî kumen.
ich mein in der ze bêder sît
den prîs behielt, dô diu zît
kom und der urteillîche tac,
daz ich von im des siges pflac,
und von der hoehsten hende.
alrêrst mîn ellende
ist groezer denne ich waere aldâ
in der stat ze Siglimessâ
und dan verkouft ze Thasmê.
mirst hie vor jâmer als wê.
Ey starker lîp, clâriu jugent,
wil mich dîn manlîchiu tugent
und dîn süez einvaltekeit
und dîn prîs hôh und breit
dir niht dienen lâzen,
sô bin ich der verwâzen.
hât dich der tôt von mir getân?
soltu nû niht mîn dienest hân,
und al daz teilen mac mîn hant?
wan du ervaehte mir diz lant,
du behabtes hie mîn selbes lîp
und Gyburge daz clâre wîp.
wan dîn ellen ûz erkorn,
mîn alter vater waere verlorn:
ieslîch mîn helfaere,
wan du, verloren waere,
al mîne mâge und mîne bruoder.
du waere mînes kieles ruoder
und der rehte segelwint,
dâ von al Heimrîches kint
hânt gankert roemische erde.
in alsô hôhem werde
kom nie mannes prîs geswebt
bî der diet diu hiute lebt.
du machtes mîne mâge quît.
du vaehte an der selben zît
ûf dem mere und ûf dem lande.
mîn triwe het des schande,
ob niht mîn herze kunde klagen
und der munt nâch dir von vlüste sagen.
Du braeht der Franzoyser her
mir ze helfe um die gotes wer,
die ûf der vluht wârn gesehen.
ich mac wol dînem ellen jehen
daz alle getouften liute
dich solden klagen hiute
und dich vürbaz klagen al die zît
die got der werlt ze lebenne gît.
du hâst dem toufe prîs bejagt.
vil manegiu jâr man noch sagt
wie du vaehte ûf Alitschanz.
Mîle und Vivîanz,
duo ich iuch und al mîn her verlôs,
sô grôze vlust ich dâ niht kôs.
got, hât dîn erbärme kraft,
al die engele in ir geselleschaft
müezen mîne vlust erkennen.
diz sî mîn hellebrennen,
daz diu sêle mîn decheine nôt
vürbaz enpfâhe, sît mir tôt
des lîbes vröude ist immer mê.
Altissimus, sît sölhiu sêr
mir hânt gegeben die heiden,
nû bewar mich vor dem scheiden
von dir am urteillîchen tage,
und vor der endelôsen klage
der du niht pfligest ze wenden.
dîn erbarme müeze senden
mir sô trôstlîchen trôst,
des diu sêle ûz banden werde erlôst.
Man mag an mîme helme sehen
daz ime sturme ist geschehen
ûf mich manc ellenthafter slac:
ouwê daz ich niht tôt belac
von des admirâtes handen!
do der keiser Ruolanden
verlôs von Marssiljen her,
und Oliviern der wol ze wer
was, und 'der bischof Turpîn,
noch ist diu vlust groezer mîn.
ist mich von Karle ûf erborn
daz ich sus vil hân verlorn?
der was mîn hêrre und niht mîn mâc,
dechein sîn sippe an mir lac:
von wem ist mich ûf gerbet
daz ich bin sus verderbet?
waz touc mir nû vürsten name?
mîn tôtiu vröude, niht diu lame,
ime herzen ist verswunden.
die vremden und die kunden,
von den bin ich gunêret,
sît mir sus ist verkêret
al mîns hôhen muotes kraft.
manec trûrec man kumberhaft
hie vröude enpfienc von mîner hant,
dô ich der Provenzâlen lant
mit grôzen vröuden hie besaz:
jâ dorfte ninder vürbaz
der kumberhafte ellende,
niht wan gein mîner hende.
Mîner vlust maht du dich schamen,
der meide kint. in dîme namen
was mîn verch, mîn habe geveilet.
diu lücke ist ungeheilet,
die mir jâmer durchez herze schôz.
stêt dîn tugent vor wanke blôz,
du solt an mir niht wenken
und mîne vlust bedenken,
sît entwarf dîn selbes hant
daz der vriunt vriundinne vant
an dem arme sîn durch minne.
reht manlîche sinne
dienent ûf wîplîchen lôn.
manegen sperkraches dôn
hân ich gehôrt umb ein wîp,
diu nû leider mînen lîp
mac dirre vlust ergetzen niht:
mîn herze iedoch ir minne giht.
wan dîn helfe und ir trôst,
ich waere immer unrelôst
vor jâmers gebende:
aller künege hende
möhten mit ir rîcheit
niht erwenden mir mîn leit.'
dô der vluz sînr ougen regen
het der zäher sô vil gepflegen
daz ir zal was umbekant,
dô kom Bernart von Brubant:
der strâfte in und nam in abe
von sîner grôzen ungehabe.
Do der herzoge in trûrec sach,
zem marcrâven er dô sprach
'du bist niht Heimrîches suon,
wiltu nâch wîbes siten tuon.
grôz schade bedarf genendekeit.
über al diz her wirt ze breit
der jâmer durch dich einen,
wiltu hie selbe weinen,
reht als ein kint nâch der brust.
süeze vinden, manege sûre vlust,
niht anders erbes muge wir hân.
du selp sibende starker man,
an den sô hôher art ist schîn,
wir müezen landes hêrren sîn:
wer liez uns lant und lande hort
âne bluot und swertes ort?
Tybaldes lant und des wîp
du hâst; dar umbe manegen lîp
noch gein uns wâgen sol sîn vâr.
du weist wol, über sehs jâr
sprach al der heiden admirât
sîn samenunge, diu nû hât
unser verch hie niht gespart.
um dînen vriwent Rennewart
mirz herze und die ougen jâmerc sint:
wand errlôste ouch mir mîn kint,
den pfallenzgrâven Bertram,
und siben vürsten er dâ nam
in prîsûn ûz îsernbant,
aldâ er si beslozzen vant.
Der rîche, der arme, ietweder giht,
unser leger sî hie enwiht.
wol ûf, herbergen von dem wal.
wir sulen an bergen und an tal
Rennwarten suochen heizen,
und ûf schoenem velde erbeizen,
dâ niht sô vil der tôten lige.
wir hân mit schaden disen sige
errungen gein der überkraft
an stolzer werden heidenschaft.
nû haben manlîchen muot!
nâch dem gelîch denn maneger tuot,
den hie vil kumbers twinget
und ouch mit jâmer ringet.
wa ervaht ie vürste dîn genôz
schumpfentiure alsô grôz?
diu ist sît Adâmes zît
alsô breit und alsô wît
an deheider stat vor uns geschehen.
wir muosen halt die heiden sehen
ûf ir vluht gar unverzagt:
waz ob uns ûf dem nâhjagt
Rennwart ist ab gevangen?
ist ez im sus ergangen,
dâ engegen hab wir gaebez pfant.
gevangen ist in Larkant
der künec von Scandinâvîâ,
der wol ze wer hielt aldâ.
wir hân zweinzic oder mê
hôher künege und vürsten hêr,
Der etslîcher ist sô wert,
des Terramêr hin wider gert:
gein den wirt Rennewart wol quît.
nû soltu werben (des ist zît)
daz man dir antwurte
die ûf velde und in vurte,
ûf dem mer in al den schiffen,
der heiden sî begriffen.
ze scherme dîme lande
soltu gern alsölher pfande.
gich, dun wellst ir schatzes niht.
ieslîch vürste hie wol siht
welch nôt dich darzuo dwinge.
nû rît an alle ir ringe.
dîn vater und die bruoder dîn
sulen mit dir an der rede sîn:
wir hân ir doch daz mêrre teil.
nû wis mit andaehte geil:
got hât dich hie wol gêret
und dînen prîs gemêret.'
Willalm an Bernarten sach:
zem herzogen er dô sprach
'got weiz wol waz er hât getân.
nû geloube, manlîch wîser man,
ob du sîst sô gehiure,
dirre sige mir schumpfentiure
hât ervohten in dem herzen mîn,
sît ich guoter vriunt muoz âne sîn,
an den al mîn vröude lac.
ôwê tag, und ander tac!
Ein tac, dô mir Vivîans
wart erslagen ûf Alischans,
selbe sibende vürste, und al mîn her,
wan daz ich selbe entreit mit wer.
mîn bestiu helfe aldâ beleip.
diu grôze vlust mich dar zuo treip
daz ich dîne gnâde suochte,
und maneges der des ruochte
daz er sîn triwe erkante
und in mîn helfe ernante.
gestern was mîn ander tac.
von den heiden ich wol sprechen mac,
daz mîn vröude ist verzinset dran,
swaz der mîn herze ie gewan.
iedoch stêt ez mir alsô:
ich muoz gebâren als ich vrô
sî, des ich leider niht enbin.
ez ist des houbtmannes sin,
daz er genendeclîche lebe
und sîme volke troesten gebe.
du solt mit mir rîten
inz her an allen sîten.
sô nû geherberget wirt,
ich getrûwe im wol daz niht verbirt
keins ringes hêrre, erne gebe
mir swaz heidenschaft dran lebe.'
si riten und erwurben gar
swaz ûz al der heiden schar
der hôhen dâ gevangen was,
daz mans im brâhte ûf bluomen gras
Für Heimrîches preimerûn:
der behielt se sîme sun.
Willehalm der markîs
moht des jehen vür hôhen prîs:
er het ze sînen handen
swaz ûz al der heiden landen
der hôhen was gevangen dâ.
der künec von Scandinâvîâ
was wol von sîner tugende erkant.
al der heiden sunderlant
behalten heten ninder wîp,
diu ie sô kürlîchen lîp
sît Even zît gebaere.
daz wârn von dem diu maere.
der marcrâf nam des sicherheit:
die andern wurden al bereit
beslozzen în îsernbant.
ze landes hêrren ir bekant
warn vünf und zweinzec mit der zal.
dô si entwichen von dem wal,
si wârn ergriffen an dem mer
bî ir admirâtes wer.
mit zuht des marcrâven munt
sprach 'mir ist ein dinc wol kunt
an iu, künec Matribleiz,
daz ich die wâren sippe weiz
zwischen iu und dem wîbe mîn:
durch si sult ir hie gêret sîn
von allen den diechs mag erbiten.
ir habt mit werdeclîchen siten
Iwer zît gelebt sô schône,
daz nie houbt under krône
ob küneges herzen wart erkant,
den beiden vor ûz waere benant
sô manec hôhlîcher prîs.
ich mag iuch loben in allen wîs,
zer manheit und zer triwe,
und zer milte ân riwe,
und zer staete diu niht wenken kan.
ich künd iu, wol gelobter man,
mînen willen, des ich bite:
ich getrûwe iu wol, ir sît dermite.
nemt dirre gevangen liute ein teil,
die ûf ir eit und ûf ir heil
niht wan die rehten wârheit sagen,
swaz hie künege lige erslagen,
daz ir die suochet ûz dem wal
und rehte nennet über al
beide ir namen und ir lant.
die sol man heben al zehant
schône von der erden,
daz se iht ze teile werden
decheime wolf, decheime raben.
wir sulen si werdeclîcher haben
durch die diu von in ist erborn:
swaz Gyburg mâge ist hie verlorn,
die sol man arômâten,
mit balsem wol berâten,
und bâren küneclîche,
als ob in sîme rîche
Dâ heime ieslîcher waere tôt.'
Matribleiz zehant sich bôt
ze tal gein sînen vuozen nider.
der wart schier ûf gehaben sider.
dô danct er dem markîs,
und sprach alsô, daz al sîn prîs
mit der tât waere beslozzen,
und sîn triwe mit lobe begozzen,
des sîn saelde immer blüete
und sîn unverswigeniu güete.
Matribleiz sprach aber mê
'unser wer und unser gote hêr
half niht, wirn müesen unverholen
die wâren schumpfentiure dolen.
daz unser vluht ie wart gesehen,
des mac mîn herze unsanfte jehen.
mîn werder got Kâhûn wol weiz,
sîn dienstman Matribleiz
wart zer vluht nie geborn:
ich was ie wol zer wer erkorn,
giht es daz getoufte her.
ich wart ergriffen an der wer
und in Larkant gedrungen,
der vluht gar unbetwungen.
mîn eines rüemen hilfet niht,
sît man mich hie gevangen siht.
het wir uns alle baz gewert,
des waere der heiden mê ernert,
und der admirât sô hinnen kumen,
daz im niht prîses waere genumen.'
Der marcrâve tete im kunt
um einen senlîchen vunt,
den er hete vunden
'dô was überwunden
an dem mer der Kanabêus suon.
swer dô mit nemen iht wolde tuon,
daz tete wol ieslîch kristen hant.
an sîme ringe ich stênde vant
ein preimerûn hôh und wît
gar von blankem samît.
ûz der heiden ê ein priester grâ
was dar under meister dâ.
ich was durch mînen helm versniten:
al tewende ich drunder kom geriten,
niht durch nemens vâre.
ich vant drî und zweinzec bâre,
als manegen tôten künec dâ ligen,
gekroent. ir namen sint unverswigen:
ze ende ieslîcher bâre drum
hât ir epitafîum
an breiten tavelen, die sint golt.
ich geloube im wol, er waere in holt,
swer die koste durch si gap.
dar an was ieslîch buochstap
mit edelen steinen verwiert,
al die bâre wol geziert.
man list dâ kuntlîche
ir namen und ir rîche,
wannen ieslîcher was erborn,
und wie er hât den lîp verlorn.
Mich gerou daz ich dar under was.
idoch ein teil ich dâ las,
und vrâgte den priester maere,
von wem diu koste waere.
des jah er ûf den admirât.
mîn van ez dâ beschirmet hât:
den hiez ich stôzen derfür,
und bat sîn pflegen, daz iht verlür
der priester dar und.
sölh vinden schuof mîn wunde.
ich sach dâ manec balsemvaz.
hêr künec, ich sagez iu umbe daz:
ob wir balsem sulen hân,
den sol iu der priester lâzen,
und dar zuo swaz dar under sî:
daz sî der pflege vor mir nû vrî.
nû vüert die tôten werden
von der toufpaeren erden,
dâ man si schône nach ir ê
bestate. ich sol iu schaffen ê
starke mûle die si tragen,
künege die hie sint erslagen;
und liute die der bâre pflegen,
ûf brükke, in vurte, und an den wegen.
ob irs geruochet und gert,
sô sît noch mê von mir gewert.
ir sult hie unbetwungen sîn.
sprechet selbe: swaz ist mîn,
daz sult ir nemen al bereit.
sît ledec iwer sicherheit.
Hêr künec, als ich iuch ê bat,
nû rîtet ûf die walstat
und ûf die bluotvarwen slâ.
swaz ir künege vindet dâ,
die bringet Terramêre,
der die grôzen überkêre
tete âne mîne schulde,
des gnâde und des hulde
ich gerne gediende, torst ichs biten,
swie er gebüte, wan mit den siten
daz ich den hoehsten got verküre
und daz ich mînen touf verlüre
und wider gaeb mîn clârez wîp.
vür wâr ich liez ê manegen lîp
verhouwen als ist hie gesehen.
hêr künec, ir muget im dort wol jehen,
ich ensendes im durch vorhte niht,
swaz man hie tôter künege siht:
ich êre dermit et sînen art,
des mir ze kürzwîle wart
an mînem arme ein süezez teil,
dâ von ich trûric und geil
sît dicke wart, sô kom der tac
daz Tybalt gein mir strîtes pflac.
vor dem möht ich hie wol genesen,
swenn ze Baldac wolte wesen
bî dem bâruc der admirât,
der mich nû hie gesuochet hât.
ich bevilh iuch, künec Matribleiz,
dem der der sterne zal weiz
Und der uns gap des mânen schîn.
dem müezet ir bevolhen sîn,
daz er iuch bring ze Gaheviez.
iwer herze tugende nie verliez.'
der marcrâf guot geleite dan
gap dem hôch gelopten man,
und swaz man tôter künege vant.
sus rûmt er Provenzâlen lant.
