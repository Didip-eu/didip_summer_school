besitzen sîne hêrschaft.
seht alsus wart dô kriechaft
der herzog ûzer sahsenlânt
mit dirre vrouwen al zehant
umbe ir liute unde umbe ir guot;
durch sînen hôhen übermuot
bestuont er si mit strîte.
si liez in bî der zîte
hantvesten unde ir brieve sehen:
wie vor den hêrren was geschehen
mit rehte daz gedinge,
daz âne misselinge
daz lânt ir erbe solde sîn.
daz truoc die werde herzogîn
gar lützel unde kleine vür,
ward ir nâch sînes herzen kür
der vürste rîch von sahsen
liez grôzen schaden wahsen.
Er quam geriten in ir lânt
mit gewalticlicher hant
unde mit sô starker herescraft
daz sich diu vrouwe tugenthaft
niht kunde sîn erwern,
wand er begunde si verhern
mit roube unde ouch mit brande.
an liuten unde an lânde
wart ir verlust vil manicvalt.
kein rîter was in ir gewalt
der im getörste widerstân,
ir dienstliute si verlân
mit helfe dâ begunden,
dem vürsten si enkunden
gurliugen noch gestrîten.
dâ von ir zallen zîten
der hêrre vil ze leide tete.
er brach ir dörfer unde ir stete
mit schedelichen reisen
ze noeten unde ze vreisen:
des tete er ir vil unde gnuoc.
Ze jungest sich diu zît getruoc
von wilder âventiure alsô
daz der künec karle dô
rîlicher als ein roemscher voget
quam in daz niderlânt gezoget
unde wolte drinnen rihten
unde allez daz verslihten
daz vür in quaeme dâ ze klage,
als noch hiute unde alle tage
billîche ein roemscher künec tuot.
er quam in eine veste guot
mit al der hovediete sîn,
diu lît dâ sich der snelle rîn
wil sêwen unde ergiezen
unde in daz mer kan vliezen,
als ez noch manegem ist bekant:
niumâgen ist diu burc genant
dâ karle nider sich geliez.
er bat dâ künden unde hiez
den liuten von dem lânde sagen:
swer vor im haet iht ze klagen,
daz der vür in dâ quaeme
unde guot gerihte naeme
nâch sîme rehte al zehant.
Diu herzogîn ze brâbant,
als si vernam diu maere,
dô quam diu tugentbaere
mit ir tohter wünnevar
vür den erwelten künec dar
unde suochte an im gerihte sâ.
nû was ouch bî der zîte dâ
der herzoge ûzer sahsenlânt
unde manec hêrre wît erkant
die gerne suochten sînen hof,
unde manec werder bischof
des herze tugent sich versan;
grâven unde dienestman,
herzogen unde vrîen gnuoc
unde manec rîcher vürste kluoc,
die wâren ûf dem palas.
dô karle ûf ein gestüele was
gesezzen durch gerihte,
vor sîner angesihte
begunden klagen al zehant
diu herzogîn von brâbant
unde ir tohter junc diu maget.
ûf den von sahsen dô geclaget
von in beiden sêre wart:
die vrouwen rîch von hôher art
dem künege ir schaden seiten,
ir ungemach si leiten
den ôren sîn mit rede vür:
wie si nâch sînes herzen kür
vertreip der herzog âne schult,
unde was er grôzer ungedult
an in begangen haete
mit worten unde mit taete.
Nû si vor karlen beide
mit jâmer unde mit leide
gestuonden klegelîche alsô,
vil schiere wart geschouwet dô
ein vremdez wunder ûf dem sê,
daz man gesach nie keinez mê
daz wunderlicher waere
unde ouch sô tugentbaere.
Der künec blicte nebensich
aldurch ein venster wünniclich:
dô spürte er daz ein wîzer swan
vlouc ûf dem wazzer dort heran
unde nâch im zôch ein schiffelîn
an einer keten silberîn,
diu lûter unde schône gleiz.
der vogel sich des harte vleiz
daz er die kleinen arken
gezüge ab dem vil starken
wilden wâge unmâzen tief.
ein rîter in dem schiffe slief:
der haete sich darîn geleit,
darüber ein spalier was gespreit
daz liehten schîn den ougen bar,
von palmâtsîden rôsen var,
in dem diu sunne spilte.
der helt ûz sîme schilte
gemachet haete ein küssîn,
ûf dem sô lag daz houbet sîn
durch ruowe dâ besunder.
Ich sage iu von im wunder,
welt ir mit willen sîn gelosen:
sîn helm, sîn halsberc unde die hosen
diu wâren neben in geleit,
er haete sîniu wâpencleit
mit im gefüeret ûf den sê.
der albez wîz alsam der snê
vuorte an im den swaeren soum,
den segel unde den mastboum:
des schiffelînes marner guot.
den rîter ûf des wâges vluot
zôch der vogel dort herdan:
in vuorte als eben dirre swan
daz nie kein marner ûf dem mer
ein schif geleite sunder wer
sô wol als in der albez tete,
wand er in zuo des lândes stete
gar ordenlîche wîste.
unde dô der hôchgeprîste
künec karle daz ersach,
dô stuont er ûf unde sprach:
 <wil ieman schouwen unde spehen
daz groeste unbilde daz gesehen
ie wart ze keinem mâle,
der kêre sunder twâle
mit mir alzuo des meres stade.
ein vogel ziuhet alsô gerade.
ûf dem wazzer dort herdan
ein schiffelîn unde einen man
daz man daz wunder nie bevant,
er wil in vüeren in diz lânt
ab des vil tiefen meres vluot.
wol ûf, ir maeren helde guot,
unde îlent mit mir an den sê!
der albez wîz alsam ein snê,
geverwet sô daz blüende rîs,
der kêret dar ûf sîne wîs
daz er den helt geleite
ze lânde vil gereite
unde in ze stade bringe.
sô wunderlicher dinge
wart selten ie geschouwet iht,
sô daz man einen vogel siht
ûf wazzer vüeren liute.
swaz ouch sîn kunft bediute,
si zeiget vremdiu maere:
ein keten wünnebaere,
diu von silber ist geslagen,
ist im gesmîdet umb den kragen
unde an daz schiffelîn geworht;
er wil den rîter unervorht
her wîsen zuo der veste.
got hât uns wilde geste
gesant her ûf dem wâge wît:
ein rîter in dem schiffe lît,
der ist dar inne entslâfen;
sîn harnasch unde sîn wâfen,
glânz unde missewende vrî,
sint im geleit vil nâhen bî>.
Diz maere unmâzen wilde
daz dûhte ein grôz unbilde
die rîter algemeine
die bî dem künege reine
wâren ûf dem wîten sal.
geloufen quâmens überal
hinab dem hûse alzuo dem sê.
nieman beleip von liuten mê
des mâles ûf der veste guot,
wan dise vrouwen ungemuot,
die klagen wolten bîder zît:
der ungemüete was sô wît
unde alsô breit ir swaere
daz si niht vremder maere
unde âventiure enruochten,
wan si gerihte suochten
vil gerner danne wunder.
Dâmite unde ouch hierunder
die arken haete dô der swan
gewîset zuo der veste dan
unde was mit ir ze lânde komen;
dâ von der rîter ûzgenomen
der in dem schiffelîne slief
was ûf dem wilden wâge tief
erwecket unde erwachet.
ûf haete er sich gemachet
vil schiere ûz sîner arken.
des wart der helt mit starken
êren schône enphangen,
wan karle quam gegangen
im engegen an daz mer
mit eime ritterlichen her,
unde enphienc in alsô wol
daz man enphâhen niemer sol
baz deheinen jungelinc.
er hiez behalten sîniu dinc
unde wart von sîner künfte vrô.
 <got weiz wol, hêrre>, sprach er dô,
 <daz iuch ein vremder marner hât
ân alle schemelîche tât
gefüeret her in unser lânt>.
dô wurden im vil wol zehant
diu liehten wâpenkleider sîn
getragen ûz dem schiffelîn
unde vür in ûf die burc gesant.
dô nam der künec sâzehant
den werden rîter ûzerwelt
unde vuorte den kürlichen helt
mit im von dannen ûf daz hûs.
die liute machten einen grûs
von disem wunder wilde,
daz sîn erweltez bilde
ein albez haete dar gezogen.
der helt an manheit unbetrogen
den vogel hiez dô kêren dan:
 <vliuc dînen wec, vil lieber swan!>
sprach der güetlîche wider in.
 <swenn ich dîn aber dürftic bin
unde dîn ze noeten brûchen sol,
sô kan ich dir geruofen wol
unde dich herwider bringen>.
Seht dô begunde swingen
der albez balde ûf sîne vart.
daz schiffelîn gefüeret wart
mit im von dannen über sê.
man sach ir beider dâ niht mê,
wan si sô sunder lougen
den liuten ab den ougen
schier unde balde wâren komen.
Der gast hin ûf daz hûs genomen
von dem erwelten künege wart.
durch sîne ritterlichen art
wart er ze wunder an gesehen,
man dorfte keinen rîter spehen
nie sô wünniclichen mê.
der künec gewaltic unde hêr
gienc an sîn gestüele wider
unde saz an daz gerihte nider
als er gesezzen was dâvor;
der gast ouch neben in enbor
gesetzet wart von sîner hant
vür manegen vürsten wîte erkant.
Nû karle an sîn gerihte quam
unde aber sich des an genam
daz er dô wolde rihten
unde allez daz verslihten
swaz krumbes dinges waere dâ,
dô stuont eht aber ûf iesâ
diu herzogîn von brâbant.
si nam ir tohter an ir hant,
diu glânz was unde reine:
von vleische noch von beine
wart ein kint als ûzerkorn
in brâbanden nie geborn
sô diu vil keiserlîche vruht.
an ir lag êre mit genuht
an lîbe unde an gelâze,
liutsaelic ûz der mâze
sô schein diu guote bî der zît.
si zierte ein grüener samît,
des truoc si mantel unde roc,
unde hermîn was der underzoc
der wünniclichen waete.
ein schapel ûfe haete
diu schoene unde diu vil klâre,
daz lûhte von ir hâre
von golde unde ouch von gimmen.
unde haete si niht grimmen
unde ungeschriben smerzen
gehabet in ir herzen
umbe ir liute unde umbe ir lânt,
sô waere an ir der wunsch erkant
unde aller saelde ein überhort.
ir muoter klegelîchiu wort
leit aber umbe ir schaden vür
dem künege rîch von hôher kür,
si bat gerihtes unde sprach:
 <lâzent iuch mîn bitter ungemach
erbarmen, hêrre tugentrîch!
sît iu nie keiser wart gelîch
ûf erden an gerehtekeit,
sô rechet mir diz herzeleit,
daz ich ân alle schulde
von dem herzogen dulde
ûz sahsen der hie vor iu stat
unde âne reht vetriben hât
von liuten unde von lânde mich;
durch übermuot hôchverticlich
tuot er mir ungenâde schîn,
er wil mich unde die tohter mîn
an guote gar verderben
unde alles des enterben
des wir ze lêhen solden hân.
swaz uns hie geltes wart verlân
von dem herzogen gotfride,
der von getriwes herzen lide
was unser beider vriunt erkant,
des wil mit vrevelicher hant
verstôzen uns sîn bruoder doch;
unde wizzen ez die liute noch
gelîche unde algemeine,
daz uns der vürste reine
gotfrit sîn lânt besitzen hiez
unde uns brâbant zeim erbe liez
ê daz er vuor ûf gotes vart.
uns beiden ez gemachet wart
von sîner milten hende alsô
daz er uns des gab brieve dô
daz wir des lândes wielten
unde iemer ez behielten
beid in gewalt unde in gewer.
seht alsus kêrte er über mer
unde ist dâ leider tôt beliben.
sît hât sîn bruoder uns vertriben
mit roube unde ouch mit brande.
er wil uns von dem lânde
verstôzen sunder alle schult:
daz ir uns, hêrre, rihten sult
durch iwer saelde küneclich.
lâzent mîne tohter unde mich
gnâd unde reht beschouwen,
sô daz uns armen vrouwen
blîbe guot liut unde lânt
daz uns von mînes hêrren hant,
der eine vürste was von art,
offenlich gemachet wart>.
der herzoge ûzer sahsenlânt
der rede antwürte bot zehant
schône unde witziclîche alsô:
 <got weiz wol, hêrre>, sprach er dô,
 <daz ich unrehtes niht enger.
brâbant gefüeret hât unz her
daz reht vil manec hundert jâr
daz drinne mac kein vrouwe klâr
gebieten noch gewaltic sîn,
swie doch diu werde herzogîn
darûf mit vlîze stelle
daz si des lândes welle
mit ir hêrschefte pflegen.
sît daz mîn bruoder tôt gelegen
nû jensît meres leider ist,
sô diuhte mich des, wizze krist,
von schulden ungebaere,
daz ieman vür mich waere
gewaltic von brâbanden;
ez sol in mînen handen
belîben unde in mîner pfliht.
wîb unde tohter erbent niht
die selben hôhen hêrschaft;
ein sun belîbet erbehaft;
unde ein man darinne wol.
dâ von ich nû billîche sol
ein herzog unde ein hêrre sîn.
gotfrit der liebe bruoder mîn
ist âne sun gescheiden hin:
dâ von sô heize ich unde bin
sîn erbe gar mit rehte,
wand im ist von geslehte
nieman sô nâhe sippe als ich.
warumbe solt ieman vür mich
gewaltic sîn ze brâbant?
joch muoz dâ dienen mîner hant
alt unde junc, man unde wîp.
sît daz deheiner vrouwen lîp
besitzen sol daz vürstentuom,
sô wil ich sîner wirde ruom
an mich dâ ziehen unde lesen
unde an mîns bruoder stete wesen
herzoge vil gewaltec,
des gülte manecvaltec
von erbe ûf mich gevallen sint.
swie gar von rehter ê sîn kint
mîn niftel sî, doch hât si niht
ze sîme lânde staeter pfliht
noch sol ze rehte ez niht bewarn;
wand er ist âne sun vervarn
der sîniu lânt besitzen
mit kreften unde mit witzen
von wâren schulden solde.
swer mir sîn erbe wolte
enphloehen ûz der hende mîn,
er müeste vil gewaltec sîn
über mich nacht unde tac.
den krieg den ich geleisten mac
den muoz er iemer lîden
ê daz ich welle mîden
daz reht vil maneger hande
daz ich hân zuo dem lânde>.
Diu vrouwe dô mit leide sprach:
 <ze kriege waere ich iu ze swach
unde ouch mîn tohter leider.
ir waeret unser beider
unde ouch der lântriviere
gewaltic worden schiere,
bestüenden wir iuch strîtes.
sô breites noch sô wîtes
betwinges wir niht beide hân,
daz iu getörste widerstân
mit urliuge unser zweier lîp:
wir sîn zwei kreftelôsiu wîp,
dâ von wir mügen niht urlogen
mit eime rîchen herzogen,
der guot hât unde sterke.
die nôt der künec merke
unde helfe uns hie gerihtes.
wir beide enmuoten nihtes
wan daz uns unser reht geschehe,
unde er geruoche daz er sehe
die brieve unde der hantvesten kraft,
dâmite uns wart diu hêrschaft
des lândes wol bestaetet.
sît im sîn triwe raetet
êre unde ganze wârheit,
sô lâze uns sîn gerehtekeit
von guote niht vertrîben,
unde helfe uns armen wîben
daz wir behalten unser lânt.
hie wirt geziuge vil bekant
der dinge daz der hêrre mîn
uns beiden hât daz erbe sîn
mit vrîer hant gemachet.
swer uns darüber swachet
unde uns an gelte wil verhern,
daz sol der werde künec wern
unde sîn gerihte manecvalt.
man tuot uns beiden hie gewalt,
daz wizzen die lântliute wol
unde manec hêrre tugentvol,
vor den geschehen ist daz dinc,
daz uns des lândes umberinc
gotfrit ze rehtem erbe liez,
unde uns brâbant besitzen hiez,
ob er niht wider quaeme.
gebaere unde ouch gezaeme
was dannoch sîner vrîen hant,
daz er sîn gelt gaeb unde sîn lânt
swar in sîn wille trüege.
ez was niht ungefüege
ob wir an sîner hende
ân alle missewende
milte unde gnâde vunden.
gevangen noch gebunden
was der helt des mâles niht,
dô wir sîn lânt in unser pfliht
enphiengen von dem vürsten balt.
er haete dannoch den gewalt,
daz er nâch sînem muote
mit lîbe unde ouch mit guote
mohte unbetwungenlîche leben.
dâ von er uns getorste geben
sîn lânt unde sîne liute wol
daran der künec mîn hêrre sol
erbermiclichen hiute sehen,
unde lâze uns hie daz heil geschehen
daz wir behalten unser habe,
die man uns hie wil brechen abe
gewalticlîche unde âne reht;
er zeige uns sîn gerihte sleht
unde sîner gnâden stiure,
oder uns wirt leider tiure
daz wir zeim erbe solden hân,
wil niht sîn helfe uns bî gestân>.
Antwürte gab der künec dô
der vrouwen unde sprach alsô:
 <gelobent, werdiu herzogîn,
daz man iu hie gerihtes schîn
gerne unde williclichen tuot.
iu sol der herzog iwer guot
mit vride lâzen unde iwer lânt,
daz vürstentuom ze brâbant:
dâ ruoche er sich zuo ziehen,
unrehte sache vliehen
sol er durch unser aller bete.
wand er gelimphes niht enhete
unde âne vuoge waere,
ob er ze klagender swaere
iuch braehte ân alle schulde.
unreht ich kûme dulde
unde mac sîn niht gelîden:
dâ von geruoche er mîden
gewalt unde übermüetekeit.
swaz im erteilent ûf den eit
die vürsten alle umb iwer klage,
daz sol er âne widersage
durch mînen willen staete lâzen.
iu beiden muoz hie reht getân
vor mînen ougen werden.
sît daz mich got ûf erden
zeime rihter hât gezelt
unde ich ze künege bin erwelt,
sô weiz ich unde erkenne wol
daz ich durch wâre schulde sol
die krumben sache slihten
unde einem armen rihten
als eime rîchen alle vrist.
dâ von gebiute ich, wizze krist,
dem vürsten ûzer sahsenlânt,
daz er mit minne sâzehant
den kriec hie lâze scheiden.
hât er getân iu beiden
mit schedelîcher ungedult
schaden iht ân alle schult,
daz werde von im widertân.
sult ir brâbant zeim erbe hân,
daz lâze er iu, sô tuot er wol;
ist aber daz er haben sol
die selben lântriviere,
sô neme er si vil schiere,
unde sî dâmite an dirre zît
gescheiden iwer beider strît>.
Der hêrre wolgewahsen,
der vürste rîch von sahsen
sprach aber als ein vrevel helt:
 <herr, ich tuon allez daz ir welt,
wan daz ich niht ûz mîner hant
daz vürstentuom ze brâbant
als üppiclîche lâze.
ich hân wol in der mâze
rehtes zuo der hêrschaft,
daz ich mit aller mîner kraft
daz lânt sol schirmen unde wern.
swer mich dâ geltes wil verhern
daz ûf mich gevallen ist,
der muoz ze dirre selben vrist
mit bitterlichen swertes slegen
mich ûz mînem rehte wegen
unde von dem kriege trîben.
brâbant muoz mir belîben,
oder ich darumbe ligen tôt.
man sol des herten kamphes nôt
den kriec noch hiute scheiden lâzen.
ob ieman welle mich bestân,
der kom her, ich bin bereit,
daz ich des kamphes arebeit
wil dulden unde lîden,
ê daz ich welle mîden
mîn erbeschaft ân endes zil.
swer mit dem eide erziugen wil
daz mîn heize brâbant,
dem wirt genomen ab sîn hant
schier unde in kurzer stunde.
hie muoz ein toetlich wunde
bewaeren ûf ein ende
unde hant engegen hende,
wer disen krieg beherten müge.
an brieve lieze ich unde züge
vil harte ungerne mîniu reht:
man schrîbet an ein permint sleht
swes man geruochet unde gert,
mit dem sô waere ich ungewert
des guotes unde der gülte mîn.
hie sol diu werde herzogîn
ir einen kemphen hiute nemen,
unde lâze mir unde im gezemen
daz dirre krieg gescheiden
werde von uns beiden,
alsô daz wir hie strîten:
unde swer bî disen zîten
die sigenunft ervehte,
der habe daz lânt ze rehte
daz dâ ze brâbant heizet
unde uns ze strîte reizet>.
Diu vrouwe von der rede erschrac,
wand ir daz dinc sô nâhe lac
daz sich der kriec ze kam kamphe zôch,
wan der sahsen vürste hôch
schein alsô krefte rîche
daz niender sîn gelîche
lebt über allez niderlânt,
unde man deheinen rîter vant
als ellenthaft ze sahsen.
er was sô lânggewahsen
daz er ze risen wart gezelt,
dâ von der strîtbaeren helt
nieman getorste dô bestân.
diu vrouwe keinen mohte hân
der mit im strîtes pflaege;
des wart an vröuden traege
daz werde wîp von hôher art.
der künec selber trûric wart
daz man dô kemphen solde,
wand er gelouben wolte
daz nieman würde vunden
sô vrecher bî den stunden
der vür die vrouwen vaehte
unde ûz ir muote braehte
sorge unde bitter ungemach.
dâ von er dô mit leide sprach:
 <vrouwe ir hânt gehoeret wol
daz dirre krieg gescheiden sol
mit kamphe werden hiute.
des manent iwer liute
mich mit gebote unde ouch mit bete,
daz vür iuch etelicher trete
unde iuch mit sîner hant verwese,
durch daz hie deste baz genese
an vröuden iwer herze guot,
dem nû von schulden hôher muot
muoz vremden unde leiden.
liez aber anders scheiden
den krieg der herzog ellenthaft,
daz wolte ich unde mîn ritterschaft
verdienen iemer wider in>.
 <nein!> sprach der vürste, < ich hân den sin
daz ich ê sterben wolte,
ê sunder kamph hie solde
diz dinc verslihtet werden.
swer mich von mîner erden
wil trîben unde ûz mîner habe,
der wizze daz ich niemer abe
iht stôzes im gedinge.
hie muoz in eime ringe
der kamph benamen enden
mit swerten unde mit henden>.
Die vrouwe sich dô schiere entstuont,
als noch die wîsen alle tuont,
daz si müest ein kemphen hân,
oder aber von ir lânde gân
unde von ir erbeschefte.
deiswâr mit leides krefte
diu schoene dô begunde
an der selben stunde
in sorgen vaste ringen.
si liez alumbe swingen
ir lûterbaeren ougen,
ob si dâ sunder lougen
deheinen rîter saehe
von dem ir trôst geschaehe
unde helferîchiu stiure.
diu klâre unde diu gehiure
stuont als ein wildez velkelîn,
daz nâch der lîpnarunge sîn
ûf einer hende wartet.
ir liuten wart gezartet
von ir mit minniclicher bete
durch daz ir dâ geholfen hete
ir eteslicher bî der zît.
si stuonden alle in widerstrît,
sô daz deheiner an ir stat
ze strîte noch ze kamphe trat.
Alsô ir tohter daz ersach
daz in kein helfe dô geschach
ûz al der massenîe,
dô wart diu wandels vrîe
beswaeret in ir muote
sô vaste daz diu guote
gar inniclichen weinde
unde grimme klage erscheinde
mit herzen unde mit munde.
diu schoene bî der stunde
vil jâmers kunde vinden,
dô nieman in enbinden
wolte ir strengez ungemach.
diu maget erbermiclîche sprach:
 <nû riwe ez got den werden,
daz nieman ûf der erden
ist alsô rehte guoter
der mir unde mîner muoter
ze helfe kome hiute.
wir hân vil dienstliute
unde lützel nôtgestalden.
sô vrechen unde sô balden
hân wir deheinen rîter
der unser angest bitter
beriwen lâze sîniu lit.
wê daz der vürste gotfrit,
der mîn getriwer vater hiez,
uns beide sô vil gülte liez,
unde wir doch nieman vinden
sô milten noch sô linden
den unser leit erbarme noch!
nû schuof mîn werder vater doch
mit hôher unde mit rîcher maht
daz er jerusalêm ervaht
unde dâ er wart gekroenet;
sîn herze was beschoenet
mit alsô hôher tugent wer,
daz im daz himelische her
ze helfe quam mit krefte
unde sîner ritterschefte
vil stiure zuo liez vliezen.
sul wir des niht geniezen,
ich unde diu liebe muoter mîn,
daz müeze got von himel sîn
gar inniclîche hie geclaget.
an uns sint alle die verzaget
der helfe uns solde bî gestân.
sît wir nû keinen rîter hân
der vür uns kemphen müeze,
sô ruoche uns got der süeze
mit sîner tugent listen
beschirmen unde vristen
vor schedelichen vreisen.
der witwen unde der weisen
lât iemer sich erbarmen,
der helfe mir vil armen
vaterlôsen kinde,
daz ich gnâde vinde
an sîner hende milte:
er sî ze vrideschilte
mir gegeben hiute,
sô daz ich mîne liute
unde mîniu lânt behalte
vor kraft unde vor gewalte>.
Die rede treib diu schoene maget.
von ir sô tiure wart geclaget
ir inniclîchiu swaere,
daz manic rîter maere
mit ir begunde weinen
unde grimme klage erscheinen
mit herze unde mit munde.
Nû daz alsô diu blunde
gestuont mit klegelicher nôt
unde ir dô nieman helfe bôt,
dô stuont der rîter ûf zehant
der von dem swanen in daz lânt
was gefüeret unde brâht.
er haete sich des vor bedâht
daz er dô wolte ir kemphe sîn.
er sprach: < vil werde herzogîn,
beitet guotlîche!
joch bin ich in daz rîche
durch daz nû komen unde gesant
daz ich beschirmen iwer lânt
mit kamphe wil noch hiute.
sît iwer dienstliute
iuch hânt verlâzen âne trôst,
sô triwe ich gote daz erlôst
werd iwer lânt von mîner kraft.
ir müezet werden sigehaft
unde überwinden iwer nôt,
oder aber ich wil ligen tôt
vür iuch beide an dirre zît.
wil ieman komen an den strît
unde zeime kamphe wider mich,
der île eht unde bereite sich:
ich hân des willen unde muot
daz ich benamen iwer guot
vor allem ungevelle
mit kamphe schirmen welle>.
Von disen worten alsô vrô
wurden die zwô vrouwen dô
daz si vor liebe weinden.
die klâren wol erscheinden
daz ir gemüete in vröuden swanc.
gnâde unde vlîziclichen danc
dem rîter si dô seiten,
daz er vor arebeiten
si wolte schirmen unde vriden.
er wart an ougen unde an liden
guotlîche von in zwein gekust.
Des wart in sînes herzen brust
der herzog ûzer sahsenlânt
ûf zorn gereizt al zehant,
dâ von er dô mit grimme sprach:
 <her gast, daz ir mîn ungemach
sô wildiclichen duldet,
daz hân ich unverschuldet,
wand ich getete iu nie kein leit.
ir sît ze balde ûf mich bereit
ze kamphe unde zeime strîte.
swaz mir von lânger zîte
mîn alten veter hânt verlân,
werd ich des vrî von iu getân
mit vreveliches herzen gir,
sô quâment ir ze vrüeje mir
in dirre lântriviere pfliht.
daz rede ich doch darumbe niht
daz ich strîtes welle enbern:
sît daz ir kamphes wellet gern,
sô sît ir mir gemaeze.
ob ich ze sêre entsaeze
an iu daz wunderlîche dinc,
daz iuch her in des lândes rinc
gefüeret hât ein wilder swan,
sô waere ich ein verzagter man
des lîbes unde des muotes.
ich lâze iu niht mîns guotes
darumbe ûz mîner klouber,
daz iwer vremdez zouber
iuch âne schedelichez wê
gefüeret hât her über sê>.
Der gast der rede antwürte bôt,
er sprach: < ir lâzent sunder nôt
unhövescheit an iu gesigen.
daz ir mich zoubers hânt gezigen,
daz wil ich rechen ob ich mac:
got weiz wol daz ich nie gephlac
deheiner galsterîe.
swie vast iuch êren vrîe
mit unzühten iwer lîp,
doch wil ich disiu werden wîp
vor iu beschirmen hiute.
ir müezent in ir liute
mit vride lâzen unde ir lânt,
mit breste danne in mîner hant
von grôzem ungelücke
diz swert in kleiniu stücke
daz ich gefüeret hân dâher.
ob iwer lîp nû kamphes ger,
als ir iuch hânt gerüemet,
sô werdent hie geblüemet
in wâpencleider wünniclich,
sô zierent iuch, unde sloufe ich mich
in die stahelringe mîn.
kein dinc mac anders hie gesîn
wan daz der eine tôt gelige
unde im der ander an gesige>.
Mit disen worten unde alsô
die zwêne rîter wurden dô
vil wol bereit ûf einen strît,
sô daz in beiden an der zît
niht eines ringes dâ gebrast.
den künec bat der werde gast
daz er im lihe ein ros zehant,
wand er deheinez in daz lânt
mit im gefüeret haete.
dô sprach der êren staete
karle wider in alsô,
daz er geruochte selber dô
daz beste ûz sînen rossen weln.
er hiez im bringen unde zeln
vil manegez dar besunder,
sô daz im keinez drunder
ze strîte lützel tohte,
wand ez sich niht enmohte
enthalten sîner drücke:
swenn er im ûf den rücke
durch versuochen vaste greif,
sô seig es nider unde sleif
zer erden under sîner hant.
ze jungest einez wart bekant
vil schiere sînen ougen,
daz sich dâ sunder lougen
vor sîme drucke wol enthielt
unde alsô grôzer krefte wielt
daz in des dûhte ez waere guot.
daz nam der rîter hôchgemuot
gerne unde williclichen dâ:
vil schône grîs unde aphelgrâ
sô schein daz ros von sneller art,
vierschroete ez bekennet wart
unde vorne zuo der brüste wît.
ez wart von im ûf einen strît
vil wol bedecket unde bereit.
er leite sîniu wâpencleit
dâ selber snelliclichen an:
sîn zeichen was ein wîzer swan
von hermîne blânc gesniten,
unde was sîn covertiur gebriten
von sîden swarz alsam ein kol.
mit zobel was verdecket wol
sîn niwer wünniclicher schilt,
unde lûhte ab im daz selbe wilt
daz von den wâpencleiden sîn
bôt einen liehten, blânken schîn
unde im gelîch erlûhte.
der rîter selber dûhte
gestôzen unde niht ze lânc,
sîn varwe schein rôt unde blânc,
unde was sîn hâr brûn unde reit.
er haete sîniu wâpencleit
vil snelliclîche an sich genomen
unde was herab dem hûse komen
geswinde ûf einen grüenen plân.
man sach den rîter wolgetân
des swanen houbet mit dem kragen
ûf sîme glânzen helme tragen.
Alsus quam er ze velde
mit offenlicher melde
geriten bî der zîte.
nû het ouch sich ze strîte
bereit der vürste ûz sahsenlânt
unde îlte gegen im zehant
geblüemet schône dort herdan:
er vuorte wâpencleider an
von samîte unmâzen guot.
sîn ros vor wandel was behuot,
wand ez was vrîlich unde vrech.
ez lûhte alsam ein swarzez bech
unde lief reht als ein snellez wilt.
der herzog einen tiuren schilt
von zweier varwe stücken
dô vür sich kunde drücken
nâch ritterlichem rehte.
sîn halbez teil strîfehte
von zobel unde von golde was,
daz ander stücke, als ich ez las,
daz was durliuhtic wîz hermîn,
unde was von zobel rehte drîn
geleit ein halber adelar.
der vürste wol gezieret gar
ûf sîme glânzen helme kluoc
von eines pfâwen zagel truoc
zwô wünniclîche stangen,
bedaht unde umbevangen
mit golde lieht unde edele
biz an die zwêne wedele
der pfâwenspiegel viderîn,
die glânzen, wünniclichen schîn
ûf der plânîe bâren.
die stangen beide wâren
ûf den helm durch liehten prîs
geschrenket schône in kriuzewîs.
Mit dem zimiere quam gezoget
der sahsen herzog unde ir voget
unde suochte sînen kamphgenôz.
er reit ein ros unmâzen grôz,
unde schein er selbe ein michel man.
er vuorte wâpencleider an
diu wol ze prîse tohten.
hie wart von in gevohten
ûf der plânîe grüene.
die zwêne rîter küene
diu ros zesamne twungen,
sô daz si beidiu sprungen
unmaeziclichen harte.
gesezzen an die warte
die vrouwen wâren beide,
ûf der geblüemten heide
von liuten was ein michel rinc,
durch daz man strîtbaerlîchiu dinc
darinne trîben solde.
der künec selbe wolte
ir kemphen gerne schouwen dâ.
der himel einvar unde blâ
schein sô rehte vîn lâzûr.
dô wart ein strîten alze sûr
von den zwein widersachen.
der plân der mohte erkrachen
von der snellen rosse louf.
schûm unde bluot dar nider trouf
daz in wart ûz gehouwen.
die kemphen liezen schouwen
vil ritterlîche tücke:
sam ob si waeren vlücke,
sô vlugen die schenkel;
si kunden bein unde enkel
zetal unde ûf gefüeren
unde mit den sporn gerüeren
diu snellen ros vrech unde balt.
rîlîchiu sterke manecvalt
wart an ir tjost erzeiget,
gesenket unde geneiget
die schefte wurden hin zetal.
si trâfen ûf des schildes wal
einander beide mit den spern,
als ir gemüete kunde gern
unde ir ellenthafter sin.
der sahse wart gestochen hin
dâ man den helem stricket,
daz er vil nâch genicket
was von dem satel hinder sich.
dâwider sô geriet der stich
den er getân het ûf den gast,
alsô daz im der sper zebrast
enmitten ûf dem schilte sîn.
die schefte in kleiniu stückelîn
unde in spaene sich zercluben,
sô daz ab in ze berge stuben
die schivern unde die sprîzen.
dar nâch die rîter vlîzen
der swerte sich begunden,
diu si geswinde kunden
gezücken ûz den scheiden.
sich huob dô von in beiden
alsô vermezzenlicher strît
daz man enweder ê noch sît
sô grimmes vehtens nie gesach.
der eine sluoc, der ander stach
ûz hôher mannes krefte.
si pflâgen ritterschefte
mit herzen unde mit henden,
man sach si wunder enden
mit strîte ûf der plâniure.
dô stoup von wildem viure
vil manec gneiste rôtgemâl,
diu mit swerten sunder twâl
ûz ir gewaefen wart getriben.
die rîter müezic niht beliben,
wan si vâhten umb daz leben:
slag under slac wart dô geweben
unde stich geflohten under stich.
ûf in diu wolken übersich
die slege lûte erhullen
die von den swerten schullen.
Die kamphgesellen beide
einander ûf der heide
sich triben ümbe unde ümbe.
si suochten wilde krümbe
unde wunderlîche kreize.
von slege wart in heize
unde von stichen wê getân.
mit stahelringen wart der plân
beströuwet unde mit spaenen.
si wolten alle waenen,
der gast der viele tôt dâhin,
wan der herzog über in
was alsô lânggewahsen:
des wart im von dem sahsen
ein slac gemezzen unde gegeben
daz man vür sîn erweltez leben
genomen haete ein halbez ei.
den schilt den spielt er im enzwei
mit alsô krefticlichen staten,
daz im durch halsberg unde durch platen
daz swert bis ûf daz spalier dranc.
haet er den ungefüegen swanc
genomen hoeher ûf den schilt,
weizgot sô müeste dô verspilt
den linken arm der rîter hân.
daz ûf den schilt der slac getân
wart niderhalp der riemen,
daz schuof daz in dô nieman
geschouwen mohte sunder arm.
den swanen blânc reht als ein harm,
der ûf dem swarzen schilte lac,
den spielt enzwei der selbe slac,
daz er vil wîten schranz enphienc.
daz ort des swertes im dô gienc
durch allez sîn gewaefen hin.
wan daz daz spalier schirmet in,
daz vil guot palmâtsîde was,
sô müeste er anders ûf daz gras
gestrûchet sîn tôt unde wunt.
an im vil nâch was bî der stunt
mitte jâmer geübet.
diu vrouwe wart betrüebet
unde ouch diu maget kiusche
von dem vil herten biusche
der ûf den gast dô wart getân.
 <welt ir mir nû mîn erbe lâzen?>
sprach der herzoge wider in.
 <sult ir mîn eigen ziehen hin,
ir müezent ez verzinsen,
daz man ûz herten vlinsen
noch sanfter gülte schriete.
er gît mir zeiner miete
niht anders wan den lebetagen,
swer iht des mînen von mir tragen
gewalticlichen hiute wil>.
 <des zolles waere ein teil ze vil!>
sprach der rîter mit dem swanen.
 <iuch sol diu milte des ermanen
daz ir sô hôher zinse enbert.
sît daz ir miete von mir gert,
sô machet si gefüege,
wand ich unsanfte trüege
sô grimmes zolles überlast>.
mit disen worten huob der gast
daz swert enbor geswinde,
mit blânker hende linde
wart ez ûf herten strît gewent.
er haete ûf einen slag gedent
mit alles sînes herzen kraft:
den sahsen küene unde ellenthaft,
dem er niht guotes gunde,
verweisen er begunde
des lîbes unde des verhes.
im wart von im entwerhes
ein slag gemezzen unde geslagen
der im daz kollier unde den kragen
durch unde durch alsô verschriet
daz er in von dem lîbe schiet.
sîn houbet daz zimieret was
viel nider ûf daz grüene gras
unde zuo des plânes melme
bestürzet mit dem helme.
Des wâren die zwô vrouwen vrô.
die rîter sprâchen alle dô
ze dem vil sigebaeren,
er künde gar ze swaeren
zins den liuten bieten:
daz got vor sînen mieten
geruochte ir aller lîp bewarn!
si wolten sînes zinses varn
vil gerne ledec unde blôz.
Sus haete grimmen schaden grôz
der sahsen hêrre dô gekouft.
mit bluote wart sîn lîb betrouft
unde jâmerlichen ûf gehaben
unde von den liuten er begraben
mit klegelicher swaere.
die vrouwen tugentbaere,
liutsaelic unde süeze,
die nigen ûf die vüeze
dem werden rîter an der stunt.
si kusten in an sînen munt
unde sprâchen eines mundes dô
mit vröuden wider in alsô:
 <
Hêrre unde tugentrîcher helt,
sît iwer manheit ûzerwelt
geboten hât uns beiden trôst
unde uns von sorgen hât erlôst
gelîche unde algemeine,
sô nement unser eine
ze wîbe unde zeiner vrouwen,
durch daz ir lôn beschouwen
sult diser nützen sache.
sît hie von ungemache
uns hât enbunden iwer hant,
daz vürstentuom ze brâbant
zeim erbe enphâhent hiute,
unde nement zeiner briute,
die besten von uns beiden>.
 <
Nein!> sprach der gast bescheiden
 <darumbe enquam ich niht dâher,
daz ich gült oder wîbes ger
ze solde noch ze lône.
ob ich iu beiden schône
gedienet hân unde alsô wol,
daz hân ich âne lônes zol
mit guotem willen hie getân.
rede stân
wîbes dô
stuont alsô
z gern
enbern
................................................ob si mich vrâge wer ich sî,
daz ich dan ledec unde vrî
mit rehte müeze werden,
unde daz ich ûf der erden
mich scheide von ir sâzehant.
wil si daz ich ir tuo bekant
von mînen vriunden ihtes iht
sô wizzent daz ich lânger niht
belîbe in ir betwinge.
sus wil ich mit gedinge
si zeinem wîbe kiesen,
daz si mich niht verliesen
geruoche mit ir vrâge,
sô daz si mîner mâge
niht vorsche noch der dinge mîn>.
Des antwurt im die herzogîn
der maget muoter unde sprach,
daz niemer im kein ungemach
...................................................vil gerne nam ze wîbe alsô.
Des wart vil manec herze vrô
von ir zweier hôchgezît.
sich huob ân allen widerstrît
vil maneger hande vröude dâ,
daz in den lânden anderswâ
rîlicher hof nie wart bekant.
swaz man ie kurzewîle vant,
der aller haete man dâ vil:
burdieren, vloiten, seitenspil
wart dâ beschouwet unde vernomen.
an rehten vröuden vollenkomen
unde in ganzen prîs geslouft
wart diu rîlîche briutelouft.
Nû daz der hof ein zil gewan,
dô vuor der künec karle dan
mit êren aber anderswar,
unde ouch die vrouwen vröuden bar
gast
...................................................einander haeten lânge zît.
doch wurden si gescheiden sît.
Nû hoerent wie daz hüebe sich:
dô si zwei kinder wünniclich
erzogen haeten schône
unde nâch der minne lône
einander beide wâren vrô,
dô quam ez zeiner zît alsô
der der vil hôchgelopte man
geriten quam vür einen tan
durch beizen ûf ein grüenez velt,
dâ man durch spilnder wünne gelt
ein wazzer schône vliezen sach.
er haete bî dem klâren bach
wilbrât gevangen unde gejaget.
unde dô der rîter unverzaget
mit vröuden
dô vant der
die vrouwen
grôz jâmer
daz edel wîp
............................................. <mit jâmer unde mit leides gir:
waz wirret iu? daz sagent mir,
sô rehte liep als ich iu sî.
waz iu won ungemüetes bî,
daz ruochent mir durgründen
unde ûf ein ende künden>.
 <
Hêrre, ich mac wol trûric sîn!>
sprach diu werde herzogîn
 <ich hân von iu zwei schoeniu kint,
diu beide wol gerâten sint,
unde ist verborgen mir dâ bî,
von waz geburt er komen sî
der in ze vater ist gezelt.
mîn herze daz hât iuch erwelt
vür alle man ze lîbe noch,
unde ir verbergent mir iedoch
ze tougenlichen iwer dinc.
sît daz ir in des lândes rinc
her quâmet, sô getorste ich nie
gevorschen noch gefrâgen hie,
waz iwer künne waere.
der kumber unde diu swaere
ze herzen mir gedrücket sint.
sô man nû vrâget unser kint
hernâch umb ir geslehte,
sô enkunnen si ze rehte
bescheiden noch bediuten
von welher hande liuten
ir quaemet her in disiu lânt.
ir mâge sint in unbekant
unde ir besten vriunde namen:
si müezen sich des iemer schamen,
daz si niht wizzen umb des leben
der in ze vater ist gegeben>.
Der rîter von der rede erschrac.
er sprach: < nû kan ich unde mac
wol hoeren unde wizzen,
daz ir iuch hânt geflizzen
mit willen ûf mîn gemach.
iuch dunket daz ich iu ze swach
ze wirte unde zeime manne sî.
daz kiuse ich dran unde ouch dâ bî,
daz ir nâch mînen mâgen
alsus beginnent vrâgen
unde mîniu dinc ervaren went.
ich sihe wol, iwer herze sent
ûf mînen schaden mit genuht.
ir hânt benamen iwer zuht
vil sêre an mir zebrochen.
ir haetet doch versprochen
vorsche unde vrâge wider mich,
unde ist nû valsch unde üppiclich
al iwer rede worden;
ir hânt der wârheit orden
vil sêre an mir zetrennet.
sît nû mîn herze erkennet
daz ir versmâhent mîn gebot,
trûtfrouwe, sô gnâde iu got!
ich wil von hinnen scheiden:
ir möhtet wol uns beiden
baz unde rehter hân getân!
geloubent sunder valschen wân
unde âne krieges widerstrît,
daz ir nâch dirre tage zît
mich niemer sult beschouwen>.
Diu rede was der vrouwen
sô grimmiclichen swaere
daz diu vil tugentbaere
gar inniclichen weinde
unde grimme klage erscheinde
mit herzen unde mit munde.
diu schoene bî der stunde
vil jâmers kunde vinden,
daz si begunde winden
ir blânken hende beide
unde sprach alsus mit leide:
 <
Hêrre unde tugentrîcher man,
dem ich vor al der werlte gan
vil êren unde guotes,
sint niht sô grimmen muotes
noch alsô zornic wider mich!
verkiesent, lieber vriunt, daz ich
geredet unde begangen habe,
durch daz ich guotes willens abe
nâch reiner triwe iu niht gestê.
daz sol ich riwen iemer mê
daz ir beswaeret sint von mir.
herr, ich enwânde niht daz ir
durch die vertânen vrâge mîn
sô gar betrüebet soltet sîn,
unde ich iuch trûric müeste sehen.
benamen mir ist hie geschehen
diz dinc ân aller slahte vâr.
haet ich getriwet umbe ein hâr
daz ich als übel taete,
sô wizzent daz ich haete
mîn üppiclichen rede verborn.
dâ von sô lâzent allen zorn
unde disen krieg erwinden!
niht scheident von den kinden
diu von iu beiden komen sint!
wer lieze ouch alsô schoeniu kint
unde alsô keiserlîche vruht?
ob ir ie veterlîche zuht
gewunnet unde vriundes muot,
sô lâzent iuch kint wîb unde guot
getriwelîche erbarmen,
unde loesent mich vil armen
ûz marterlicher noete,
wand ich mich selber toete
von leide unde von jâmer, wellent ir
mit zorne scheiden iuch von mir>.
Diu herzogîn die rede treip.
darumbe iedoch dâ niht beleip
der unverzagte rîter.
swie vaste ir angest bitter
würde unde ir beswaerde
mit rede unde mit gebaerde,
doch wolte er lânger niht bestân.
er hiez vürsich diu kinder gân,
diu kuste er unde sprach alsô
mit leide erbermiclîche dô:
 <
Got der behüete iuch lieben kint!
mich wellent segel unde wint
von iu sô verre vüeren
daz niemer iuch berüeren
mîn ouge enmac die wîle ich lebe.
gelücke iu beiden saelde gebe,
unde habe iuch got in sîner pfliht!
belîbens ist hie lânger niht,
ich wil ûf mîne strâze hin>.
Sus viel sîn vrouwe dâ vür in
unde al sîn werdiu hoveschar.
mit nazzen ougen jâmervar
wart er gebeten sêre,
daz er durch gotes êre
unde durch sîn selbes zuht belibe,
noch si niht alsô gar vertribe
an allen vröuden iemer.
si jâhen daz si niemer
gewünnen muot ze lebene,
schied er alsô vergebene
unde âne schulde dannen.
Von vrouwen unde von mannen
wart im ze vuoz gevallen;
daz kunde niht in allen
gefrumen umbe ein halbez ei.
sich huop vor im der groeste schrei
von wîbe unde ouch von kinden:
doch wolte er niht erwinden
an sîner verte sâzehant.
ab zôch er sîn rîlich gewant
unde leite dô sîn spalier an,
daz der vil hôchgelopte man
mit im gefüeret haete dar.
sîn harnasch wünniclich gevar
wart im getragen an den sê.
belîben wolte er dô niht mê,
wand er wolt îlen schiere dan.
Der selbe minniclîche swan
der in haete dar gezogen,
der quam aber dô geflogen
als er von im geheizen wart,
er vuorte in balde ûf sîne vart
in eime schiffelîne kluoc:
daz selbe daz in ê dar truoc,
daz wart in tragend aber sît.
Sus schiet er von dem lânde wît
unde gab den liuten sînen segen.
vil jâmers wart nâch im gephlegen
von sîme schoenen wîbe
unde von der kinde lîbe
diu sîn verweiset wâren;
diu sach man dô gebâren
sô marterlichen alliu driu,
daz ich mit tûsent münden iu
niht möhte entsliezen al die klage
die si begunden an dem tage
dô von in der hêrre schiet.
ouch weinde in al sîn hovediet
unde al sîn lântgesinde
vil sêre unde vil geswinde.
Waz touc hie lânger rede mê?
der rîter edel unde hêr
vuor sîne strâze bî der zît:
noch quam er wider niemer sît
ze kinde noch ze wîbe.
daz gienc der vrouwen lîbe
ze herzen unde ze beine.
Diu herzoginne reine
diu zôch mit vlîze ir lieben kint,
von den sît grôze hêrren sint
ûf gewahsen unde geborn.
vil werde vürsten ûzerkorn
von ir geslehte quâmen:
in wuohs ûz ir sâmen
vil mâge unde vil hêrlicher neven.
von gelre unde ouch von kleven
die grâven sint von in bekomen,
unde wurden rienecker genomen
ûz ir geslehte verre erkant.
ir künne wart in manec lânt
geteilet harte wîte,
daz noch aldâ ze strîte
den swanen vüeret unde treit.
Man sol vür eine wârheit
diz maere wizzen unde verstân:
got der hât wunders vil getân
daz noch unmügelicher was,
sît ich vürwâr geschriben las
von dem herzogen gotfride,
daz got durch sîniu starken lide
unbilde tete bî sîner zît,
sô mohte er ouch diz wunder sît
an sîner tohter wol begân.
gotfride komen unde gestân
liez er ze helfe unde zeiner wer
drîstunt sîn himelischez her
unde sante im zeime trôste daz.
dâ von geloube ich deste baz,
daz er ouch liez durch in geschehen
daz in brâbanden wart gesehen
der werde rîter mit dem swanen.
ich wil hie biten unde manen
alt unde junc besunder,
daz si diz vremde wunder
niht haben gar vür eine lüge,
unde si gelouben daz got müge
erzeigen grôz unbilde.
Dis âventiure wilde
hiemite ein zil genomen hât:
von wirzeburc ich cuonrât
wil ir zehant ein ende geben.
got lâze uns hie sô wol geleben
daz wir besitzen iemer dort
der êwiclichen vröuden hort.
