dâ wart abir wol schin,
Daz der hêrre tristrant
was ein chuone wigant.
Er gedaht er wold sinen lif
wagen umb daz magedin
unde ioh durch den willen,
daz die sin gesellen
des baz gedingen muosen.
unde sold er den lîp verliesen,
daz taete er vil gerne von dem wurme,
den daz er an wer sturbe.
Zehant des morgens vruo
dô wafenot sih dar zuo
Tristrant der helt guot
vil hart vlizichliche
unde reit vil manliche,
wan er was ein chuon degen.
aleine reit er after wegen.
 ...svert in der hant.
ioh brant der serpant
daz ros undir im ze tôt.
an lief in der helt guot.
er hiv in vil vaste
mit dem besten sahse
daz in chein sin genoz truoch.
sva man ez mit zorne sluoch,
dar ne mohte niuht vor bestan.
der helt dô den sich genam.
......den chovft er vil tiure,
wan er was von dem viure
nah ze tode verbrunnen.
......er sneit im ûz die zungen
unde stah si in sin hosin.
......dô chert er gegen einem mose.
dâ wold er sih chuolen.
dô war der helt schone
von dem viure swarz als ein brant.
 ...im gaebe sin tohter
der chunich erne mohte
...
Des niht wol wider chomen.
ioh het er gerne baz vernomen
wer den trachen sluoge.
 <daz waere vil unfuoge,>
sprach der truhsatze,
 <daz ich mich vermeze,
ob ez waere gelogen .>
den hêrre het er nach betrogen.
er want ez war waere.
der chunich dô daz maere
sîner tohtir selbe sagete,
daz der truhsatze habete
si gewunnen ze wibe
mit sin selbes lîbe
vil harte maenliche
unde sprach offenliche,
er sold si im ze wibe geben.
ovch mohte si in gern nemen,
wan er het erslagen den serpant.
dô sprach diu vrouwe al zehant:
 <vater, daz gelovbet mir,
erne hât niht rehte gesaget dir!
ioh begieng er nie dehein vrumicheit.
wa nam er nû die manheit,
daz er in torste bestan?
nû la dînen muot zigan
unde vernim die warheit rehte:
Sage dem guoten chnehte,
daz er bite biz morgen vruo .>
dô tete der chunich alsô.
.........
Der truhsatze manete
den chunich des er habite
gelobet mit sîner warheit.
im was innechliche leit
daz er ez alsô lânge vriste.
nû vernemet, mit welhen listen
vrouwe ysalde dô ervuore
ob er den trachen sluoge.
si sprach zuo peronise
daz er braehte lise
driu pfaerith als ez tagete.
Brangenen si dao sagete
einer ir junchvrovwen,
si solde selbe schovwen
wie der wurm gewunt waere.
Peronis, der chameraere,
der brahte diu pfarit vro.
ûf sazen si dô
unde riten gelich.
diu schone vrovwe rîche
Tristrandis slawe dô gesach.
ze peronise si dô sprach:
 <sah, wa diz ros was beslagin,
daz den helt hât her getragen,
der den trachin bestuont!
daz ist uns wol allen chunt:
man besleht niht diu ros hie.
svane sô er chomen si,
dirre der hie geriten is,
des sit ze war gewis,
des sit hât geslagen den serpant .>
dô quamen die vrovwen al zehant
dâ der trachen lach tôt.
dô vunden si den schilt guot
verbrunnen alsô garwe,
daz si in bî der varwe
ne mohten niht erchennen.
......ovch lach daz ros besenget,
......daz si chûme erchanden,
daz ez in dem lânde
niht was gezogen.
...... <owi, war ist der helt chomen
der ditze ros her reit?>
sprach diu vrouwe gemeit,
 <wie gerne ih daz wiste .>
si sprach aber enrihte:
 <in habent die mordaere erslagen.
er liget hie etteswa bigraben!>
Zuo peronis si dâ sprach,
daz er suhte daz grab,
ob er ez vinden mohte.
sie sprach, sver sô sovhte,
daz er vunde den degen,
dô ne sohten si niht lânge,
ê brangene cham gegangen
zuo dem mose dâ er lach.
diu junchvrouwe in gesah
den helm glizen
sam ein carbuncel wîze.
...... <ih hân den helt vunden
vil harte ungesunden.
nû chomit ilânde here,
ob ir in mohte ernern!>
sprach diu guote brangene.
der vrouwen wart vil liebe
dô si des siechen wart gewar,
vil schier cham si dar.
den helm si im ab bant.
dô gehorte wol tristrant,
daz dâ wâren vrouwen.
ûf warf er die ovgen
unde vragete, wer dâ waere,
der im den helm naeme.
 <ne habe ne hein vorhten nû
er wirt ...>
Tristrant zu sime heren:
 <waz mach ez iuch gewerren,
des iuch diu vrouwe heizit biten,
daz ir irn lântsiten
mit ir wellent began?>
dô vragite der chuning san,
was siten ir lânt habite.
Tristrant im sagete.
dane sold niht lihtis sin,
suwenne sô diu cuonigin
zuo dem ersten bî im lege,
durch daz si nieman ne sage
biz si morgens wider ûf stunde.
wie wol er ir des gunde,
sprach der cuoning zuo sineme neben.
er wolt im den gewalt geben,
daz er selbe were
des nachtis kamerere.
daz er diu liht leschte,
wann er wol weste,
wie ez gescien solde
unde suwaz diu vrouwe wolte,
daz er daz alliz tete,
mit vliz er in des bete.
Der kamerere tristrant
sich der kameren underwant.
dâ der cuoning slafen solde,
lazin er des niht ne wolde
des im sin hêrre gebot,
suwi di vrouwe duhte guot,
alsô tete er rehte iren willen.
Brangenen bracht er stille
ze bette deme cuoninge.
daz was diu meiste trugine,
di tristrant ie getete,
wan er rehte an der selbin stete
lag bî sîner vrouwen.
doch ne was ez niht unde ruwe,
wan er tete ez âne sinen danc.
der vil unselige tranc
het ez an die rete bracht.
rehte an der mitternacht
dô quam brangene gegan.
ir vrouwen hiez siu ufstan,
daz siu gienge ze ir man.
sus wart daz anegevan,
daz der cuoning wart betrogen.
...dô was tristrant in deme hove
ein jar sô steticlich . ...
Darnach über niut lâng
gewan diu vrouwe den gedang,
daz man brangenen solde totin
mit vil ...
unde harte unscone.
daz wurde ir ze lone,
daz si ir gedienet habite.
sie vorhte, daz si von ir sagite,
suwaz siu von ir wiste,
unde wolde ir mit liste
den lîp âne gewinnin.
daz wâren ubile mînen!
zuwen armen riteren siu bot
-daz si ir tetin den tôt-
sechzik marh silbris.
iene weren willig des.
si lobitin, daz si taten,
suwes si diu vrouwe bate.
daz silbir siu in zehant gap
unde wisete sie an eine stat,
daz si huotin eines brunnen,
unde suwer den wolte hollin,
daz si im namen den lib,
ez were man eder wib,
unde ir diu leberen brachten.
iene zuwene dachten
an daz silbir vil harte.
si huobin sich zuo der warte,
dâ diu cuonigin si legite.
ze brangenen siu redite,
daz ir unsanfte were.
daz klagite vil sere
Brangene diu getruowe.
dô sprach diu valsce vrouwe,
daz siu ir holite des brunnin,
der uzir deme bomgarten queme gerunnin
Brangene des niwet nit liez
des diu cuniginne sie hiez.
ein goltvaz siu an die hant gevienc,
in den bomgarten siu gieng
unde wolde sceffen des brunnin.
iene zuwenen quamen gesprungin.
sus sprach di juncfrowen:
 <ich engelde mîner grozin truowen.
mîn vrouwe heizit mich irslân.
nû sult ir uwer tugent began
unde tuot ez durch die gotes hulde,
wane ich ne mach ez nit versculden,
unde lânt mich leben eine wile,
unde einer zuo der cuonigin ile
unde ie, daz ir irsclagen si.
unde sage ir dâ bî
daz ich wider iuch spreche:
ich ne weiz waz si an mir rache
daz siu mich âne scult verriet.
got weiz wol, ich ne gedenke niet,
daz ich ie iewet getete
darumbe siu zorn hete.
wene ich liez alle mine mage
unde vur ûf ir genade
mit ir in vremede rîche.
sol ich dan sô jemerliche
minin lîp verliesen?
dô wir von lânde schieden,
dô gab uns ire muter
zuwei hemide,
diu wâren geliche kleine.
siu weiz wol, waz ich meine.
ê wir quemen her an in ditz lânt,
dô waz daz ire sô zetrant
unde sô garwe zebrochen,
daz si ez mit êren niht ne mohte
bî dem cuoninge angehaben.
dô waz daz mîn ungetragen,
ez was ganz unde nuwe.
siu bat, daz ich ez ir luwe.
daz tete ich vil ungerne.
dô bat siu michel alsô verne,
daz ich ez ir zelest le.
ich ne weiz waz ir inbietin mê,
wane daz ich über mere
mîn hemide mit mir here
ganz unde nuwe bracht.
daz le ich ir an der nacht,
dô siu zerist lach bî dem cuoninge.
dô wart ez mir vil ubile
in irme dieniste gevort .>
 ...hielt den lîp.
si dahten, irslugen si daz wib,
si ne verwunden ez nimer mere
zir wertlichen êre.
dô quam ein hunt dar gegan.
der riter einer irslug in an
unde nam die leberen zehant,
in sin hemide er si bewant
unde truch si verholnliche
zuo der cuoniginne rîche.
siu dankete im sere
unde vragete in der mere:
 <sprach siu iewt?> < ja, siu tete .>
 <nû sag mir waz!> er hub ze stete
unde sagite ir rehte, wie siu sprach
von deme hemide unde wie siu jach:
siu habite ez ir luwin.
 <
Nû zuo dînen truwin,
sprach siu mer?> < zu wâren nit,
wene ir wer von herzen liep,
hete wir ir den lîp illazen>
 <nû muoz mich got virwazen,>
sprach diu vrouwe lussam,
 <daz ich den lîp ie gewan,
daz muoz got irbarmen!
waz sol ich nû vil arme,
daz ich mich sus gevelsht hân?
ê sol mir wib noch man
getrowen nimerme!
got laz ez an mîn êre
unde an mînen lîp gan
den mort, den ich hân getân .>
siu began dô sere weinen,
alsiz dô torste besceinen.
 <der tubil> sprach siu, < neme mich!>
siu sloch unde rovfte sich
sô vrevellichen harte,
daz ienir von der warte
si ze wundir angesach.
grozir ruwin siu dô pflach.
dô der riter daz vornam,
daz ir von der grozir leide quam
unde diu ruwe, di siu habite
niwet lânger er dô dagite.
er sprach: < vrouwe, trostent uwern muot!>
zuo der vrouwen chemenaten.
dô si diu chunegin gesah,
nû horent wie si sprach:
 <willechomen liebez wîp,
daz du behalden hast den lîp,
des lob ich got von himele.
er was zvare hie nidere
unde hât dir geholfen ûz der nôt.
tete er mir nû den selben tôt,
den ih dir hât gedaht,
oder versenchit mih sin chraft
alsô verre in abgrunde,
oder vergebe mir mine sunde,
sô riht er cheiserliche!>
dô mit viel diu vrouwe rîche
Brangene ze vuoze.
sie bot ir groze buoze
unde minneclichiu wort,
daz sie vergaeze den mort,
den sie wold mit ir began.
ovch suhte brangene san
der chuneginne genade,
daz si ir vergaebe
ob siu ieht hât getân,
daz si vermiden solde hân.
dâ lagin si beide,
mit michelm leide
wâren si bevangin.
dar lagin si sô lânge,
daz sie nieman ûf huob,
biz ez si beide duhte guot,
daz si ûf stuonden
unde den nît versunden.
dô chustin sich die vrouwen zvô.
diu chuneginne daht dô,
wie si ergetzte brangene
diu leide mit liebe,
die si ir habite getân.
dô was der vil chuone man
tristrant dâ niht ze huse.
er was mit dem chunige ûz
dô im daz maere wart gezalt
von kurvenale sînem trût.
dô wart dem hêrren an sim muot
beide leid unde zorn.
 <dizze waere bezzer verborn,>
sprach er zuo der chuneginne,
 <nû des niht mocht sin,
nû sal den mort brangene
verchiesen durch mîn liebe.
ir muozint gesuonet wesin.
daz si chume ist genesin,
des ergetzint si mit êren!>
dô sprach diu chunigin here,
daz si daz gerne taete.
dô wart die suone staete.
dô chustin sih die vrovwen.
dô wart âne wunden
Tristrant sere versniten.
nû merchet reht wamite:
er wart geveht an dem hove
von einem rîchen herzoge
unde von vier gravin,
die des chuniges hoves pflagin.
ih wil iu sagin umb waz:
sie hatin micheln haz,
daz er mit tugenden lebete
unde nah den êren strebite
unde daz beste tete zallir zît.
darumb hatin si den nît,
wan si warin selb niht vrume,
als ez vil diche is schin chomen
unde geschiht noh manegem vrumen manne,
daz im der boese niht engan
daz man wol spreche sin wort.
svenne sô er in lobin hort,
sô mac er ez niht wider reden,
er get lihte von dem wege
unde sprîchet lihte: < ez ist ein lugene .>
daz gezaeme uns allin ubele
wolden wir ez merchin,
wand mit solichin werchin
selten oder nie nehein man
sô grozin bris nie gewan.
unde ... alsô staete an der minne.
Nura, jungelinge,
gedenchet an diu vrumecheit
unde lazint iu die bosheit wesin leit!
Sver gôt mit herzin minnet
unde nah den tugenden ringet,
dem volgit selten unheil.
ovch mac er wol sin teil
gewinnen als er des bedarf.
ôwol in, daz er ie des warp!
sver biderbe unde getriu ist
unde dan wisliche list
mit guotem siten an sin herze hât,
der mac des habin guotin rat,
daz in diu bosin niden,
wan si ne mugin ez niht vermiden:
si muozint im unwillich sin.
sô ist im abir mîn traehtin
unde alle guote lute holt.
daz hât er verdienet unde verscholt
unde noh al tage tuot.
dennoh ist sô der bosin muot
sô hart zuo im erbolgen.
unde er in solde cundin,
wi ez darumbe stunde.
der valânt dô begunde
daz gestirn scowin.
er sprach: < mine vrouwin
Tristant sigerliche hât,
unde wil der cuoning mînen rat
tuon, ich wil in lazin sehen,
daz er selbe muoz jehen,
daz ich iu rehte hân gesagit,
unde ob ich liege, daz ir habint
minin lîp gewinnin
ze suwelehen marterungin
sô mîn hêrre welle .>
ich wene, sin geselle
der tubil uzzer im sprach,
biz daz er allis des verjach,
daz tristrant were lugensiech.
er sprach, ne si daz war niet,
 <sô heizint mir mîn hovbit abesclân!>
dô brachtin si in vor den cunig san
unde sagitin, wes er sich vermaz.
 <ich will ez iu ovch noch bieten baz>,
sprach der unholde,
 <ob mîn here selbe wolde,
er movt ez wol irvindin.
er neme sin gesinde
unde rite jagen in den walt.
sô worde tristant sô balt,
daz er niwt ne mide de vrouwin.
sa saget ich ez im in truowen,
wenne er zuo ir queme,
unde brachte in dâ er vername
selbe wol die warheit .>
der cuonig dô sciere jagen reit
mit allin den dâ wâren
unde sprach opinbarin,
er wolte siben nacht uze sin.
des vrouwede sich diu cuonigin.
dô der cuoning anden walt quam
unde der wenige man
vil rehte hete vernomen,
daz tristant ...
ich sage iu, here, waz ir tuont,
sprach der gote leide tuwerk,
 <wir ne hân anderes nehein geberc,
wene ir sulint hi ûf stigen
unde sullit vil stille suwigen!
ufe disem selbin bovme
sule wir nemen govme,
waz hie gescie von disen zuwein .>
der mane sô lihte scein,
als ez tac were.
......dô steich der cuonig here
ûf in bovm, als er in heiz.
der tuwerk daz niwt ne liez
er ne stige na im dâ uof.
ich wene, in sin geselle huof,
satanas der tubil.
ich bin is och âne zuwibil:
er huob in sicerliche,
wane er wil sin rîche
mit im hân gemeine.
wi mohter in dâ sô einen
ûfe dem bovm stigin lazen?
daz sie beide got verwaze!
Dar ne stundin si niwt lânge,
ê tristant quam gegangen.
daz lovbis brach er in den wach,
dô liez er den span nach,
dar daz kruce âne was gescriben.
......in den brunnin sah er bî den scimen
dise zuwene obin im stam.
dô tete er als ein wis man,
daz er niwt ûf ne sach.
zuo im selbin er dô sprach:
 <nû muoz ich leider tôt sin!
owi, wiste diu cuonigin
di hute, di uns is getân!>
dô vloz daz lovb unde der span
durch die kemenaten.
diu vrouwe dô vil drate
zuo irme nezziline ginc,
dâ siu den span mite vinc,
unde begunde daz kruce scowin.
dô wiste ...
 <was ist disim jungelinge,
daz er niwt ûf ne stat
noch er ingegin mir niht gat?
des was ich harte ungewone,
ich ne weiz, wa vone ez nû come .>
dô gesach siu daz wenkin
unde begunde san denkin,
 <im wirrit suwaz, sô ez si,
ich wene, hi etuswer si bî,
der uns habe gehuot .>
bî dem brunnin siu stunt
unde wart der spehere geware.
der man truoch den scate dare
in den brunnin von den mannin zuwein.
der vrouwin wisheit dâ scein,
daz siu ir ovge dar niht ne karte
unde rehte alsô gebarte,
alse si ir dâ niht ne wiste
unde sprach mit grozir liste:
 <tristant, waz sold ich her zuo dir?>
 <vrouwe, daz ir helpint mir,
daz mir mîn here sin hulde gebe
unde laze mich wesin
als ich was in sineme hobe .>
 <vil ernirsthafte ich dir gelobe:
dar zuo ne helben ich dir niet,
wane mir liebe ist gesciet,
daz er dir sô gram is.
des wiz zuware gewis,
daz ich dir dar zuo niht ne vrome,
wane ich bin ze worte comen
von dir âne mine scult.
ich was dir durch minin heren holt,
wane du sin nebe werist
unde sîner êren plegist
baz den di andern alle.
nû bin ich ze scalle
wordin ...
 ...doch wesin leit,
daz er mir unrehte tut!
wiltu eine mir wesin guot,
sô werdint mir de hulde,
wane er âne sculde
hât gezornit wider mich .>
dô sprach diu cuoninginne rich:
 <ich ne helfe dir niht dâ zuo.
wil dir mîn hêrre genade tuo,
des gan ich dir wol unde ist mir lieb.
ich ne bitten in aber darumbe niet .>
dô sprach der here tristant:
 <sô muoz ich ruomen daz lânt
suwi luzil ez mîn hêrre klage.
iedoch ne mach er den scaden
nimer mer verwinnin,
ob ich mit unminnin
uzir sim lânde vare.
is wirt guot rat: ich wil ritin dare,
dar man ez mir wol butit
unde mich guote luote
erint unde habint liep.
mîn here ne wil des wizzen niet:
suwenne ich ze lânde kere,
sô bin ich ein cuning here
unde alsô reiche als er is.
ovch ich bin selbe des gewis,
swa ich wil beliben,
daz ich âne nidin
al eine wol verdiene daz,
daz man mich liepliche âne haz
behaldit ungehazzit
unde mich ze riter vazzit
unde gift mir ros unde perit.
vrouwe, were ich is wider iu wert,
daz ir batent minin heren,
daz er durch sin selbes êre
mir wolte losin mîn pfant,
sô wold ich ...
 ...stille
Niet gesprechen noch gesie
-ir si wol oder we-
ê diz iar si vorgan .>
dô gelobetiz der helit san
In truowen an sine hân.
dô verkos tristrant
ûf kagenisen
unde gewan ze wibe
Sine swester durch den zorn.
dô wart och die veh vorkorn,
Die ir vater zu im truch.
dô hette vrovwede genuch
Tristrant unde daz wif sin.
niet enruocht in umbe die kuningin
Of si ruowe havete.
sine vroude die was staete.
An deme meien was geschien,
daz tristrant hett gesien
die kuoninginnen
unde er mit unminen
Von ir was gescheiden
dô gewerte dise groze leide
biz in sante michaeletage.
dô begunde die vrovwen klagen,
Daz si tristrand nit ensach.
Peronis zu ire sprach:
 <
Er tut iuch harte rechte,
ir hât deme guoten knechte
gar ubel getân,
daz ir ine saget slân,
Wanter was unsculdich .>
 <du spotes!> < nein, ich .>
 <sô lugestu> . < nein, ich ne tuon .>
 <unde meinistuz sô?>
 <
Ja, ich, intruwen .>
dô wart ir ruwen
unde gewan an irem herze
dâ von michel smerze,
Daz si durch irn zorn
mit rechte hette vorlorn
Tristrandes hulde.
si dachte an ir schulde
unde weinete die missetat
zu ir holden nam si rat,
Waz si darumbe tate.
dô wart ir geraten,
Daz si im brief sante
unde des bekante,
Sie hette ubele getân,
des wolte si im zu buzen stan,
Wie im were lief.
 <ez is besser âne brief,>
Sprach die schone kuoningin,
 <want wurden die boten mîn
Gevan mit dem briebe
sô wurde vil liebe
Den bosen nideren.
durch daz ez besser were
Âne brief ich sende dare.
des nimet alle samet ware,
Wene ich dar senden muoge,
der mir beste tuoge .>
dô was ein garzun an mê hove
der was an guotem love
Hubsch unde gevuge
unde unbekant genuge.
Pylose er hiez.
die vrovwe in ir rufen liez
unde klaget im, waz ir war:
 <ich wil dich bitten, of ich tar>,
 <albalde, sprechet nû!>
 <ja, ich wen, ez is zu vru .>
 <
Zvare, vrouwe, nein, ez niet .>
 <sô sprech ich>, < ja, waz iuch is lief .>
 <
Wiltu ez tun?> < waz weiz ich?>
 <dô must .> < sô lânt horen mich,
Of ich mach .> < ja, du wol .>
 <sô tuon ich ez .> < hei, ich weiz ez sol
vorschulden .> < daz hât ir wol getân .>
 <sô wil ich ez bestan
Unde williz tun dir sagen .> < alsô tut!>
 <sô mirke rechte mînen mut,
Mir is vil ubele geschen,
des saltu mir helfen ihen.
Want ich hân durch mînen zorn
mit rechten schulden vorlorn
Tristrandis vruntschaf.
want ich sach im einen slach
Slân unde aver einen.
darumbe solt ich weinen,
Of ich sinnic ware.
dô lachete ichs offenbare.
Von disen selben schulden
hân ich sine hulde
Nû vorlorn manegen tac,>
zu pylosen si sprach,
 <
Nû will ich, daz tu mîn bote sis,
ich wil ez dir- des si gewis-
Harte woll miten.
of ich ez im tar enbiten,
Sô saltu im mînen dienst sagen
unde mine nôt klagen,
Die ich nach im lide.
aller nest mime libe
Trage ich ein hemede herin,
daz tun ich im zu erin.
Daz weiz er selber wol, mîn trut,
daz mîn edele kleine hut
Ubele ez erliden mach,
muoz ich nacht unde tac
Daz herin hemede âne tragen,
ez si dan- saltu im sagen-
Sin mut wil sich bekeren.
ich trach ez iemer mere,
Daz ich daz niemer ûz getu.
ovch sage im dâ zu,
Ich muz schiere wesen tôt,
nach im lide ich groze nôt,
Daz ich niet ne mac genesen,
wil er mir niet genedic wesin.
Pylose>, sprach diu kuoningin,
 <irwerbestu mir die hulde sin,
Du salt ez iemer vromen hân .>
dô huof sich der knape san
ûz kornewalischem lânde
nach heren tristrande.
dô er sô nach karechte quam,
daz er ez sach vor im stan,
dô reit tristrant der degen
an dem velde bime wege
Mit eime sperwe beizen.
einem vogel wizen
Hatt er dô gevangen.
dô was sin wille irgangen,
Darumbe was der here vro.
och hette der sperwere dô
Sinen vogel getzen.
des was er ovch vormetzen
Unde stunt vroliche ûf der hant.
dô sach der helit tristrant
Pylosen an dem wege gan
unde dachte an sinen mut san,
Daz er ein bote were
unde sagete lihte mere.
Darumbe huf er sich dare.
dô wart der knappe sin geware
Unde ginc inne engegene,
er wolte an deme degene
Irvaren och mit listen,
des er niht ne wiste.
dô si zu samen quamen
unde sich under sagen,
dô irkanten si sich zuhant.
dô hiez der here tristrant
Pylosen wille kume sin
unde vraget umbe die kuonigin,
Wie si sich gehavete.
Pilose im sagete:
 <
Sie hât sich als ein armes wif>
 <warumbe?> < si hât den lif
Von uwen schulden nach vorlorn .>
 <durch waz?> < si vorh uwen zorn .>
 <
Ie, si tut?> < ia, in truwen .>
 <sine darf .> < doch si is in ruwen .>
 <
Umbe waz?> < du weistiz wol umbe waz .>
 <nein, ich .> < du bist ir gehaz .>
 <
Waz weistu?> < ich weiz wol .>
 <wiltuz mir sagen?> < ia, ich sol .>
 <
Sô sprich an!> < si sach dich slân .>
 <du hast war .> < dâ zornestu san .>
 <
ez was mir leit .> < du hattest recht .>
 <alsô is ez noch .> < neina, guote knecht .>
 <
Solt ich ez vorgetzen?> < here, ia>
 <ich ne mach .> < ez ligt dir zu na .>
 <
Wie na?> < an dime herzen .>
 <du hast war .> < des hât si smerze .>
 <ich habe in .> < er ist dir vorgan .>
 <noch niet .> < sô wiltu si irslân?>
 <wamit?> < daz du ir vremde bist!>
 <daz is ir lief?> < zvare, ez nist!>
 <
Ich wene, ez si .> < nein, ez niet .>
 <ez was doch ir lief,
dô si selbe daz hiez,
daz man mich sluch unde stiez
Unde mich von ire treif,
dô ne was ez ire niet leit.
Sie lachete sere .>
 <daz wil si iemer mere
Buzen, wie du butes.
der merre teil des lutes
Brechet unde buzet echt,
wan genade is besser danne recht.
si suchet die genade,
nû saltu si untfahen.
Waz si dir hât zu leit getân,
des wil si dir zu buzen stan
Nach genade, niht nach rechte.
sie ne mach dir niet gevechten
Unde ne hât is nein ruoche.
sie wil genade suchen.
Daz recht dunket si zu swar.
unde of siz dir in buten tar,
Si inbutet si dir irn dienst
unde allet, daz dir lief ist,
Daz si daz alles gerne tu,
unde intbutet dir dar zu,
Daz si dir zu erin
trage ein hemede herin
Aller nehst irem libe.
Wiltu si lânge miden,
Sô ne wirt ir leides buoz.
here, darumbe suche ich dînen vuz,
Daz du kumest, dâ sie si,
sô wirt si denne sorgen vri .>
...... <
Ich wil si niet sen,
sô muchte lichte mir geschehen
Als nest mir geschach.
ich mach niet>, er sprach,
 <
Sô sal dir mine truwe is geben,
daz sie heilet dine slege,
Of ez dir si lief .>
 <nein, ich ne kuomer niet,
ez ne were mir nein vrome .>
 <here, du salt dare kumen
Durch mîner vrovwen liebe,
unde ich ez muoz vordinen
Unde durch dîn selbes vromheit
unde den grozen arbeit,
Den mîn vrovwe nach dir havet,
......daz sie ein herin hemede traget
Alle nest irer hut.
here, du bist ir trut
Vor allen die si ie gesach.
nû la dich ir ungemach
Durch dine guote irbarmen
unde troste si vil armen!>
 <piloise, du bist ein bote guot,
ich bekere mînen mut.
Du sages mir werlichen,
daz die kuoninginne rîche
Nach mir si in ruwen?>
 <die havet si, in truwen!
Sô groze ruwe ich nie vornam .>
 <ich was ir ein teil gram,
Nû wil ich ir echt holt sin .>
 <des lone dir mîn trechtin!>
 <
Vornim, mich noch ein weinich baz:
du solt ir von mir sagen daz,
Daz sie die heren ûz zie.
unde ich ne wart ir sô gram nie,
Daz ich ire gunde
daz si zu lânger stunde
Sulich hemede truge.
ez si mir genuge.
Ich will si durch genade untfan
unde si genizen lân,
Daz du sô guot bote bist,
daz weiz der heiliger krist
Durch dich selben aller meist.
alsô schyre ich hân geleist
Ein dinc, daz ich gelobet haven,
sô machtu ir werliche sagen,
Sô wil ich zu ir kuomin,
ez si mir schade oder vrome.
ê ne mach is niet sin.
daz sage der vrovwe dîn:
Ich hân gelobet vor war,
daz ich si miden sal ein iar,
Daz si mich niet sien ne sal,
ir si we oder wal.
Swen ez iar vorgangen is,
sô mach mîn vrovwe sin gewis,
Dz ich nach ir vare:
an den meie kum ih dare .>
Pylose wart dô
beide ruwich unde vro:
Vro daz er vorkos,
unde darumbe vrovweden los,
Daz er si niet ne wolde sien
ê daz iar was vorgien,
Als er gelobet havete.
Pilose dô sagete:
 <
Here, nû gebut mir,
ich wille scheiden von dir
Unde wil mîner vrovwen sagen
von vrovwede unde klage,
Als ich hie vornomen hân .>
 <du salt an die statt gan
Zu den herbergen mîn
sam ich niet ne irkenne dîn
Unde salt mînes guotes biten
-des is hir zu lânde site-
Sô heiz ich waz geben.
unde hebe dich balde after wege
Unde sage der vrovwen dîn,
daz si durch den willen mîn
Daz herin hemde ûz tu
Unde ein sidin âne tu
Unde sage, als ich ir hân inboten .>
Pylose danchkete gote
Unde tete als in der here hiez.
Tristrant im geben liez
Hundert sillinge
guoter sterlinge.
dô nam pilose urlof
unde rumete den hof,
Daz in nieman ne kande.
dô was an eime lânde
Iarmarket zu einer stat.
Pilose tristrande bat,
Daz er in dâ wisen liez.
Kornewales och hiez
Ein stat rechte alsô du.
vor war wil ich sagen iu,
Daz sie heizen beide
zu sancte mychele alagrevie.
Si wâren nach eben rich,
ire iarmarket was gelich
Zu sante michyles misse.
sô was dô ie gewisse
Groz market alle iar.
dô lief pylose dar
Unde koufte, swaz er wolte.
dô tete er, als er solde.
Sô er sin dinc gescuf,
zuhant er sic dannen huf.
Er vur ze lânde ober se.
ware er dô snel als ein re,
Daz were im innelichen lief,
des ne muchte wesen niet:
Er muste gan als ein man.
dô er zu tyntariol quam
Unde vor dem kuoning ginc,
vil wol in der here untfinc
unde die kuoninginne dar zu.
der kuonig vraget ine dô,
Wannin er queme
unde wa er dise have neme,
Daz er sô rîche were.
dô vorcht di vrouwe sere
Daz er solde missesprechen.
dô begunde ir ûz brechen
Daz sveiz ober al den lif,
an grozen sorgen was daz wif.
Pylose wol gesach,
daz sin vrovwe sorgen plach
Unde sprach wisliche:
 <her, kuoning rîche,
Swer sô wol gebeiten mach,
er gelebet dichke den tac
daz im ervrovwet wirt sin mut
unde im lief unde guot
Geschiet dichke beide.
zu sante michele alagrevie
Was ich dise market tage,
dâ is mir worden die have,
Daz ich nû bin sô rîche .>
dô wande si al geliche,
Daz erz spreche umbe daz,
want er nû vore baz
Dan er hette getân.
dô merktiz die vrouwe san,
Waz er dâ mite meinete.
Von liebe si weinete,
Daz ir daz ouge ober ginc.
nû vornemet, wie siz âne vinc:
An eine swasheit si ginc,
zu ire quam der iungelinc
Pylose zu hân
unde sagete, waz tristrant
Ir inboten havete.
wol si dô vorclagete,
Daz ir zu leide ie geschach.
doch was ir vil ungemach,
Daz si den liebsten man,
den ie vrovwe gewan,
Niet ne muste gesien,
ê der winter was vorgen.
Zu hân dô der mei quam,
Tristrant grawe kleider nam,
An sine vuze stumpe schu,
schurpen unde staph dâ zu,
Als er wer ein pelegrim.
och kleidet sich der knappe sin
Kurvenal im geliche.
dô begunden si slichen
Zu heren tynases hus.
dô was er geriten ut,
Daz si sin niet ne vunden.
Tristrant dô begunde
Denken was er taete.
dô wart er zu rate,
Er wolte bî der strazen gen
unde wolte einen bespien,
Der sin bote ware.
dô ginc der wallere
Ligen an den selben dorn,
dâ er och dâ bevorn
Mit kagenise inne lach.
des volkes er vil sach
Zogen here unde dare.
dô ne wart er niemanns geware
Deme er torste truwen,
daz er im zu der vrovwen
Wurbe sine boteschaf.
al dar bleif er die nach,
Daz er die vrovwen niet ne sprach.
alsô schire sô ez dô wart tac,
Dar nach an kurzer stunt
quam ein sin lieber vrunt
Al eine geriten,
deme was der slaf sô mite,
Daz er slief sô harte,
daz er sin bî der warte
Niet ne sach vor im stan.
er was doch gegen im gegan,
Als er in wolte sprechen.
dô ne wolt er niet brechen
Sinen slaf, ê er untwachete.
Der here vor sich strafete,
Daz er niet umbereit.
daz waz groz gezogenheit,
Daz er slafen liez den degen.
er dachte, er hette gelegen
bî sîner amien.
er wolte ê vorzien
sîner boteschaf,
dan er brache sinen slaph.
An den manen er sin ros vienc,
lânge er bî im ginc,
Daz er sin niet ne wachte,
ê daz ros irschracte
Unde vor uzme wege.
dô untwachete der degen
Unde kante tristrande.
dô wurden die wigande
Beide samet vil vro.
Der here tristrande dô
Untfinc mineliche
unde sprach vromeliche,
Of er icht wolte,
des er tun solde.
Wie gerne er daz taete!
 <ia, ich dich gerne bate,
Daz tu wurbes mine boteschaf .>
 <daz tun ich, sô ich beist mach
Vil truweliche>:
 <des lone dir got der rîche!
Sô nim du diz vingerin
unde bring ez der kuoningin,
Daz sus getruwe dâ bî,
unde sage ir, daz ich hir si
Unde wil si gerne gesien.
daz mach ubele geschien,
Sine williz vliz haven,
daz der kuonig rite iagen
Zu blânklânde an die wese.
sage ir, daz ich wille ligen
Amme dorne, dâ ich lach,
dâ si neist mich gesach . ...
