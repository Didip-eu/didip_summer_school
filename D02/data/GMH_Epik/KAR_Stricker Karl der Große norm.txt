Ich hân gemerket einen list:
swaz in des mannes herzen ist,
daz wir dâ heizen der muot,
er sî übel oder guot,
den tuot er zetelîcher stunt
mit solhen dingen kunt,
daz man wol hoeret oder siht,
waz lobes im sîn herze giht.
dâ bî bekenne ich dicke wol,
wie ich den man haben sol.
sag ich von einem biderben man,
mit welhen dingen er gewan
daz man in lobet sô grôze
vür alle sîne genôze,
daz er der aller beste sî,
sitet mir denn einer bî,
der ein sô valschez herze hât,
daz er tûsent bosheit begât
ê danne eine vrümkeit,
dem ist des mannes êre leit,
durch daz er êren ist ein gast;
sô drucket ez in als ein last,
daz iemen guoter rehte tuot,
unde zeiget iesâ sînen muot,
er giht ich liege oder tobe.
swie ich genen man von schulden lobe,
iedoch beginnet er jehen,
ezn möchte niemer geschehen,
ez sî wol halbez gelogen.
waere er niht vil betrogen
unde wolde er mannes tugende hân,
swer daz beste hât getân,
swenn ich von dem sagte
unde niht des verdagte,
des er in sinen tagen ie
lobelîches begie,
sagte ich dar zuo ouch mê,
er waere mir holder dann ê.
swer die vrümkeit mêret,
des solde er sîn geêret.
von dem ich iu sagen wil,
der hâte saelden sô vil,
daz er der werlte lop erwarp
unde vuor, dô im der lîp erstarp,
diu sêle zehimele schône.
sus truoc er hie die krône
unde hât dort daz selbe heil.
kund ich guotes ein michel teil
von dem selben gesagen,
man solde in haben zeime zagen,
swer mich der rede widertribe.
der ez allez an ein buoch schribe,
daz er begie bî sînen tagen,
unde ez allez solde sagen,
daz geschaehe kûme zwâre
in einem halben jâre:
der rede waere uns ze vil.
der es kurzliche wil
ein teil hoeren umbe daz,
daz er bekenne dester baz
den vil saeligen man,
dem sage ich, sô ich beste kan,
daz was karl der reine,
der alle die gemeine
ze vriunde hât gewunnen,
die sich versinnen kunnen;
die tragent im holden muot
durch daz reht unde guot
an allen sînen dingen was.
swaz man von künegen ie gelas,
sô hoere wir diu buoch jehen,
man habe deheinen gesehen,
der in kristenlîcher ê
gotes êre geschüefe mê,
danne karl pippînes kint.
alle die noch saelec sint,
die mugen gerne wizzen,
wie er sich hât gevlizzen
nâch maneges menschen heile,
daz ez got wart ze teile
von des hêrren arbeite.
der selben saelecheite
mac er uns nû gehelfen baz.
ir sult rehte wizzen daz,
er hât nû gewaltes mê
unde ist ouch rîcher danne ê.
Disiu groziu rede waere
mir tumben man ze swaere;
nû bestên ich si durch den list,
wan got sô gnaedec ist,
daz er mich helfe versihe.
er hilfet doch eime vihe:
daz schein an einer eselîn,
dô si wol tôt mohte sîn,
sît si got des übertruoc,
daz si balâam niht ersluoc.
nû wil ich mich niht verkunnen,
des ich hie hân begunnen,
ich engenieze sîn dar an
unde karles des heiligen man,
des man vil genozzen hât
unde nû alrêrst âne gât,
daz man sîn geniezen sol.
swer im getrûwet sô wol,
daz er in sendet ze gote,
dem ist er ein gewisser bote.
die in nihtes enbâten
unde vil unrehte tâten,
an die begunde er vehten
unde twanc si zuo dem rehten,
daz sie in die sêle sint genesen.
dâ von sult ir gewis wesen,
swes man in sêre baete,
daz erz benamen taete .-
Diz ist ein altez maere.
nû hât ez der strickaere
erniwet durch der werden gunst,
die noch minnent hofelîche kunst:
den sol hie mite gedienet sîn.
ez ist ein rât des herzen mîn,
daz ich nâch ir gunste
in dirre selben kunste
unz an mîn ende schîne.
dem künege pippîne
wart ein vrouwe gesworn.
der eit wart alsô verlorn,
daz si im verwehselt wart.
dar nâch quam er am die vart,
daz er sîn êlich wîp vant:
diu was vrouw berhte genant.
des seite er gote grôzen danc.
daz waere ze sagene ze lânc,
wie daz dinc allez ergie.
er nam vroun berhten unde lie
sîn ander wîp, daz was reht.
dô er gote einen kneht
unde einen diernen erwarp,
dô lac der künec unde starp
unde lie vroun berhten sîne brût.
sîn tohter diu hiez gerdrût,
sîn sun was karl genant.
der wart sît wîten erkant.
Daz karl selbe niht verdarp,
dô pippîn sîn vater starp,
daz quam von gotes râte.
wand er vaterhalp hâte
drî bruoder in den jâren,
daz ir zwêne rîter wâren.
der dritte wart ein gotes kint,
der tete als die vil sînen sint,
er kêrte allen sînen sin
an den himelschen gewin.
er wart diu buoch gelêret,
daz wart vil wol bekêret.
er was geheizen lêô.
sîner saelden wart maneger vrô,
alsô wart er geêret von gote.
Wineman unde rapote,
die sîne bruoder solden sîn,
wâren tump, daz wart schîn.
si nâmen daz in ir muot,
ez würde in nütze unde guot,
daz si im naemen daz leben.
sô würde in daz lânt gegeben.
unde beliben dâ bî âne nôt.
si swuoren beide sînen tôt
unde zwelf hêrren mit in.
den vil mortlîchen sîn
vernam ein grâve drâte,
der in behalten hâte
unde ouch des kindes man was.
der half daz karl genas.
Als er diz maere bevant,
iesâ rûmet er daz lânt
mit karl dem hêrren sîn.
dem tete er guoten willen schîn.
von troys der grâven diepolt
der was im willec unde holt,
unde was ein sô wîse man,
daz er des vürhten began,
swie verre er iemer quaeme,
ob man in dâ vernaeme,
daz si ir boten dar santen,
die in des lîbes pfanten.
nû gedâhte der guote,
daz diu selbe huote
niender hete groezzer kraft,
unde huop sich in die heidenschaft,
dâ er der heiden künec vant.
der was marsilies genant.
der was milte unde rîche
unde enpfie si minneclîche
unde alle die dar quâmen.
die guot umb êre nâmen,
die machet er im alle holt.
die wolden dienen umbe solt,
die machet er rîche zehant.
Spanje unde andriu lânt
diu wâren im gehôrsam,
dô der grâve diepolt dar quam,
dô verwandelt er ir beider namen
unde enwolde doch gemeinsamen
mit der heidenschefte nie,
daz er geloubet als sie.
si geloubten kristenlîche.
dô karl der saelden rîche
ahzehen jâr an sich genan,
done reit der saelige man
weder reise noch hervart,
wan dâ im daz lop sô gar wart,
daz er über al daz lânt
zem besten rîter wart bekant.
Nû was marsilien swester dâ,
daz in den zîten anderswâ
dehein wîp schoener wart gesaget.
si was ein wünneclîchiu maget.
diu begunde karlen minnen:
des brâhtes in wol innen,
wan si in tougenlîche nam
unde baten daz er gehôrsam
ir goten würde unde ir ê.
done wolde er dâ niht wesen mê.
er vorhte, ob sîner minne
die liute wurden inne,
er müese den lîp verliesen
oder sîn ê verkiesen.
nû er dem grâven sînem man
die sorge künden began,
dô enbôt er ze kerlingen,
er wolde in karlen bringen,
der ir erbeherre solde sîn,
daz si dem ir triwe taeten schîn:
der lebte noch unde waere ein man;
unde enbôt in warumb er entran,
unde enbôt in ouch daz maere,
daz karl der rîter waere,
der in marsilien gewalt
diu wunder haete gestalt.
in was von sîner manheit
sô vil wunders ê geseit,
daz den ungenanten
alle kristen bekanten
unde entsâzen sînes lîbes kraft.
noch mê denn alle heidenschaft.
Nune kunde in lieber niht geschehen
sô daz si in solden sehen,
wand er in tôt was gesagt
unde die êre het bejagt.
sîn wart kûme gebiten.
die hêrren gegen im riten
unde enpfiengen in alsô wol,
sô man vil werden künec sol,
dem man grôzer êren gan.
Rapot unde wineman
sie suohten sîne hulde.
dô verkôs er ir schulde
unde machte si rîche.
daz dientens willeclîche
Wineman unde rapote,
die dienten im unde gote
dar nâch mit grôzen triwen,
unde liezen sich iemer riwen,
daz si ie sô missefuoren,
daz si sînen tôt geswuoren.
nû er kerlingen gewan,
dô tete er als ein wîse man,
er begunde rihten unde geben
unde alsô hêrlîche leben
daz diu werlt begunde jehen:
ein bezzer künec wart nie gesehen,
danne der von kerlingen.
er tuot an allen dingen
daz beste zallen zîten.
sus lobte man in wîten.
Nû gedâhte der gewaere
an die endelôsen swaere
diu den heiden sol geschehen.
wand er wol hâte gesehen,
daz si betten an diu apgot
unde durch des tiuvels gebot
die sêle verworhten
unde got niene vorhten:
daz was sîn groester werre.
nû mante er got vil verre
alles des gelîche
des er an dem ertrîche
mit deheinem menschen ie
durch sîn güete begie,
daz er sînen namen êrte
unde daz liut dâ bekêrte.
sô si des waenen wolden,
die sîn dâ hüeten solden,
daz er vil vaste sliefe,
sô bat er got vil tiefe,
daz er im die heiden
von der helle hulfe scheiden.
daz gebet begap er nie.
swâ er reit oder gienc,
swâ er stuont saz oder lac,
ez waere nacht oder tac,
sô lânge pflac er der bete,
daz got sînen willen tete.
got ist gnâden sô vol,
des man ze rehte biten sol,
swer des ze allen zîten gert,
daz ers benamen wirt gewert.
Diz wart im eines nachtes kunt,
dô er sînes herzen grunt
dicke ersuohte nâch gebete,
als er zallen zîten tete
unde noch die saeligen tuont.
dô er vor sînem bette stuont
ûf sînen knien alsô bar,
zehant entsliefen si gar
die zwelf rîter guote,
die sîn pflâgen mit der huote
in dem sale dâ er lac.
dâ schein ein lieht als ein tac;
dar inne quam im ein bote
von dem oberesten gote,
ein engel alsô lobesam,
der im ze boten wol gezam.
dô er den künec âne sach,
diz wort er minneclîche sprach:
Karl, got hât dich vernomen.
durch daz bin ich her komen,
daz du niht anders hâst gegert,
wan des dich got vil gerne wert,
des ist dir dîn schepfaere holt,
des du vil wol geniezen solt:
er gît dir noch vil manec lânt.
du solt werben zehant
umbe daz roemesche rîche.
sô du daz gewalteclîche
in dînen gewalt gewunnen hâst
unde ez mit guotem vride lâst,
sô soltu pülle twingen.
dâ sol dir ouch gelingen.
Beheim unde pôlân
werdent dir beidiu undertân;
Ungern wirt allez dîn.
ze kriechen soltu hêrre sîn,
Riuzen kumt in dîne hant.
dir wirt ormenien lânt,
Serven lânt sich dir ergît.
Plachen wirt dir âne strît,
Tenemark sol dir werden.
über alle schotesch erden
wirstu hêrre genant.
sam tuostu über îrlânt;
Engellânt dir werden sol.
daz rîche z arle alsô wol,
diz wirt dir in vil kurzer vrist
unde allez daz dâ enzwischen ist.
Sone soltuz lânger niht sparn,
du solt ouch hin ze spanje varn:
got wil dich dâ mit êren.
du solt daz liut bekêren.
die dir des niht wellent volgen,
den wirt got sô harte erbolgen,
ez sî man oder wîp,
daz ir sêle unde lîp
iemer mêre hânt verlorn.
du solt diz swert unde diz horn
dîme neven ruolânde geben.
der sol daz êwige leben
verdienen an der hervart.
daz swert heizet durndart:
ich sage dir waerlîche,
ez sante dir got der rîche,
der hât ez selbe alsô genant.
daz horn heizet olivant:
die namen gaber in beiden.
ich sage dir swelh heiden
mit dem swerte wirt wunt,
dern wirt niemer mê gesunt.
als ruolânt blaeset daz horn,
sô wirt den heiden sô zorn,
daz si verliesent ir sin.
zehant gesigestû an in:
si sleht der gotes swaere vluoch.
nû nim ouch disen hantschuoch
unde stôz den an dîne hant,
sô du wellest in daz lânt,
unde diene nâch dînem lône.
die êwigen krône
soltû ze himelrîche tragen.
diz hiez dir got darumbe sagen,
daz du lîp unde leben
deste baz getorstest geben
willeclîche an die nôt.
dir enmac dehein tôt
ze disen zîten geschaden.
du solt morgen vür dich laden
dîne liebsten alle,
wie in diu rede gevalle.
lâ si horn unde swert sehen,
sô beginnent si jehen
si gestên dir zallen êren.
sô soltu hinnen kêren
gegen dem rîne zehant.
dâ muostu tiuschiu lânt
elliu samt erstrîten.
daz geschiht in kurzen zîten.
als du gewaltec werdest dâ,
sô rît ze rôme iesâ.
der nû ze rôme bâbest ist,
der stirbet in der selben vrist,
sô du ze rôme rîtest.
dâ erwirbestu unde erstrîtest,
daz dîn bruoder bâbest wirt.
von dem bistu unverirt:
der enpfaeht dich mit der wîhe.
sô dir got daz heil verlîhe,
daz er dir dîn reht getuo
unde dir diu lânt dar zuo
elliu werden undertân,
sô heiz rîten unde gân
dîne boten iesâ zehant
allenthalben in diu lânt
unde enbiut in daz maere:
sô wirt daz lânt sô laere
unde gewinnest ein solich her,
swer sich dir setzet ze wer,
daz im nieman kan gewegen.
got wil dîner verte pflegen.
swaz ich dir lânde hân genant,
diu gewinnt dir elliu ruolânt;
der wirt saelden sô vol,
die wîle die er leben sol,
daz du in iemer rîchen solt.
dem wis genaedec unde holt:
an im stêt elliu dîn êre.
got minnet in sô sêre,
daz dîn wille vür sich gât,
unz ruolânt sîn leben hât,
daz dir der heilige krist
in dirre welt sô willec ist:
deste baz soltû in minnen,
sô mahtu mê gewinnen.
dâ mite wis ouch du gemant.
ûf huop der engel sîne hant
unde tete sînen segen
über karlen den degen.
dâne sach er sîn niht mê,
dô wart ez vinster als ê.
Hie huop sich ein maere
daz lânc ze sagen waere,
nû wil ich ez kürzen swâ ich kan.
dô er roemisch rîche gewan
unde dar zuo elliu diu lânt,
diu ich iu ê hân genant,
dô sagter tiuschen liuten danc.
swaz er der lânde betwanc,
sît si im wurden undertân,
daz hete er gar mit in getân.
des gap er in ze lône,
daz si roemische krône
dem iemer geben solden,
den si ze hêrren wolten:
daz wart gevestent mit der schrift.
dô machet er ein rîche stift
in unser vrouwen êre,
daz si dâ iemer mêre
ir künege krônten unde kürn
unde daz reht niemer verlürn:
diu stat ist âche genant.
als er daz allez überwant,
dô dâchte er wider an sîne vart,
diu im von got enboten wart.
nû seite der gewaere
dem bâbest diz maere:
der wart der rede harte vrô
unde sprach, er hulfe im alsô,
er wolde senden zehant
sîne boten in diu lânt
unde woldez kriuze heizen geben
ûf der heidene leben.
Dô ladete karl vür sich
die zwelf rîter hêrlich,
die sîn hüeten solden
unde ouch vil gerne wolten.
die hâte er lânge alsô bekant,
daz er niht liebers envant.
des enlât iuch niht bedriezen,
ich sage iu wie si hiezen.
sîner swester sun ruolânt
was zem besten bekant,
unde olivier der gselle sîn
unde der erzebischof turpîn,
Samsôn unde ansîs,
Engelhêr unde gergîs,
Anselm von vorringen,
dern wart nie an sînen dingen
ze schaden noch ze spotte.
dâ was îve unde otte
unde berngêr ein helt guot.
durch deheinen zagehaften muot
dorfte man in niht ze strîte manen.
der zwelfte vuorte sînen vanen,
der was geheizen gotfrit.
der getrat nie deheinen trit
ûz manlîchem muote.
die zwelf helde guote
geswichen dem keiser nie,
swie grôziu nôt in âne gienc.
an in stuont sînes dinges vil,
als ich iu bescheiden wil:
ern tete niht âne irn rât.
swaz tugent uns got geschaffen hât,
die behielten sie gar.
er was wol worden gewar,
si heten rehte sînen muot.
dâ von dûhten si in guot
ze huote unde ze râtgeben.
swâ si lîp unde leben
durch got solden wâgen,
ân allez râtfrâgen
wâren si des vil bereit.
si kêrten alle ir arbeit
alsô sêre hin ze gote,
daz si sîme gebote
durch niht entwîchen wolten,
swelhe nôt si drumbe dolten.
Dô sagte in karl zehant,
daz er die heiden unde ir lânt
ze gote wolte kêren.
er sprach: der grôzen êren
sult ir alle vrô sîn,
unde sît die bruoder mîn
an der verte unde an dem lône.
gôt hât iuch vil schône
ze dirre werlt geêret
unde hât an iuch gekêret,
swaz man an rittern loben sol:
des sît ir vollekomen wol.
nû sult ir gote sîn gereit,
daz er iwer werdekeit
ze der mâze genieze,
daz in ir iht bedrieze:
sô muget irs êwiclîchen hân.
ich bin des sicher âne wân,
daz mir disiu hervart
ûf iwern trôst geboten wart:
ez geschiht iu zeinen êren.
ir sult daz liut bekêren:
got wil iuch dâ mit erwerbe ...
nû lât ez niht verderben
des got mit iu gedâht hât.
daz ist mîn bete unde ouch mîn rât.
dô der keiser diz gesprach,
wan man daz urkünde sach
an dem horne unde an dem swerte,
swes er dô an si gerte,
des wârens im vil bereit
unde hulfen im sîn arbeit
vil gerne vollebringen.
daz quam von zwein dingen:
si tâtenz beidiu durch got
unde durch der liebe gebot,
die si zem künege hâten.
ir man si komen bâten,
die besanten si gar
unde sprach, dô si quâmen dar,
swelher mit in wolte varn,
er solde sihs zehant erbarn:
swer des niht tuon wolte,
daz er ouch daz reden solde.
Dô sprâchen die helde guote
mit eime gemeinen muote
si wolten wâgen den lîp
unde lâzen kint unde wîp,
dar zuo vriunde unde guot
willeclîche durch den muot,
daz si den êwigen ruom
vür werltlîchen rîchtuom
iemer wolten minnen.
swâ sie den möhten gewinnen,
dâ waeren ir wille ungeschart.
alsus gelobten si die vart
mit ûf gehabener hant.
dô sprach der degen ruolânt:
swer nû willeclîche vert,
dem ist diu saelde beschert,
daz in got niemer verlât.
swer aber an dem muote hât
deheiner slahte widersatz,
wil der varn umbe schatz,
man sol in machen rîche,
daz er will willeclîche
mit den anderen var.
ir müezet allesamt dar.
swerz durch got niht entuot,
der muoz varn umbe guot.
dô sprâchens alle glîche
beidiu arme unde rîche,
si waeren in selben sô holt,
daz si durch silber noch durch golt
dâ niht sterben wolten.
swelhe nôt si solden
an der marter doln,
die wolten sie gar darumbe holn,
daz in got geruohte geben
daz unzerganclîche leben.
dô der keiser vernam,
daz si gote gehôrsam
alle wâren dirre verte
unde sich des nieman werte,
dô sante er iesâ zehant
sîne predigaere in daz lânt
unde enbôt in die hervart.
wie liep diu botschaft wart
der kristenheit gemeine!
des enwas niht ein kleine.
daz lânt wart alsô laere,
dô man daz gotes maere
sô bescheidenlîch vernam,
daz allez daz daz kriuze nam,
dem ez diu êhaftiu nôt
niht enwerte noch verbôt.
ez wart ein her wünneclich,
dô diu kristenheit sich
gesamte an eine stat,
dar si der keiser komen bat.
ûf eine hoehe er dô gienc
in almitten under sie
unde hiez si willekomen sîn.
er sprach: liebe bruoder mîn,
die daz kriuze her haben brâht,
in brüederlîcher andâht,
der müeze der gotes segen
iemer êwiclîche pflegen.
ir sult des guoten trôst hân,
swaz ir dâ heime habt verlân,
ez si vriunt oder guot,
swer dise vart mit willen tuot,
daz giltet im got hundertvalt.
nû gebet iuch in gotes gewalt
mit lîbe unde mit guote,
daz er nâch sînem muote
unser dinc verenden müeze.
im enwart nie niht sô süeze,
sô daz wir wolten gâhen,
daz er uns müese enpfâhen.
Diu kristenheit ist geladen
mit einem lasterlîchen schaden
von der heiden schulden.
wider unsers hêrren hulden
rîtent si in unser lânt.
si stiftent roup unde brant:
sin wizzent waz si rechent.
unser gotes hûs si zebrechent,
die liute vâhent si hie
unde opferent uns die
ze schanden vür diu apgot.
daz ist des tiufels spot.
sie tuont in marter vil,
si setzents ûf zeime zil
unde schiezent der zuo mit pfîlen.
nû sul wir dar nâch îlen,
daz sis niht lânger trîben
noch ez niht genozzen blîben.
minnet got mit iwer kraft
unde volget iwer meisterschaft,
sô dienet ir an dirre vart
daz eine mennesch nie sô saelec wart,
irn werdet sîne genôze.
got lônet iu sô grôze,
der iemer wunschen solde,
daz er niht baz enwolte.
ûf stuont der erzebischof,
von dem des keisers hof
gezieret unde geêret was.
lûter als ein spiegelglas
was er vor aller untât.
er gap helfe unde rât
unde was der zwelfer einer,
der sich nie deheiner
von dem andern geschiet,
unz si got sô wol beriet,
daz si alle gelîche
ze dem êwigen rîche
vuoren an eime tage.
nâch dem selben bejage
wurbens alle ir leben.
nû sint si gotes râtgeben.
in was ze gote ie sô gâch
unde jagten im sô vaste nâch,
unz si den lôn namen,
daz si in sîn rîche quâmen.
Dô sprach der bischof turpîn:
bruoder, nû tuot wol schîn,
warumbe ir ûz sît komen,
daz heilige kriuze habt genomen,
daz unser hêrre selbe truoc
unde uns die sünde abe twuoc,
diu uns von adâm âne quam.
daz kriuze ist harte lobesam:
ez schuof uns michel êre.
got hât uns sîne lêre
mit dem kriuze vor getragen.
der verte sul wir nâch jagen,
dar diu wâren gotes kint
vor uns hin gevarn sint,
die daz kriuze minnten hie,
unde ouch noch varnt alle die,
die sich sô versinnent,
daz siz ze rehte minnent.
tuot dem kriuze rehte,
sô sît ir gotes knehte
unde dar zuo sîniu lieben kint.
die zwô êre die sint
iu dâ ze himele gewegen.
daz kriuze daz ist unser segen:
daz minnet nâch dem gebote.
sô sît ir iemer mit gote
unde er mit iu mit solher kraft,
daz iuch niemer sîner vriuntschaft
dehein tiuvel mac berouben.
ir sult iwern gelouben
mit den werken bewarn,
son muget ir niemer missevarn.
der lîp ist der sêle kneht,
er sol ir dienen, daz ist reht.
wil er ir dienest versagen,
sô sint si beidiu samt erslagen.
Daz her sich dô breite,
diu kristenheit sich bereite,
si gâhten in der heiden lânt.
beidiu roup unde brant
erhuoben dô die heiden,
dô si sich muosen scheiden
vliehend ûz ir lânde.
si verwuostenz mit dem brande,
wan siz den kristen
niht lânger wolden vristen.
si riten vliehende vor.
die kristen jagten ûf ir spor,
daz der heidene her
nieman ze deheiner wer
niender getroesten kunde
unze an der gerunde.
dô si dar über quâmen,
diu schif si ûz nâmen:
si wânden dâ wol genesen.
si wolten des gewis wesen,
dane möchte nieman über komen.
die brucke wurde abe genomen.
dâ wart der heiden sô vil,
daz ez si dûhte ein kindes spil,
daz si karlen solden bestân.
si wolten daz vür wâr hân,
daz in der werlt anderswâ
sô manec man alse dâ
nie gesamnete sich.
des wart ir schal sô grôzlich,
daz sô getâniu hôhvart
sît noch ê vernomen wart.
dô die gotes pilgerîne,
der keiser unde die sîne,
an daz wazzer quâmen
unde daz wol vernâmen,
daz man die gerunde
niht wol gerîten kunde,
dô viengens einen heiden:
der muose si bescheiden,
wâ ein vurt dâ über gienc.
zehant dô kêrten sie
zeiner kreftegen stat,
dâ man diu apgot âne bat:
diu was tortôse genant.
dô sazte der helt ruolânt
sîn horn an sînen munt.
daz erschalter drîstunt
mit einer solhen stimme,
daz er mit des schalles grimme
diu apgot unde diu heiden
beroubet unde in beiden
den sin benam unde die kraft.
si wurden alsô zagehaft,
daz si niht triweten genesen
unde wolten âne wer wesen,
wan einer, der hiez iôsias,
der dâ der edelste was
unde ouch der rîchest under in,
der getrôste in den sin
zuo manlîchem muote.
er sprach: wert, helde guote,
iwern lîp unde iwer guot.
swer durch sînen zagen muot
alsô lasterlîche
von sînem guote entwîche,
dern müeze niemer mêre
weder guot noch êre
ze dirre werlt bejagen.
alsô trôster die zagen,
daz si wurden manhaft
unde sich aller ir kraft
ganzlîche erholten
unde gerne wern wolten
beidiu guot unde leben.
si begunden an die wer streben,
unde bliesen ir wîchorn.
dâ wart ein michel zorn
an die kristen erhaben.
si gâhten über den burcgraben
gegen dem keiser an daz velt.
dâ wart in daz widergelt
mit maneger tiefen wunden.
in harte kurzen stunden
wurden si des spils sat.
si kêrten wider zuo der stat:
des wart grôz ir ungewin.
dô riten die kristen samt in.
dâ liten die beiden an der vluht
die aller hertesten zuht
dâ von se ie hôrten gesagen.
si wurden vliehende erslagen,
beidiu man unde wîp.
durch behalten den lîp
in der apgot hûs si liefen.
vil lûte si anriefen
ir apgote über al
umbe der kristen val.
daz waer alse guot verlân.
ir apgot die mohten niht hân
wider gote deheinen sin.
die kristen liefen zuo zin drin
unde sluogens an ir gebete.
nû hoeret wie man den goten tete:
die wurfens von den stuolen
unde besouftens in den pfuolen
unde liezen die heiden sehen,
wolten si der wârheit jehen,
daz ez niht gote waeren,
dô si sô gar verbaeren,
daz si sich niht enrâchen:
die kristen alle sprâchen:
seht wie iwer gote sint
beidiu toup unde blint,
sin enmugen sich erwern niht.
wie mohtens iu gehelfen iht?
Sus begunden si den heiden
diu apgot vaste leiden
mit herten swertstreichen.
dâ geschach ein michel zeichen,
sô wir an den buochen hoeren sagen,
swaz dâ heiden wart erslagen,
daz die tiufel dar quâmen
unde die sêle nâmen
zir aller angesihte.
dô si daz gerihte
sô bescheidenlîche sâhen,
dô begundens alle gâhen
in des keisers gewalt.
si waeren junc oder alt,
des toufes si alle bâten.
dem si gedienet hâten
mit ungelouben unze dar,
dem widersagten si gar
unde geloubten an unsern trehtîn.
der erzebischof turpîn
der touftes in den namen drî,
dâ man got sol erkennen bî.
sus wart diu gotes lêre
geminnet alsô sêre,
daz dâ nieman enwas,
wan der deo gratias
mit guotem willen dicke sprach.
dô man diu zeichen gesach,
dô bâtens got vil sêre
durch sîner gnâden êre,
daz ir sîn heiliger segen
êwiclîche müese pflegen.
Sus was karl der rîche
sehs jâr gewalteclîche
ze spanje in dem lânde.
mit roube unde mit brande
zefuorte er in die veste.
diu boeste noch diu beste
dern mohte deheiniu bestân.
swie ein burc was getân,
dâ er die heiden ûse vant,
die zebrach er zehant
unde nam in allen daz leben.
dâ vür endorften si im geben
weder silber noch golt.
er was der kristenheit sô holt,
waeren die berge guldîn,
sin möhten in sô niht vrum sîn,
daz er si haete genomen,
sin waeren zuo dem toufe komen.
alsô vuor er durch daz lânt,
daz er niht des envant
stete, bürge noch her,
swaz sich sazte ze wer,
ez enwaere iesâ verlorn.
swer zuo den saelden was geborn.
daz er sich toufen wolte
unde gelouben als er solde,
den enpfienc man minneclîche,
er waere arm oder rîche,
ez waere man oder wîp.
sîn guot unde sînen lîp
lie man guoten vride hân.
im enkunde nieman widerstân,
unze er quam ze sarragôz:
dâ waz diu heidenschaft sô grôz
unde des lândes veste,
daz ez die werden geste
vil harte wegen solden,
die dâ vür sich rîten wolten.
daz enmohte in niht erwenden.
er wolde sîn arbeit enden,
ez enletzet in der tôt.
anders dehein nôt
kund in dar von gescheiden.
daz vernâmen die heiden:
des wart ir vorhte sô grôz,
daz alle die von sarragôz
des tôdes sich versâhen
unde offenlîche jâhen,
sichn dorfte gein karles her
nieman ze deheiner wer
niemer erbieten,
daz si sich des berieten
gemeinlîche über al,
si heten drîer dinge wal,
daz si der einez welten
unde des niht lânger twelten:
wolten si sich vristen,
si müesen werden kristen.
woltens aber sus genesen
unde doch an ir gelouben wesen,
sô soltens daz lânt rûmen.
daz endorften si niht sûmen.
wolten si sich aber wern,
son kunde si nieman genern
si müesen benamen tôt ligen.
Karln möhte nieman angesigen.
Ein künec hâte daz lânt,
der was marsilies genant:
der enpfienc es grôze swaere,
dô im daz selbe maere
sô waerlîche wart gesagt,
daz im sôgar was verzagt
sîn volc, zuo dem er sich versach.
des gewan er grôz ungemach
von der starken vorhte,
die im diu angest worhte,
daz er würde vertriben.
er waere mit gemache bliben,
im hete nieman niht getân,
wolder lîp unde guot von dem hân,
derz im hâte gegeben.
dâ begunde er wider streben:
des warf in des gelückes rat
in daz êwige mat.
Sîne boten sander drâte,
dâ er iht gewaltes hâte,
allenthalben in daz lânt,
daz si dar quaemen zehant,
swaz sînen êren rehte quam,
des wârens im gehôrsam
unde quâmen, dâ er in beschiet,
mit einer kreftigen diet,
an ein velt lânc unde wît.
dô was ein alsô heiziu zît,
daz si wâren von der sunnen
ze tôde nâch verbrunnen.
dô wart der künec gewar
wa ein ölbaum den schate bar.
dar under saz er eine
ûf einem marmelsteine
unde sorgte vil sêre
umbe lîp unde umbe êre,
umbe liut unde umbe guot.
im sagte sîn selbes muot,
daz enmohte er vor den kristen
niht lânger gevristen.
dar an was er niht betrogen.
grâven unde herzogen,
die sînes râtes pflâgen
unde im dicke rât gâben,
die hiez er vür sich komen.
er sprach: ir habt wol vernomen,
der keiser rîtet dâ her.
daz ist elliu sîn ger,
daz er mich gar vertrîbe.
nû râtet wie ich belîbe.
er kumt mit sô grôzer kraft,
het ich alle heidenschaft,
ichn dorfte in doch niht bestân.
swaz uns daz beste sî getân,
daz râtet balde, des ist nôt.
ez ist anders unser tôt.
alsô weiz ich wol daz ez ergât,
ez ensî daz uns ein wîser rât
dâ von künne gescheiden.
ûf sô stuont ein heiden,
der was alt unde grâ,
unde was der wîseste dâ.
er was ze hove ein wert man.
swaz karger liste iemen kan,
dane het er sich niht vor gespart.
im was gevlohten sîn bart.
er het ez an dem muote,
an geburte unde an guote,
swaz er dâ reden wolte,
daz man ez hoeren solde:
er was geheizen blânschandiez.
sîme hêrren er vil wol gehiez.
er sprach: nû troestet iwern muot:
ich behalte uns lîp unde guot
unde alle unser êre,
volget mîner lêre.
die heiden sprâchen zehant,
ir lîp ir êre unde ir lânt
solt in sînem gebote stên:
daz enwolten si niht übergên.
dô sprach der alte blânschandiez:
Vundeval mir mîn vater liez:
dâ wolde ich gerne blîben.
nû wil uns karl vertrîben.
swie angestlîche es nû stât,
welt ir leisten mînen rât,
wir belîben âne grôzen schaden.
ir sult zwelfe vür iuch laden,
die wîsten die ir iender hât,
unde sendets karle, deist mîn rât.
enbietet im dienest unde guot,
ir tragt im willigen muot
unde iwer vürsten dar zuo,
daz er iu selbe kunt tuo,
waz ez sî, des er ger.
sante er sînen kneht her,
dem waeret ir gehôrsam.
er sî iu âne schulde gram:
des bringet ir in wol innen.
unde bietet im ze minnen
swes er niht welle enbern,
ros lewen unde bern,
vorloufe âne zal
unde guoter moere die wal
unde tûsent mûzaere.
geruoche er sîner swaere
vergezzen umbe solhen schaden,
ir heizet im mit golde laden
beidiu mûle unde obenden
welt ir im geladen senden,
rehte vünf hundert,
unde jehet ir habt gesundert
ûz iwereme lânde
guldîner bisande
swaz vünzec karren mugen getragen.
unde heizet im vür wâr sagen,
ir gebt im gîsel dar zuo,
daz er sô gnaedeclîche tuo
unde die gâbe ruoche enpfâhen.
ern durfe niht versmâhen
iwern dienst unde iwer guot.
ir wellet im willigen muot
erzeigen mit sô grôzer kraft,
daz ir im alle heidenschaft
vil gerne helfet twingen.
swaz ir des muget volbringen,
dane welt ir niemer an verzagen.
daz heizet im die boten sagen.
Marsilies sprach: waz hulfe daz?
des soltu mich bescheiden baz.
Karl ist grimmes muotes,
ichn getriwe im deheines guotes.
gesende wir diu kint dar,
wirt er danne gewar,
daz wir niht wellen als er wil,
waere ir noch alse vil,
er lieze ir einez niht genesen,
ez müeze ir aller tôt wesen.
nâch den untriwen
müese uns iemer riwen,
daz wir ie kint gewunnen.
solde wir in des gunnen,
daz man si martert alsô,
wir enkunden niemer werden vrô:
ez würde ein êwiger spot,
wir verlürn die werlt unde got.
dô sprach blânschandiez der alte:
Karl vert mit gewalte,
welle wir im widerstân,
sô muoze wir verlorn hân
beidiu guot unde leben.
des wil ich mînen sun geben.
solz im an den lîp gân,
daz ist mir bezzer getân,
danne ich guot unde lîp,
kint êre unde wîp
allez samt verliese
unde selbe den tôt kiese.
sus behalde ich noch ein teil:
volget mir, dâst unser heil.
nû merket mînen rât gar
unde sendet im diu kint dar:
ich geschaffe daz in kurzer zît,
daz ers uns gerne wider gît,
unde heizet in mit guoten siten
vil sêre vlêhen unde biten,
daz er ze disen zîten
hin wider welle rîten;
swenne er unde die sîne
hin kumen zuo dem rîne,
daz er mit sîner diete
einen hof dar gebiete
an sînen stuol ze âche.
ân alle widersprâche
kumt ir vil gerne dar
unde bringet iwer vürsten gar,
an sente michels tage;
daz er an iu niht verzage:
irn gezwîvelt niemer dar an,
irn werdet gerne sîne man,
unde machet im zinshaft
dar nâch mit iwerre kraft
manec heidensch rîche.
diz râtich getriulîche.
behaltet ir den selben rât,
ich sag iu rehte wiez ergât.
Karl rîtet in sîn lânt,
unde scheidet sich zehant
sîn her algemeine,
unde belîbet er alterseine.
die er danne hie lât,
den er diz lânt bevolhen hât,
die heizet alle vâhen
unde sumelîche hâhen.
mir ist ein dinc wol bekant,
den er bevilhet diz lânt,
daz si im alsô liep sint,
daz er uns elliu unser kint
vil gerne drumbe wider gît.
sô gemache wir in der zît
unser lânt alsô veste,
daz wir die leiden geste
niemer niht entsitzen.
mit susgetânen witzen
sul wir in vertrîben
unde wir mit êren blîben.
Dô der rât was getân,
Marsilies hiez dar vür gân
zwelf witzige heiden.
des wil ich iuch bescheiden,
wie ir namen wâren getân,
die er ze boten wolte hân.
Klargîs von barguel,
der was an sîme râte snel.
daz ander was estropîz
unde sîn sun stramarîz,
Priamôr von der warte
unde grâlânt mit dem barte.
dâ was ouch palziel
unde malbrant von mêrel,
unde mathêus sîn oehein,
der was der wîsesten ein.
daz niunde was jômel,
dâ was blângrîz unde dôvel
unde der alte blânschandiez.
Marsilies dô sagen hiez
sîn angest unde sînen muot.
daz dûhtes allesamt guot.
Der künec dô selbe ûf stuont,
als die angesthaften tuont,
den ernest unde nôt ist.
er sprach: ir kunnet manegen list,
iu ist grôz wîsheit undertân.
ich hân mîn êre an iuch verlân:
nû seht daz ir mich wol bewart.
darumbe ist iemer ungespart
beidiu lehen unde eigen.
ich wil iu vriuntschaft zeigen
unde endelôse minne,
unde werbet nû mit sinne
unde weset einmüete.
durch iwer selber güete
nemet palmen in die hant.
es ist zen sorgen gewant.
ir sult zwelf blânke mûle nemen,
die mir ze geben gezemen
gein sus getânem solde.
unde ladet die mit golde
unde bringet karle daz.
er vernimt die rede deste baz.
saget waz ich im geben wil:
ich weiz vil wol, es ist sô vil,
ist im iht nôt umbe guot,
daz er uns ouch gnâde tuot.
Die boten sante er von dan,
die vuorten rîchiu kleider an
unde vuorten goldes die kraft
unde eine valsche botschft.
dô si begunden nâhen,
dâ si den keiser sâhen
ze korters vor der stat ligen,
ein gebirge si niderstigen,
dâ si übersâhen sîne kraft
unde die aller besten ritterschaft,
diu ûf dirre erden
ie gesamnet dorfte werden.
daz velt was lânc unde breit.
si sâhen dâ grôze schônheit,
manegen rîter küenen,
manegen vanen grüenen,
manegen rôten unde wîzen.
si sâhen daz velt glîzen,
als ez allez waere guldîn.
ez gap von golde den schîn,
daz si jâhen in der vîentschaft,
si saehen wol karles kraft,
dern möht nieman widerstân.
er solde ein hêrre âne wân
über allez ertrîche sîn,
daz waere an sînen tugenden schîn.
swâ mite man die zît vertreip,
der gerne ân ungemüete bleip,
des hete karl vor im mê,
danne sît oder ê
ie dehein künec gewunne
oder iemer gewinnen kunne,
ân sâlomônen eine,
dem sul wir algemeine
der grôsten herschefte jehen,
diu ie bî künege wart gesehen.
Dô si niht schaden nâmen,
unz si zem her quâmen,
an dem ersten gruoze
dô vielen si ze vuoze
allen den die dâ wâren,
unde begunden gebâren
harte klagelîche.
beidiu arm unde rîche
die rûmten unde entwichen in.
dâ mite quâmen si hin
in vil kurzen stunden,
dâ si den keiser vunden.
ob eime schâzabel was daz,
daz er mit gêrolde saz,
dem herzogen von swâben,
dem sîne tugende gâben
werdekeit mit lobes kraft:
der was ein rîter manhaft.
dô si begunden nâhen,
daz si den keiser sâhen,
dô erschractens sêre dâ von.
sin wâren niender gewon
deheines man sô wunneclich.
er was der rôsen gelich
an dem antlütze sîn.
sîn varwe gap den widerschîn,
alsam der sunnen schîn tuot.
im was besezzen sîn muot
mit des heiligen geistes kraft.
got hâte sîne meisterschaft
an karles lîbe schîn getân:
er ist ouch heilic âne wân.
im was nâch rehten dingen nôt,
er was der vîende tôt;
den armen was er heimlich.
wider übel erbarmte er sich.
ze gote was er gewaere
unde ein rehter rihtaere.
er west aller rehte ein ahte,
er lêrt ouch uns die pfahte,
die brâht im ein bote
von dem obersten gote.
er was an allen dingen reht,
unde was zem swerte ein guot kneht.
ein milterr künec wart nie geborn:
er was aller tugende ûz erkorn.
Der heiden vür den keiser trat,
sîn rede er vernemen bat.
Karl in selbe reden hiez.
dô sprach der alte blânschandiez:
heileger keiser hêre,
minne saelde unde êre,
diu sîn iu iemer undertân;
die müezet ir von gote hân,
der den himel unde die erden
von nihte hiez werden,
der von dem himele tete ein vart
unde von einer megde geborn wart
unde in dem jordân wart getouft
unde zuo der marter wart verkouft
unde an sîner menscheit
den tôt an dem kriuze leit
unde eine vart zer helle tete
durch sîner miltekeite bet
unde die saelegen erlôste
unde alle die getrôste,
die sîner lêre volgten nâch.
zuo dem ist uns gerne gâch.
wir sîn noch alle heiden,
leider von gote gescheiden.
nû bit wir iuch vil sêre
durch des selben gotes êre,
daz ir uns den touf heizet geben
unde heizet uns orden unser leben,
daz wir gotes hulde erwerben
unde an disen sünden iht sterben.
Karl ein wîle entwalte
dô sprach aber der alte:
nû zwîvelt hêrre keiser niht,
swaz ir gebietet, daz geschiht.
Marsilies mîn hêrre,
der hiez iu sagen verre
sînen dienst getriwelîche
unde der zuo von sînem rîche
beide hêrren unde vürsten,
ob si des biten getürsten,
daz ir uns den touf heizet geben,
wir wellen zinsen unser leben,
unde helfet uns an iwer ê.
mîn hêrre gît iu goldes mê,
dan deheime künege sî gegeben,
sît der erste man begunde leben.
beidiu mûle unde olbenden
wil er iu geladen senden
vünf hundert, hiez er iu sagen.
swaz vünzec karren mugen getragen
der guldînen bîsande,
swaz in iwerm lânde
seltsaen unde liep ist,
des wil er iu in kurzer vrist
dâ her senden alsô vil,
hunde unde vederspil,
ros lewen unde bern,
unze er iuch des wil gewern,
swaz iwern namen êret,
daz er daz gerne mêret.
Er hiez iuch biten sêre
durch iwers namen êre,
durch got unde durch iwer vart,
swa er sich habe missewart,
daz ir im helfet dar zuo,
daz erz alsô widertou,
deiz im an die sêle niht engê.
unde hiez iuch dennoch biten mê,
daz ir durch iwer sêle heil
dem lânde entwîchet ein teil,
unz daz er sich bereite.
daz lânt wirt zuo bôsheite.
gebietet iwer sprâche
an iwern stuol ze âche,
dar kumt mîn hêrre, als ich iu sage,
an sante michels tage,
unde bringet tûsent vürsten dar
unde lât iuch werden gewar,
daz er iuch vürhtet sêre.
des habt ir groezer êre,
daz si nâch iu rîten müezen
unde iu dâ heime büezen,
dann ob ez hie geschaehe.
mîn hêrre wil daz man saehe,
swâ mite er iemer mêre
iwern namen unde iwer êre
unde iwer lop gehoehen kan,
daz er sich niemer dar an
als umbe ein hâr gesûmen wil
unze an sînes tôdes zil.
Karl sich allez enthielt,
wan er grôzer wîsheit wielt,
unze erz wort getihte.
daz houbet er ûf rihte
unde sprach zuo dem alten:
daz dîn got müeze walten,
du schînes in schoenen gebaeren:
wie wiltû mir daz bewaeren?
ich kêre mich niht an iwern eit,
irn tuot mir die gewisheit,
der ich vil wol gelouben muoz,
ich entwîche iu niemer einen vuoz.
sô gebietet, sprach der alte,
daz man mich selben behalte.
ich bin ein vürste genant
unde hân liute unde lânt,
sô hât mîn hêrre sune drî.
ob ez iwer wîsen rât sî,
der nemt ze gîsel einen:
sone lâzet er deheinen
die dâ hêrren sint genant,
ieslîcher müeze iu zehant
ze gîsel geben den sînen.
sô gib ich iu ouch den mînen.
wir wellen iu elliu diu kint,
diu under vürsten geborn sint,
ze gîsel vil gerne geben
unde iemer kristenlîche leben
unde leisten allez iwer gebot.
nû enpfâht uns durch den rîchen got.
Der keiser sprach: tuot ir daz,
sone geschach nie liuten baz.
ir sît an der sêle genesen.
unde muget doch âne schaden wesen.
welt ir kristenlîche leben,
ir muget mir lîhte gegeben:
ich quam her niht durch iwer guot.
got wil daz ir iuch abe tuot
iwers ungelouben, den ir hât,
unde iwer gote varn lât,
Apollen unde mahmeten.
diene solde nieman âne beten.
der tiuvel ist dar inne
unde hât iuch mit sînem sinne
gesterket an der missetât.
swie harte er iu geliebet hât
sîne lêre unde sîne stimme,
sîn lôn ist alsô grimme,
swer im gevolgt unz an den tôt,
dern kumt niemer ûzer nôt.
Marsilies iwer hêrre
hât mich versuoht ze verre,
er hiez mir houpten zwêne man,
der ich vergezzen niemer kan,
die ich dar ze boten sante.
dâ mit er mich sêre schante.
alsô würde ouch iu getân,
wan daz ich es durch got lâzen,
der ein vürste ist aller güete
unde durch sîne diemüete
ze jêrusalêm einen esel reit,
dô er die marter durch uns leit:
er vuort einen palmen an der hant.
nû sît ir her ze mir gesant
unde vüeret daz selbe zeichen.
daz muoz mîn herze weichen:
ich schied iuch anders von dem besten lide.
der palme bezeichent den vride,
des muget ir wol wesen vrô.
waz ob ez got noch vüeget sô,
daz marsilies wirt bekêret,
sost diu kristenheit wol gêret.
gêt ze herbergen unz morgen;
irn dürfet drumbe niht sorgen,
ine lâze iuch varn mit minnen.
gotes hulde müezet ir gewinnen.
Unz diu rede was getân,
dô sâhens rîten unde gân
die heidenschaft alle
ûz der stat mit schalle,
darumbe si dâ lâgen.
die begundenz vaste wâgen.
si wolten die kristen
erslichen hân mit listen,
des wurden si vil wol gewar
unde huoben sich zehant dar.
si drungen in vâste nâher.
in was allen deste gâher,
ob si des würden gewar,
daz si der heidene schar
zer vlühte getwungen,
daz si denne mit in drungen.
in die stat mit gewalt.
dâ sach man manegen helt balt,
die wol mit unverzagten siten
nâch lobelîchem prîse striten.
ein marcgrâve der hiez diepolt,
der gap dâ sô rîchen solt
mit eime guoten swerte,
swelhen heiden ers gewerte,
der was sô rîche gemaht,
daz er nâch guote niht mê vaht,
unde begunde idoch sô armen,
daz in niemens erbarmen
mohte bringen ûzer nôt:
wan er lac dâ zehant tôt.
ze helfe quam im ansîs,
beidiu otte unde gergîs
unde gotfrid mit karles vanen.
der wart manegem ze banen.
der degen îve ouch dar quam
unde der vil küene ingram,
dô sluogen sus hin wider.
dâ vielen die heiden nider,
unz daz die helde guote
muosen waten in dem bluote.
dô entwichen die heiden zuo der stat.
vil enge wart in daz pfat,
vil michel wart daz gedranc.
manegen angstlîchen wanc
muosen tuon die heiden.
dâ sach man manegen scheiden
von vriunden unde von guote.
man sach mit dem bluote
vil manec swert berunnen.
die brucke si gwunnen.
under des quam ruolânt,
der truoc in sîner zeswen hant
mit golde bewunden einen gêr,
dâ mite vrumte der helt hêr
vil manegen zuo der helle.
er unde olivier sîn geselle
wurfen die schilte zen rucken
unde huoben sich über die brucken.
dâ gewunnens solhe geste
dâ von diu stat veste
der wirte wart beroubet.
si wurden dâ betoubet
mit dem tôde über al.
die kristen sluogen zetal
beidiu man kint unde wîp:
dâ behielt dâ nieman den lîp.
dô was verendet der strît.
daz was umbe die zît,
daz der tac unde diu nacht schiet.
nû schuof diu kristene diet
mit ruowe aber ir gemach.
der alte blânschandiez sprach
wider sine gesellen:
diz liut hât kraft unde ellen.
suln wir vor in genesen,
daz muoz diu grôste saelde wesen,
diu ie liuten widerfuor.
bî mahmete er vaste swuor,
im waere der trôst umbekant,
daz si behielten daz lânt.
Des andern morgens vruo
gedâhte karl dar zuo,
daz si niht würden betrogen.
grâven unde herzogen
unde ander die vürsten gar
ladet er alle ensamt dar.
er hiez si vür sich sitzen
unde sprach in zuo mit witzen:
vernemt ir hêrren alle,
wie iu diu rede gevalle.
Marsilies mîn vîant
der hât her ze mir gesant,
er welle kristenlîche leben
unde welle uns vil goldes geben,
sînen sun ze gîsel dar zuo.
nû râtet waz ich drumbe tuo:
râtet die gotes êre,
ine ger nihtes mêre,
wan daz wir sô gedingen,
daz wir gotes hulde gewinnen.
Ûf stuont der degen ruolânt:
Marsilies hât dâ her gesant,
sprach er, durch einen list.
ich weiz wol waz diu rede ist.
er biutet uns michel êre,
daz er uns hin wider kêre:
er büte uns anders niht sô vil.
ich weiz wol waz er wil.
er gît iu swaz ir selbe welt,
daz ir hie lânger niht entwelt.
geschicht ab uns diu schande,
daz wir uns an dem lânde
sô grôzlîcher versûmen,
daz wirz darumbe rûmen,
sô rihtents ûf ir apgot.
swaz wir hân brâht in gotes gebot,
daz habent si schiere widertân.
diz muge wir gerne understân.
wir heten uns übele bewart,
gaebe wir unser grôze vart
umb alsô lützel guotes.
sî iemen hie des muotes,
daz er gerne guot beherte,
dern koufez niht mit sîner verte.
er mac doch guotes werden sat.
wir gewinnen manege rîche stat,
dâ die heiden müezen sterben
unde ir guotes muget erwerben
wol hundertstunt alse vil,
sô daz er uns hie geben wil:
daz ist ein baz gewunnen guot.
ich sage iu rehte mînen muot.
ich enfuor durch silber noch durch golt,
noch durch deheiner slahte solt,
wan daz ich mich opferte gote.
swenne mir nû kumt sîn bote,
daz ich den lîp verwandeln sol,
sô getrûwe ich gote alsô wol,
ob ich in sîmer dienste ersterbe,
daz ich niemêr sô verderbe,
mîn werde noch etelich rât
wan er nihte ungelônet lât.
Olivier der helt guot
der sagte ouch rehte sînen muot.
vür den keiser er gestuont,
als werde râtgeben tuont.
dô sprach der tugende vürste:
hêrre, ob ich getürste,
ich riet iu wol iwer êre.
iuch hât geminnet sêre
unser hêrre der heilige krist,
wan diu werlt mit iu gezieret ist
rehte als daz durchsoten golt.
ich sage iu waz ir tuon solt.
welt ir wol arbeiten,
sô lât uns daz her leiten
allenthalben an daz mer.
sî denn iemen der uns wer,
daz lât uns alsô handeln,
daz wirz mit den swerten wandeln:
sô bringe wirs an daz gebot,
daz si den oberesten got
zir schepfer müezen erkennen.
wir sul brechen unde brennen
ir bethûs unreine.
die tiufel algemeine
die muozen ez dâ rûmen:
daz ensul wir niht sûmen.
der alte ist nâhraetec.
werde wir sô missetaetec,
daz wir in rûmen daz lânt,
sô kêrent si zehant
aber wider an ir ê.
son gesamnet ir si niemer mê,
die ir nû kûme habt gewunnen:
sô jehent die heiden wir sîn entrunnen.
Ûf stuont der bischof turpîn.
schepfe mînen munde ein türlîn,
sprach er, heiliger krist,
wan du schepfer aller dinge bist,
unde schepfe mir danne dar zuo,
daz ich dîn wort wol getuo
unde daz manz alsô verneme,
als ez dînem namen wol gezeme.
vogt von rôme, sprach er dô,
ir muget wol iemer wesen vrô,
daz iu got der êren gan,
daz er iuch vür alle man
gezieret hât sô schône,
daz iu unde iwer krône
alle kristen künege nîgent
unde dehein iwer lop verswîgent,
weder spâte noch vruo,
unde iu gerne dienent dar zuo.
nû verschuldet di grôzen êre.
es missezimt vil sêre,
swer sich gefüeget dar zuo,
daz er sich des morgens vruo
verdinget in den wîngart,
unde sich sô missewart,
daz er vor âbent ûz vert,
der wirt des lônes behert:
daz merket gotes knehte.
got hât iuch vil rehte
in den wîngart gedinget,
daz ir ez wol vollebringet.
dâ vlîzet iuch alle zuo
unde vart dar ûz niht ze vruo.
ist diu gruntveste guot,
sô ist daz oberwerc wol behuot,
daz ez niht mac gevallen.
gotes rîche ist uns allen
ûf gestecket zeime zil,
dar in mac loufen swer der wil
volget dem swarzen raben niht,
den man in boesen siten siht,
dâ man ich iuch alle bî.
ir sult daz grüene ölzwî
mit der turteltûben nemen.
unde lât iuch alle des gezemen,
daz iwer geloube staete sî,
unde behüetet iuch dâ bî
vor marsilies golde,
unde dienet nâch dem solde,
den uns got selbe wil geben:
daz ist daz êwige leben.
daz gebietet iu der heilige krist.
der iemer mê gebietent ist.
Der rât dunket mich gewis,
sprach der herzoge naymis
unde ein bischof, hiez johan,
unde dar nâch vrîen unde man,
unze an einen herzogen,
der wolten wider hân gezogen:
der was ruolândes stieffater.
einer stille der bater
unde stuont ûf eine banc.
er sprach: die vürsten habn undanc,
daz si biderbe unde wîse sint
unde vernemet allez niwan kint.
mit der râte wellent si genesen
unde lâzent uns wîse liute wesen,
der mîn hêrre grôzen vrumen hât
ze vehten unde ouch an den rât:
die hât man alle verlân.
war hât mîn hêrre getân
sîne manecvalte wîsheit?
mir ist daz iemer ein leit,
daz uns ruolânt überruofen sol.
daz enzimt dem rîche niht wol.
ich hoere in an die heiden streben.
dar wil ich im niht vride geben,
sît si gekêret sint ze gote
unde gerne sîme gebote
mit der kristenheit gehôrsam sint,
unde bietent ze gîsel ir kint:
waz welt ir danne mêre?
ir verlieset iwer êre,
welt ir ruolânde volgen.
des wart im ruolânt erbolgen,
unde tete idoch als ein man,
der sîne zuht behalten kan.
ze genilûne er dô sprach:
iuchn dunket mîn rât nie sô swach,
ez wirt ein michel boeser rât;
ergêt ez des ir willen hât,
dâ mit verliese wir daz lânt.
Marsilies der het her gesant
vunfzehen grâven zeiner stunt,
die tâten uns daz alle kunt,
si wolten kristenlîche leben
unde wolten uns vil guotes geben:
daz hânts uns allez erlogen.
alsô werde wir ouch nû betrogen,
nimt man ir guotes iht.
ich enrâtez noch enhilfez niht.
man tuot ez âne gotes êre,
ez geriwet uns noch vil sêre.
Dasz enander niht wolten volgen,
des wart in karl erbolgen
unde sprach in zornlîche zuo:
ich enweiz waz ich darumbe tuo.
ir stêt vor dem rîche
hart ungezogenlîche.
welt ir daz niht stillen,
sô sag ich iu mînes willen
beidiu ein ende unde ein zil,
daz ich ez selbe richten wil,
geschiht ez tâlânc mêre.
tuot ez durch gotes êre
unde vindet balde den rât,
daz ir niht wan eine rede hât
allesamt gemeinlîche.
die hêrren von vrancrîche
besamenten sich drâte
mit eime gemeinem râte
unde giengen verre hin dan.
dâ riet ein ieslich man,
daz in dûhte daz beste.
dô besanten si die geste,
der rât si dûhte gewis.
daz was der herzoge naymis
unde oigier von tenemarke.
dar quam dietrich der starke
unde wide von waschonîe
unde îve von albonîe,
Gotfrit von oyône,
Richart von tortône,
Heinrich von termes,
Diepolt von jermes,
Turpîn von rems,
Mîlûn von aschalpems,
Olivier unde ruolânt
unde walthêr der wîgant.
dar quam der degen ansîs,
Gerjes unde gergîs,
unde von britanje reimunt.
Genelûn quam zuo der selben stunt
unde stuont enmitten under in
unde kêrte allen sînen sin
dar an daz si heim riten.
daz was sîn rât unde sîn biten.
Er sprach: durch gotes êre
gedenket nihtes mêre,
wan iwer grôzen wîsheit,
daz wir der lângen arbeit,
die wir hie sehs jâr hân getân,
eine wîle ruowe müezen hân.
bringet den keiser dar zuo,
daz er anders niht entuo,
wan enpfâhe die heiden
unde lâze die boten hin scheiden,
als ez den kristen wol gezeme,
unde die grôzen gebe gerne neme
unde neme die gîsel ze hant
unde besetze diz lânt
unde sîne bürge dar zuo,
daz in hie nieman niht entuo,
unde lâz uns ze disen zîten
ze unsern kinden rîten.
sô wir dâ heime sîn beliben,
unz wir die müede hân vertriben,
wil sich marsilies missewarn,
sô muge wir her wider varn
unde zestoeren im alle sîne kraft,
sô sêre daz uns diu heidenschaft
gemüet niemer mêre.
daz râte ich unde lêre.
dô sprach der bischof turpîn:
daz verbiete uns unser trehtîn,
daz wir iht widerkêren
mit alsô kleinen êren.
wir suln baz verenden.
mîn hêrre sol dar senden,
daz er die wârheit ervar.
nû nemt allesamt war
unde kieset uns einen wîsen man,
der uns wol gesagen kan
Marsilies gemüete.
in getriwe im deheiner güete.
wil er sich lâzen kristen,
daz ervar wir mit listen.
wir sul in alsô besâzen,
ê wir in mit vride lâzen,
daz wir niht enzwîveln mê.
ûf mîn ampt unde ûf mîn ê,
daz lêre ich unde râte.
dô sprâchen si vil drâte,
den rât woltens alle loben.
des wânde von zorne toben
Genelûn, er wolte wider.
er saz vor leide der nider:
daz ahten si vil kleine.
nû bâtens algemeine
einen bischof, der hiez johan
unde was dem keiser ein liep man,
daz er dar vür traete
unde ir rede taete.
Er was alt unde alsô swach,
daz er kûme ein wort gesprach,
den si dâ reden bâten.
warumbe sie daz tâten?
des enwas niht ein kleine.
sîn herze was sô reine,
daz si sich des versâhen
unde offenlîche jâhen,
er waere der alre beste,
den iender lebende weste,
swie kranc er waere unde swie alt.
er was starc küen unde balt,
daz er nû sprechen solde.
swaz sîn selbes geist wolte,
des muose sîn vleisch volgen.
dem was er harte erbolgen
unde liez ez lüzzel masten.
sîne venje unde sîn vasten,
sîn wachen unde sîn gebet,
die er tac unde nacht tete,
die heten im nâch den lîp benomen.
nû was er vür den keiser komen,
der vil saelige bischof,
unde vröwet allen den hof
mit dem selben râte,
den turpîn getân hâte.
über sîne krucken leinte er dô.
zem keiser sprach er alsô:
gruntveste der kristenheit,
ein houbet unserr arbeit,
ein bluome des gelouben,
nû sult ir mir erlouben
durch iwer tugende süeze,
daz ich hie reden müeze,
des mich die vürsten gebetn hânt,
alle die hie vor iu stânt.
dô sprach der keiser: meister mîn,
daz solde ein starker man sîn,
den si dâr zuo solden hân erwelt.
ir hapt den lîp sô vil gequelt,
daz man iuch sitzen solde lâzen.
nein hêrre, sprach er, ich mac stân
ze disen zîten harte wol,
wan ich gotes êre sprechen sol.
die an dem râte wâren
wellent des gerne vâren,
daz si niht werden betrogen.
künege unde herzogen,
bischofe grâven dar zuo,
die sprechent, ob marsilies tuo,
als die boten gester jâhen,
ir sult in gerne enphâhen
unde sult die heiden gewern
willeclîche swes si gern.
ir sult in doch gelouben niht,
irn seht der rehten wârheit iht:
si hânt uns ouch betrogen ê,
wir vürhten daz nû sam ergê.
sendet iwern boten dar,
der uns marsilien ervar,
waz er rede unde waz er tuo.
unde seht selbe dar zuo
under iwern mannen allen,
wer iu wol gevallen
ze rehte sul an dise vart:
wande iu nie noeter wart
eines guoten boten danne dar.
mich dunket swer dâ hin var,
der bedurfe grôzer wîsheit.
mîn rede sol nieman wesen leit.
swen mîn hêrre dar sendet,
ist daz erz wol verendet,
er hât es iemer êre.
ez suln die vürsten sêre
dar nâch gein sînen hulden
iemer mê verschulden.
Der degen ruolânt ûf spranc,
vür den keiser manlîch er dranc.
er sprach: hêrre, sendet mich dar,
mîn ouge daz ist sô gewar,
wellent sie uns liegen,
sin mugen mich niht betriegen.
sine hilfet dehein ir list,
ich sage iu schiere daz dran ist.
Karl winket im mit der hant.
swîge, sprach er, ruolânt,
unde lâ dich lîhte erwenden.
ine wil dich dar niht senden.
Olivier der sprach dô:
nû gunnet mir, des bin ich vrô,
daz ich dâ hin müeze varn.
ich kan iuch dâ wol bewarn,
deist wâr, als ich von rehte sol.
ir muget mir des getrûwen wol,
si rûnent nie sô stille,
mir wirt ir aller wille
in kurzen zîten wol kunt.
lâzent si mich lebende unde gesunt,
ich wirb ez sô vlîzeclîche,
daz ez arm unde rîche
dâ vür iemer müeze hân,
ich habe mînem reht dâ wol getân.
der keiser sprach: nû habe danc
unde sitze wider an die banc.
mir ist liep daz dir wol geschiht
unde wil dîn doch ze boten niht.
daz enpfâch dir niht ze schande.
dir unde ruolânde
ist mit der rede ein teil ze gâch.
gehoeret ir deheinen schâch,
ir zestoeret schiere michel êre.
nû gewehen der rede niht mêre.
Ûf stuont der bischof turpîn.
er sprach: hêrre, lât mich bote sîn
mit des heiligen geistes gebe,
unde hilfet mir daz ich gelebe,
daz ich in sagen müeze
die gotes lêre süeze
unde dar zuo von den wîssagen.
wirt mîn lîp dâ erslagen,
des ist mîn sêle iemer vrô.
ez vüeget got vil lîhte alsô,
der sî wîset unde lêret,
daz ers alle bekêret.
ich kan iu dâ vil wol ervarn,
wie ir iuch ze rehte sult bewarn.
gebiete ir daz, hêrre,
in gewan nie vröude merre
sô daz ich bote müeze wesen.
hêrre, lâzent si mich genesen,
zwâre ich wirbe ez alsô,
daz wirs iemer wesen vrô.
Karl der tugende rîche
der sprach vil minneclîche:
her bischof, ir sult sitzen gân
unde sult die kerlinge lâzen
reden umbe dise sache,
unde lebt iu mit gemache.
ir sult mit guoten witzen
an iwern stuol sitzen;
irn habt ze tuonne niht der zuo,
irn hoeret waz ein ander tuo.
in heize iuch an den rât gân.
in wil iwer deheinen von mir lâzen,
die mîn hüetent nacht unde tac,
wan ich iwer enbern niene mac.
Ruolânt aber vür trat,
sîne rede er vernemen bat.
er sprach: ist ez mînes hêrren muot
unde dunket ez die vürsten guot,
wir sîn ze boten unbetrogen
an genelûne dem herzogen,
sît daz ich ez niht wesen sol,
son gan ichs nieman sô wol.
er hât an lobe grôze kraft,
er ist wîse unde redehaft.
als ich mich versinnen kan,
son vünde wir deheinen man,
der dem rîche baz gezaeme:
er ist ein vürste genaeme:
man sols in niht erlâzen.
die hêrren als si sâzen,
die sprâchen allesamt daz,
dem keiser kaeme nieman baz,
er zaeme wol ze sînen êren,
swar er in wolte kêren.
Genelûn erbleichte harte,
hin ze ruolânt er warte.
er sprach: nû wil ruolânt,
daz ich werde versant
unde undern heiden sterbe,
daz er mîn erbe erwerbe.
übel unde wê werde dir.
waz rîchestû an mir?
mit dem übelen geiste bistû gmuot.
nust ez alrêrst ûz gebluot,
daz du mir ie riete an den lîp.
dîn muoter diu ist mîn wîp,
mîn sun baldewîn
der solde dîn bruoder sîn.
vergezzen hâstû der triwen.
daz muoz dich sêre geriwen,
sol ich mînen sîp hân.
des du ze mir hâst getân,
daz wirt dir doch vil swaere.
du vreisches es leidiu maere,
daz tuot mir michel nôt
du hâst gerâten mînen tôt.
Daz was dem keiser ungemach,
ze genelûne er dô sprach:
Genlûn lieber vriunt mîn,
lâ dise unrede sîn.
du maht der êren wesen vrô.
du solt ez werben alsô,
daz man dich iemer prîse.
du bist edel unde wîse,
dâ von soltu her gâhen,
mîne botschaft enpfâhen.
wirbestû dem rîche deheinen vromen,
dîn küne ist es iemer ûf komen.
diu rede was im vil ande.
sîme stifsun ruolânde
tete er manegen starken vluoch.
Karl bot im sînen hantschuoch.
er tete wulflîche blicke
unde sprach vil dicke
diz hât ruolânt getân,
übele müeze ez im ergân
unde sînen gesellen allen.
nû beginnet vaste schallen,
daz se ir willen hânt an mir bejaget.
daz müeze got sîn geklaget.
Karl im aber zuo sprach:
habe dehein ungemach,
mirst liep daz dir wol geschiht.
du enverst durch ruolânden niht:
disiu botschaft diu ist mîn.
lâ dîne unrede sîn.
den hentschuoch erm aber reichte
Genelûn der erbleichte.
er bôt im ouch sînen stap.
dô er im den hantschuoch gap,
dô liez ern nider vallen.
daz misseviel in allen,
daz man im sô dicke muose reichen.
si jâhen ez waere ein zeichen,
daz er sus hinder sich gienge
unde die botschaft unwertlîche enpfienge.
Dô genelûn gewar wart,
daz er muose an die vart,
daz was im alse der tôt.
Karle er sich ze vuozen bôt,
er sprach: ich mante iuch weste ich wes.
nû lât mich doch geniezen des,
daz iwer swester ist mîn wîp.
ich weiz wol, vliuse ich den lîp,
sô nimt mîn stiefsun ruolânt
mîn erbe gar ze sîner hant
unde verstoezet mir wîp unde kint,
diu mir lieber dan mîn sêle sint.
mües ich ze disen zîten
zuo in beiden rîten
unde müese bî in âne nôt
belîben unze an mînen tôt,
daz naeme ich vür der kriechen golt.
in wirde ruolânt niemer holt,
sît er mir sô vîent wart,
daz er mich schuof an dise vart.
Der degen ruolânt sprach dô:
in vürhte deheines mannes drô.
naeme man mîner rede war,
ich vüere gerne vür iuch dar.
irn sult dehein angest hân,
ez hât iwer wîsheit getân.
ir wizzet nû lânge wol,
daz man mit den wîsen râten sol.
man vindet och ze rehte,
daz man mit dem tumben vehte.
dem bruoder unde der muoter mîn
wil ich gerne diende sîn.
pflaege ich untriwen,
sô mohte den keiser riwen,
daz er mich erzogen hât
unde nimt mich dicke an sînen rât:
des er von rehte enbaere,
ob ich ungetriwe waere.
Karl der saelden rîche
der sprach dô zornlîche:
ir sûmtez allen disen tac,
daz ich hie niht verenden mac.
dâ man ich iuch alle bî,
swem iht umbe mîne hulde sî,
der entuos niht mêre.
ir irret des rîches êre.
er sprach: genelûn bedenke dich,
daz hilfte dich iemer wieder mich.
nim wieder eines mannes muot,
du erwirbest êre unde guot.
des lâ dich gerne gezemen.
du solt disen brief nemen
unde diz ingesigel dâ mite,
unde sage marsilien, als ich dich
wil er got êren
unde sich zer kristenheit kêren,
ich lîhe im spanje daz halbe lânt.
daz ander sol hân ruolânt.
nû wîs mîn zunge unde mîn munt
unde ende ez allez dâ zestunt
mit gîsel unde mit gebe.
ob er dâ wider iht strebe,
darumbe soltu niht verzagen.
du solt im baltlîche sagen
durch des rîches êre,
daz ich niht wider kêre,
ê ich sîn lânt betwinge
unde in gebunden bringe
ûf einem esel z âche.
dâ nim ich an im die râche.
ich heize imz houbet slahen abe.
swa er sich danne hin habe,
des soltû wol werden innen.
gotes hulde müezestû gewinnen.
nû var willeclîche dar
unde nim des vil wol war,
daz dich niht triegen die heiden
mit listen noch mit eiden.
Genelûn lieber vriunt mîn,
got müeze dîn geleiter sîn
unde bringe dich wider gesunt.
Karl kust in an sînen munt.
Genelûn der weinte sêre.
ezn dûhte in niht ein êre,
daz er ze boten was erkorn.
er hete der êren gern enborn.
sîner manne wâren im gereit
sehs hundert zuo der arbeit.
er was edel genuoc.
sîniu kleider wâren diu er truoc
gezieret alsô starke,
daz er vünf hundert marke
darumbe gegeben hâte.
nû gap im karl drâte
einen hêrlîchen plîât.
daz was ein alsô rîchiu wât,
swer in koufen solde,
der müese in wegen mit golde,
unde zwêne sporn guldîn,
die ouch niht bezzer dorften sîn.
dô hiez er im dar tragen
ein swert ze beiern geslagen,
daz was zaehe unde alsô herte,
daz an der selben verte
ein bezzerz nie gefüeret wart,
wan ruolândes swert durndart.
ein ros wart im gezogen dar,
dem was der satel gar
silbrîn, wol gesteinet.
daz hete dicke bescheinet,
daz man niender deheinez vant
ze kerlingen über al daz lânt,
weder sô starc noch sô snel.
ein rômer hiez mantel,
der gap ez karln ze minnen.
diz vüer du mit dir hinnen,
sprach er genelûne zuo.
swaz ich den andern getuo,
ich wil dich machen rîche,
daz du mir willeclîche
werbest dise botschaft.
du gewinnest an lône die grôze kraft,
die ie dehein vürste gewan.
wirp mirz als ein getriwe man.
Genelûn neic im unde sprach:
swaz mir liebes ie geschach,
daz hât ir allez ze mir getân.
des müezet ir gnâde hân:
irn getâte mir nie dehein leit.
Ruolânt ist aber vil gemeit,
daz er mich hin hât gegeben.
sol ich behalten mîn leben,
sô mir dirre mîn bart,
in geriwet disiu vart.
Genelûn was schoene, sô man seit,
unde was zweier eln breit
über sîn ahsel obene.
des begunden in ze lobene
die helden unde jâhen,
daz si nie man gesâhen
sô grôzen noch sô wol getân.
der keiser mohte in gerne hân
ze boten iemer mêre,
er hete sîn michel êre.
als er dannen solde scheiden,
dô hiez im karl die heiden
alle swern einen eit,
daz genelûne dehein leit
geschaehe an dirre verte.
ir deheiner sich des werte.
si swuoren im âne riwe,
unde gâben im des ir triwe,
daz er niht schaden genaeme,
unz er her wider quaeme.
Dô schiet er trûric dannen
unde reit mit sînen mannen
an eine schoene wisen breit.
sehs hundert rîter gemeit
die wolden mit im rîten.
dô hiez si genelûn bîten.
er sprach: diz ist ein schoeniu schar,
ir sît zem tôde wol gar.
got lâzez alsô ergân,
swaz ir mir liebes habt getân,
daz ich ez umb iuch verschulde.
ez ist ein übergulde
der triwen unde der vrümekeit,
der sînem hêrren ist gereit
dienstes unze an sînen tôt.
nû gêt ez an die selben nôt.
dâ von ist bezzer, wizze krist,
nû ez uns ze sorgen komen ist,
daz ich eine müeze sterben,
dan wir allesamt verderben.
rîtet zuo dem hêrren mîn,
dâ muget ir âne kumber sîn,
unde verdienet dâ bî,
daz er mînen weisen holt sî.
mîn lieber sun baldewîn
der sol iu allen bevolhen sîn.
den sult ir ziehen zêren
unde sult in zuht lêren,
daz er vil hêrlîche lebe
unde vil milteclîche gebe.
sîne man sol er willec hân,
sone kan im niemer missegân,
unde daz er behüete sîn lânt
unde wer roup unde brant.
lât in got gesunt leben,
er sol iu lîhen unde geben.
unde bite iuch dannoch mêre,
volstaeteget iwer êre,
ob ich zen heiden blîbe.
mînem lieben wîbe
râtet daz ir êre sî,
unde bitet si dâ bî,
daz si mîner sêle iht guotes tuo.
dâ hân ich ir wol geholfen zuo.
ich lâze ir schatz unde ander guot
sô vil, sin irre dan der muot,
si mac wol hêrlîche leben
unde ouch umbe mîne sêle geben.
bringet ir diz vingerlîn.
geruohtes unser trehtîn,
sô saehe ich si vil gerne noch.
nû bitet si vil verre doch
durch ir tugentlîche site,
daz si got umbe mich bite
nâch dirre zwîvellîchen widerkêre.
ich waen ich gesehe si nimer mêre.
sus reit er weinde dannen;
ouch wart von sînen mannen
ein weinen harte grôzlich.
dâ mite scheiden si sich.
Genelûn trûreclîche reit:
daz was den heiden harte leit.
si begunden under wegen
vil seltsaener rede pflegen,
si lachten unde wâren vrô.
Genelûn erbalte sich dô.
des wart blânschandiez gewar
unde huop sich vroelîche dar.
er sprach: ich vrâgte iuch maere,
enwaere ez iu niht swaere:
ich hân daz ê wol vernomen,
nû bin ichs an ein ende komen,
daz er nû vil manege zît
der werdeste vürste sît,
den roemesch rîche ie gewan
oder iemer gewinnen kan.
ir sît des keisers rât.
swaz er uns her begangen hât
unde swaz er noch begên wil,
des enweiz nieman sô vil
als ir, deist benamen wâr.
nû hât der keiser sehs jâr
hie michel arbeit erliten
unde alle die mit im riten.
weder daz den vürsten sanfte tuo
oder twinget si karl dar zuo,
durch got, daz lât mich verstân.
ir sult ez âne zorn lâzen,
daz ich iuchs gevrâget hân:
ich hânz ân übel list getân.
Genelûn dâ wider sprach:
ez enist mir niht ungemach,
daz ir mich des gevrâget hât.
ich sagiu rehte wiez darumbe stât.
ez ist ein vröude der kristenheit
unde ist ein saelic arbeit
unde ist der sêle ein solich trôst,
daz si mit alle wirt erlôst
von allem hellewîze,
swer got hie dient mit vlîze.
ir waenet daz ez karl tuo:
got selbe vordert ez im zuo.
er sant im von himel einen boten,
der hât im allez daz geboten,
swaz er hie mit iu begât.
nû enist des dehein rât,
wirn helfen im unz an die zît,
daz ir allesamt bekêret sît.
Karl ist ein sô saelec man,
daz im nieman geschaden kan.
got sprîchet selbe wider in,
der gît im kraft unde sîn,
er sterket ouch in dar zuo
beide spâte unde vruo.
er ist der tiureste helt,
der ie ze künege wart erwelt.
er hazzet lügenaere,
schatz ist im unmaere.
er vüeret den lîp veile
uns allen zeime heile,
daz wir die sêle bewarn:
sô dunket in der hab wol gevarn.
Blânschandiez der alte,
die rede, die er dô zalte,
mit listen er wol verdolte,
unz er sich baz erholte.
er sprach: er redet alsô wol,
daz mans iu iemer danken sol,
daz iu âne valschen list
iwer hêrre alsô liep ist.
mües ich den keiser dicke sehen,
daz wolde ich mir ze saelden jehen.
er hât manege tugende guot
unde einen keiserlîchen muot.
er hât ein hêrlîchez leben
unde hât vil wîse râtgeben,
die behertent em michel êre.
nû saget mir aber mêre,
wâ von mohte daz ergân:
dô unser rede was wol getân,
dô quam gegangen ruolânt.
der sprach ze karle zehant:
lât mich ze marsilien varn,
ern mac daz niemer bewarn,
ern müeze iwer man werden,
od ich legen under di erden.
mich wundert wie er daz getuo.
bedarf er helfe dar zuo?
oder mac ers eine überkomen?
ich hete gerne vernomen,
wie grôz sîn kraft waere.
dazn lât iu niht wesen swaere.
ich bin ein alwaere man,
der niht karger liste kan.
Genelûn aber dô sprach:
ich hân den grôsten ungemach,
den ie dehein sô edel man
ze dirre werlte gewan,
von mînem stiefsun ruolânde.
daz mich got sîne schande
schiere lâze geleben.
sît er wart ze râtgeben,
ie sît hât er mich gequelt.
er hât einlif ûz erwelt:
die zwelfe sint des muotes,
si gesatent sich niemer menschen bluotes.
ich hoeres alle tage sagen,
sô si iwern hêrren haben erslagen,
son weln siz lânger niht sparn,
si weln ze babilônje varn
unde twingen ouch den künec dâ,
unde danne den ze persiâ.
swaz künege in der werlte sî,
dern lâzens einen niht vrî,
sine twingens alle gemeine.
daz entuot er niht aleine:
die einlif helfent im dar zuo
mit vlîze spâte unde vruo,
ze den er sich hât gesellet.
würd ir hôhvart gevellet,
des vröute ich mich vil sêre:
sô mohtet ir iemer mêre
iwer lânt mit vride bûwen.
woltet ir mirs getrûwen,
ich gefuogte den list,
daz ez in vil kurzer vrist
naeme ein bôsez ende:
Ruolânt müese an dem ellende
beidiu blîben unde sterben.
der mich daz hieze werben
unde mirs getrûwen wolte,
ich geraeche mich unde erholte
des ir mir tuot ze leide.
ich gelobe iu bî dem eide
unde bî mîner sêle dâ bî,
irn muget niemer blîben vrî,
die wîle ruolânt hât sîn leben.
iu müese vride sîn gegeben,
want ez niht ruolânt eine.
Karl der vil reine
dern gesuoht iuch niemer mê.
im tuot diu arbeit sô wê,
die er hie sehs jâr hât getân,
daz er iuch vride lieze hân.
ich sage iu daz zewâre,
daz er iu vor einem jâre
diz lânt niht gerûmet hât,
daz ist allez ruolândes rât.
die grôzen arbeit müezet ir
iemer lîden unde ouch wir,
Ruolânt enwaere denne tôt:
sô quaeme wir beide von der nôt.
Dô sprach blânschandiez der alte:
vert er mit gewalte
daz ir allesamt tuot,
swaz in einen dunket guot?
Genelûn sprach: zewâre jâ.
von dem leide bin ich grâ,
daz er sô vil gewaltes hât,
sît daz er michs engelten lât.
welt ir behalten iwer leben,
sô nemet mich ze râtgeben.
ich gefüege iu ruolânden
sô rehte ziwern handen,
daz ir sîn werdet entladen
unde in slahet âne schaden.
der alte sprach: eist iwer spot.
ezn ist, sô helfe mir got,
sprach der ungetriwe bote.
ich swer iu des bî mîme gote,
welt ir im nemen sîn leben,
daz ich in iu gerne wil geben:
dar an vürhte ich karlen niht,
unde sage iu wâ von daz geschiht.
sînes dinges stêt an mir sô vil,
daz er muoz volgen des ich wil.
daz ez ze volgenen stêt.
swie ez ruolânde ergêt,
des trûwe ich doch wol hin komen.
der keiser hât wol vernomen,
daz ich im widersaget hân.
ouch muoz er mich geniezen lâzen,
daz sîn swester ist mîn wîp.
dannoch erwer ich mînen lîp
mit mînen mâgen harte wol.
swaz ich suone geben sol.
verliuset ruolânt sîn leben,
daz wil ich allez gerne geben.
ich wil des iemer wesen vrô,
gefüeget sich sîn danc alsô,
daz im der tôt hie wirt beschert.
ich geschaffe daz karl heim vert
unde ruolânt eine hie bestât.
dar nâch vinde ich wol den rât,
daz ich in iu eteswâ bescher,
daz irn wol slahet âne wer.
Dô der alte diz vernam,
sîn herze in grôze vröude quam.
er verwandelte sîn gebaere,
als der guote mûzaere.
dem rosse er gehancte,
ze genelûn er sprancte
unde neic unz an den satelbogen
dem ungetriwen herzogen.
er sprach: ob ir diz begât,
daz ir hie gesprochen hât,
sô sult ir gebieten
in lânden unde in dieten,
in mînes hêrren rîchen.
dine suln iu niht geswîchen
ze deheinen iwern sachen.
Genelûn begunde lachen.
der alte unde sîn gnôze
gewunnen vröude grôze,
daz in genelûn sô rehte was.
si sâzen zuo im an ein gras
under einen ölboum nider.
dâ enist dehein rede wider,
der unsern hêrren verriet
unde in der verworhten diet
verkoufte mit gedinge
umbe drîzec pfenninge
dem entaete genelûn gelich,
dô er manegen helt hêrlich
mit gedinge gap den heiden.
si muosen im bescheiden,
waz si im goldes wolden geben
umb des werden ruolândes leben.
si gehiezen im hundert tûsent marc.
des wart sîn vröude sô starc,
daz ich ez niht wol gesagen mac.
si sâzen dâ allen einen tac,
unz si ruolânden verrieten.
den begunde er veile bieten
unde alle die gesellen sîn:
dâ wart grôz untriwe schîn.
An im erfulte diz mort
daz altsprochene wort,
daz dâ sprîchet, daz vil schoene sî,
dâ lûze dicke schade bî:
ez ensî ouch allez golt niht,
daz man doch glîzen siht.
Genelûn was schoene unde grôz,
er was des grôzen boumes gnôz,
der ûzenân gevellet wol
unde aber vûl unde hol
unde wurmaezec innen ist.
dem gelîchet des mannes list,
der schône rede ûz lât
unde iemer grôzen valsch hât.
den hât der wurm verezzen,
in hât der tiuvel besezzen.
der was genelûn einer.
ezn wart nie man deheiner
sô gêrlich âne triwe.
von im quam michel riwe.
sus nam ir rât ein ende,
si huoben ûf ir hende
unde swuoren, wurde in ruolânt,
daz si den tôten zehant.
des was sîn stieffater vrô.
zen rossen giengen si dô.
si sâzen ûf unde riten.
Genelûn sprach: ich wil iuch biten
bî dem eide den ir swuoret,
dô ir von dem keiser vuoret,
sô ich mîne botschaft gesage,
ob marsilies danne klage,
daz ich ze vil geredet habe,
daz ir mir niht engêt abe
unde mir helfet dar zuo,
daz er mir leides niht entuo.
ich bin dem keiser sô holt,
daz ich niht naeme ein grôz golt,
ichn spraeche rehte als er mich hiez.
dô sprach der alte blânschandiez:
wir trûwen iuch vil wol bewarn.
iu ensol niht leides widervarn.
Si quâmen in kurzen stunden.
dâ si marsilien vunden.
dô sprach blânschandiez der alte:
hêrre, daz iuch behalte
Mahmet der êren grôze
unde alle sîn gnôze.
die geben iu swaz iu liep sî.
iu wirt nû ledic unde vrî
iwer liut unde iwer rîche.
wir haben getriwelîche
iwer botschaft geworben.
esn ist noch niht verdorben,
des ir der mite habt gedâht,
wir habenz her an iuch brâht,
daz ir ez selbe verendet.
der keiser hât her gesendet
Genelûnen sîner swester man,
der iu vil wol gesagen kan,
waz er iu her enboten hât
unde wie sîn dinc allez stât.
daz vernemt, sprach blânschandiez.
Marsilies in dô reden hiez.
nû gap im genelûn in die hant
den brief, der im dâ was gesant.
alse schiere daz geschach,
dô stuont er vür in unde sprach:
unser hêrre der heilige krist,
der keiser über alle künege ist,
der uns von der helle erlôste
unde die saelegen getrôste,
der helfe iu daz ir sô gevart,
daz ir die sêle bewart.
der voit von rôme hiez iu sagen,
welt ir in vil kurzen tagen
got von himelrîche êren
unde zer kristenheite kêren,
er lîhe iu gerne zehant
Spanje daz halbe lânt,
daz ander teil ruolânde,
unde entwîche iu von dem lânde,
alse ir selbe habt gegert.
swie schiere ir in des habt gewert,
daz ir im werdet undertân,
sô sult ir guoten vride hân
unde behaltet lîp unde êre:
unde hiez iu sagen mêre,
setzet ir iuch zeheiner wer,
daz er iuch suoche mit her
unde kêre iu niemer abe,
ê daz er iuch vertriben habe
von al den hûsen diu ir hât,
unde daz iuch niemannes rât
dar nâch vor im erner,
weder in lânde noch in mer,
ern vâh iuch in kurzen stunden
unde vüere iuch hin gebunden
ûf einem esel z âche,
dâ nem er über iuch die râche:
daz houbet werde iu abe geslagen.
diz hiez mich iu mîn hêrre sagen.
Daz was marsilie ungemach.
er lief, dâ er einen stap sach,
unde tete nâch im einen swanc.
Genelûn ein teil hin dâ spranc
unde zuhte iesâ sîn swert.
ir sît des tôdes gewert,
slahet ir mir einen slac.
ez ist iwer jungester tac.
ich diene karle, daz ist wâr,
mit grôzen êren manec jâr
unde wart gelastert noch nie
an sîme dienste danne hie.
dâ von mac mich wol riwen,
daz ich iwern ungetriwen
gevolget hân an die strâzen.
wie hânt sie mich verlâzen!
nû stên ich doch hie eine,
des sint die eide meine,
weiz got, die si mir swuoren,
dô wir von karle vuoren.
er gienc zornlîche hindan
unde dâchte vaste dar an,
ob er dannen solde rîten,
od er lânger möhte bîten.
Dô daz marsilies gesach,
daz insigel er ûf brach.
selbe er den brief las,
wan er diu buoch gelêret was.
er begunde im vaste leiden.
sus sprach er zuo den heiden:
vernemt ir hêrren alle,
wie iu der brief gevalle.
Karl embiutet mir tumplîche,
er zestoeret mir mîn rîche
unde heize mich mit snüeren
ze âche gebunden vüeren
ûf einem soumaere:
diu botschaft ist mir swaere.
er wil ze harte gâhen.
ê ich mich lâze vâhen,
er wirt ê strîtes wol gewert.
uns müezen unser zweier swert
dirre ding alsô bescheiden,
daz ez wol alle heiden
von schulden iemer mugen klagen,
ê ich mich den soumer lâze tragen.
dô sprach sin oeheim algalises:
hêrre, warumbe statet ir des,
daz uns lastert dirre man
unde sprîchet swaz er arges kan?
erloubet mir über in,
dêswâr ez wirt sîn ungewin,
dô er greif ze sîner wer,
alse er iwer her
eine möhte verswenden.
irn sult iuch niht sô schenden,
irn lât im gelten den schâch,
daz er sichs iht rüeme her nâch.
welt ir haben mînen rât,
swaz ir hie begangen hât,
getân oder gesprochen,
daz wirt vil dicke wol gerochen.
ûz zornes gewalte
sprach blânschandiez der alte:
hêrre, irn welt danne toben,
irn sult daz niemer geloben,
daz iu lasterlîche an stê.
unde wil iu dâ bî sagen mê,
swer genelûnen sleht hie,
der sleht ouch mich unde alle die,
die nâch im wurden gesant
unde in brâhten in diz lânt.
wir gelopten im mit dem eide,
im geschaehe hie niht ze leide.
des gâbe wir unser triwe
unde nâmenz âne riwe
ûf unser sêle dar zuo.
nû seht dann ob uns sanfte tuo,
daz er uns an die triwe sprîchet
unde daz an uns rîchet,
daz wir im hâten verjehen,
im solde hie leides niht geschehen.
Marsilies sprach dem alten zuo:
wie raetestu danne daz ich tuo?
er saget mir doch ein maere,
waer ich ein klôsenaere,
ich müese ez werden ungemuot,
der mir lîp êr unde guot
wolde nemen âne schulde.
nû wil ich sîne hulde
gewinnen harte gerne.
des enstêt iu niht zenberne,
sprach der alte blânschandiez.
ich sage waz er uns gehiez,
er behalte uns lîp unde lânt.
dâ ist sîn stiefsun ruolânt,
der ist ein sô gewaltec man,
daz karl enmac noch enkan
niht getuon wan alse er wil.
des hôhverte ist alsô vil,
dô genelûn heim wolte,
als er von rehte solde,
darumbe schuof ruolânt,
daz er dâ her wart gesant
unde waenet daz er sul hie sterben
unde wil sîn erbe erwerben.
si rûmten uns alle daz lânt.
dazn wert in nieman wan ruolânt:
des sint sim alle gehaz.
nû wil uns genelûn vüegen daz,
daz karl wider heim var
unde ruolânt hie daz lânt bewar,
unde wil in uns vüegen an die stat,
dâ wir im schâch unde mat
ân unsern schaden sprechen
unde uns wol an im gerechen.
diz ist gelobet, ez sol geschehen.
nû sult ir offenlîche jehen,
waz ir im darumbe wellet geben.
verliuset ruolânt sîn leben,
sô muoz iu karl entwîchen:
dern mac iu niht gelîchen.
Des was marsilies harte vrô.
die zwelf gesellen hiez er dô
nâch genelûne balde gân.
daz wart vil schiere getân.
si brâhten in: dô daz geschach,
Marsilies minneclîche sprach:
Genelûn, du solt varn lâzen,
swaz ich dir leides hân getân.
ich bin wol des muotes,
mirn gebreste mînes guotes,
ich ergetze dich sô sêre,
daz du mich iemer mêre,
in dînem herzen minnen solt.
ich gemache dich mir alse holt,
daz du al die werlt ê verkürst,
ê du mich einen verlürst.
einen mantel den er an truoc,
der was gezieret genuoc
unde was aller goltvar
unde was besetzet sô gar
mit den edelsten steinen,
daz genelûn nie deheinen
sô rehte guoten gewan.
Genelûn, sprach er, lieber man,
den trac durch den willen mîn,
dêswâr ich wil dir iemer sîn
mit triwen inneclîche holt,
unde wil dir geben mîn golt
âne zal unde ungewegen,
unde wil dir hêrlîcher degen
mîniu lânt machen undertân,
unde dar zuo allez daz ich hân,
âne mîne vrouwen eine,
daz sol sin gemeine
iemer mêre alse mir.
dar zuo wil ich vüegen dir,
daz alle die mir holt sint
unde dar nâch iemer ir kint
gerne leistent dîn gebot
unde êrent dich als einen got.
Genelûn sprach: umbe daz
lâze ich gerne mînen haz,
daz ir iuch süenet wider mich.
iesâ kusten si sich,
mit armen umbevangen.
als daz was ergangen,
dô sprach marsilies zehant:
nû hâstu liut unde lânt
unde allez daz ich ie gewan.
dir müezen alle mîne man
noch hiute willeclîche swer:
des ensol deheiner sich erwern.
ich wil an dich gesinnen,
daz ich mit dînen minnen
müeze reden wider dich.
wer sazte karlen über mich,
daz er mir gewalteclîche
verbiutet mîniu rîche
unde sich des vlîzet sô vil,
daz er die werlte twingen wil,
daz si im sî gehôrsam?
sît er sich des an nam,
des ist nû sô manec jâr,
daz er wol möhte deiswâr
von grôzer arbeit ruowe hân
unde ouch die vürsten ruowen lâzen.
ob er mir lieze daz mîn,
daz endorfte dir niht leit sîn,
dune woltest danne toben.
Genelûn sprach: ir solt loben
ein wênic daz ich reden wil.
Karl der hât tugende vil:
er ist biderb unde maere.
alle wîse schrîbaere
volschriben niemer mêre
die tugende unde die êre,
die er hât an sînem lîbe.
ich weiz wol daz von wîbe
nie wart noch niemer werden sol
ein man sô maneger tugende vol.
ez enist niht sîn rât
wan dêz im got geboten hât,
daz der heiden bekêre
unde die kristenheit gemêre.
Marsilies sprach: ezn dunket mich
ungefüege noch unbillich,
swie sêre er got êret
unde sînen dienest mêret.
Karl ist selbe ein guot kneht.
mich dunket aber daz unreht,
daz er mir alle mîne habe
gewalteclîche nimet abe,
ern weiz selbe umbe waz,
unde gît einem andern daz
unde der daz mit gewalte hât.
daz ist allez ruolândes rât,
sprach der ungetriwe man,
als ich iu wol gesagen kan.
er giht unde sîne gesellen,
si betwingen swen si wellen.
des sagent si karle sô vil,
daz er in niemer volgen wil.
dâ von waere uns beiden nôt,
gelebte wir ruolândes tôt.
wir müezen anders disen strît
samet hân unz an die zît
daz ir uns iwern lîp lât
unde ouch ir uns erslagen hât.
Marsilies sprach: nû sage mir,
sô dir got, getürre wir
den keiser iemer bestân?
ich sage dir waz ich liute hân.
ich gewinne in lânde unde in mer
wol zweinzic künege mit her,
der bringet ieglîcher dar
zweinzec tûsent rîter wol gar.
Genelûn sprach: daz verdaget.
iu sî daz vür wâr gesaget,
ob ir alle heiden haetet,
dâr dannoch missetaetet,
geritet ir karlen iemer an.
er ist ein sô saelec man,
ir würdet des tôdes gewert.
si hânt diu allerbesten swert,
diu über al die erden
ie geslagen dorften werden:
der ist einez hie bî.
den besten helm der hie sî,
den schaffet daz man her trage.
mit einem wênegen slage
lâz ich iuch selbe wol sehen,
daz ir mir nâch müezet jehen.
Dô brâhte man dar sâ zehant
den besten helm den man vant.
dâ durch sluoc er mit einer hant
einen tiefen slac unz an den sant.
Marsilies sprach: gip mir dîn swert,
ich gibe dir tûsent marke wert.
dô sprach der verrâtaere:
ob ez noch bezzer waere,
ich gibe ez iu vergebene
welt ir von dem lebene
Ruolânden dâ mit scheiden.
jâ gerne, sprach der heiden,
ist daz mir sô wol geschiht,
daz in mîn ouge gesiht,
er wirt benamen dâ mit erslagen.
ein apgot hiez er dar tragen,
daz was apolle genant.
dar ûf leite er sîne hant
mit allen sînen mannen
unde swuor daz ruolânt dannen
niemer braehte sîn leben.
sô wil ich ez iu gerne geben,
sprach der ungetriwe bote.
des swuor er ûf dem apgote.
si swuoren im unde er in
unde swuoren her unde hin
unde swuoren ruolândes tôt.
des quâmens alle in grôze nôt.
Wir möhten weinen unde klagen,
sô wir rehte hoeren sagen
von den grôzen untriwen.
sô mac uns daz wol riwen,
daz ie dehein kristen man
den touf an sînen lîp genam,
der ie geriet disen mort.
ez stêt alsus geschriben dort,
dâ der wîssage maere
vluochet dem verrâtaere:
er hât sîne zungen gewetzet,
mîne vîende ûf mich gesetzet:
wider got er hazzet mich.
hêrre tuo selben dînen gerich,
brîche im sîne tage abe,
ein ander sînen rîchtuom habe.
ein witwe werde sîn wîp,
in den sünden sterbe sîn lîp,
sîniu kint werden weisen,
dine kumen niemer ûz den vreisen.
sîn gewinne ein sündaer oberhant;
der neme im lîp unde lânt,
ze sîner zeswen sîten
stê der tiuvel zallen zîten.
der luft im vîent werde,
verslinden müez in diu erde.
zeim vluoche werde im sîn gebet.
swaz er ie übeles getet,
des vergiz du, hêrre, niemer mê.
als er an dîme gerihte stê,
dâ werde er verteilet,
mit des tiuvels banden gefeilet.
er werde gekleidet mit der scham
unde mit der verdampnisse alsam,
daz si an im werden erkant,
reht als ein strîfleht gewant.
diu helle sî im iemer gar.
in der swebelbrinnender schar
müez er gefüeret werden hin:
er vlôch den segen, der vliehe ouch in.
er minnet den vluoch, den müeze er hân.
diz gebet hât dâvît getân
über den verrâtaere,
daz man im dirre swaere
wünschen unde gunnen sol.
dâ von tete genelûn niht wol,
daz er sô mortlîche
verriet zwei grôziu rîche
mit ungetriwen listen
unde sînen ebenkristen
zuo der martere gap.
dô der keiser sînen stap
mit im hâte gesant
in der heidene lânt
der kristenheit ze êren,
die wolte er gerne mêren,
dô verriet ers an den triwen.
daz muose in sît geriwen.
Dô sprach der ungetriwe man:
hêrre, sît ich iu guotes gan,
nû wil ich iuch lêren,
daz ir geneset mit êren.
nû volget mînem râte.
besendet iuch vil drâte
beidiu in lânde unde in mer,
unde bringet zesamen iwer her,
unde sendet karle danne dar
die gîsel unde daz guot gar,
daz im die boten gehiezen.
des sult ir wol geniezen.
als siz guot zeteilet hânt,
sô weiz ich wol, daz si vür gânt
unde beginnent urloubes gern.
des muoz karl si gewern,
wand erz selbe gelobt hât.
sô sage ich iu rehte wiez ergât.
sô nimt mîn stiefsun ruolânt
diz rîche gar ze sîner hant
unde wil ez haben mit rehte.
sô sprechent di guoten knehte,
daz er diss lândes hüete.
sô wil er durch sîn übermüete
dise bürge haben alle,
unde wil diz lânt mit schalle
iemer haben âne nôt.
würde ez danne sîn tôt,
des würde mîn vröude manicvalt.
sîn hôhvart unde sîn gewalt
die müent mich nacht unde tac,
daz mir mîn herze bresten mac.
samnet iwer her gar
unde heizet eine halschar
warten der selben zîte,
sô karl von ruolânde rîte
unde eine nacht von im sî,
sô schaffet daz si sich der bî
mit listen sô genâhen,
daz si ruolânden vâhen,
daz er in niht entrinne
noch deheine burc gewinne.
ich weiz wol, wirt er reslagen,
Karl mac in niemer verklagen.
im wirt vor leide sô wê,
ern gesuoht iuch heime niemer mê.
dâ von toete in zehant:
sô rîtet karl in sîn lânt
unde enwirt dar nâch niemer vrô.
dar ûf enahte ich niht ein strô,
wirt ez im ze schanden,
daz er an ruolânden
ergouchet ist sô sêre,
daz uns der iemer mêre
leiten sol ûf unsern tôt.
uns erloese got von der nôt,
wir sîn von ruolând unerlôst.
er vüeget uns den untrôst,
daz wir leben in disen noeten,
uns wir beide enander toeten.
was hilfet daz wir gesigen,
sô wir ouch selbe tôt geligen?
Marsilies lachete dô,
er sprach: ich bin dîn vil vrô.
er kuste in an sînen munt
unde swuor im aber anderstunt,
ob ez sîn got mahmet wolte,
daz der zwelfer ensolte
deheiner dannen scheiden.
daz gelobte er mit vil eiden.
die dâ hêrren namen hâten,
die sprâchen unde tâten,
swaz genelûn gerne vernam.
daz er in alsô rehte quam,
des wâren si im alle holt.
pfelle silber unde golt
gâbens im alsô swaere,
daz er vierzic soumaere
mit sînem guote dannen luot.
des hâte er einen stolzen muot.
si gâben im hunde unde vederspil
unde guoter rosse sô vil,
daz er sich vröute der vart.
owê daz er ie geborn wart.
des küneges sun alderôt
ein swert er im dar bôt.
er sprach: nim hin, lieber man,
daz beste swert deich ie gewan.
ez gap mir der künec von tielsarke:
der brante mir mîne marke.
dô reit ich in zeinen zîten an
unde sluoc im drîzec tûsent man.
dar zuo wart er mê geschant,
ich vienc in selben zehant.
diz swert gap er mir ze minnen,
daz vüer du mit dir hinnen.
ez ist zaehe unde alsô hart,
daz nie dehein bezzerz enwart
in unsern lânden geslagen.
einen helm hiez er dar tragen
unde sluogen enmitten zetal.
daz swert durchwuot in über al.
Genelûn danket im alsô:
ich hân hie vriunt, der bin ich vrô,
der müeze mir got gunnen.
ir habt mich wol gewunnen
ze dienest iemer mêre.
dô bat er in vil sêre
umb sînen stiefsun ruolânden.
den brinc du mir zehanden,
daz ich den ruom dâ müeze erwerben.
ern sul dan niemer ersterben,
ob ez mahmet wil der hêrre mîn.
mîn lânt muoz vor im mit vride sîn.
die im dâ liebe tâten
unde umb ruolânden bâten,
der was sô grôzlîche vil,
daz ich daz maere kürzen wil
unde sagen wiez dar nâch ergie
unde wiez marsilies âne vie.
Ern liez ez niht lânger blîben,
sîne brieve hiez er schrîben,
dâ mit enbôt er in diu lânt,
Corters waere gar verbrant:
die daz rechen wolten,
daz si balde kumen solden.
die heiden samenten ir her
beidiu in lânde unde in mer
über elliu diu rîche.
dô quam vermezzenlîche
der künec alrich von banden.
der brâhte ûz sînen lânden
manegen ritterlîchen helt,
die er im selbe hâte erwelt,
zweinzic tûsent rîter guot:
die hâten ritterlîchen muot
unde wâren unverdrozzen,
in stahel wol beslozzen.
dar zuo saget man vür wâr,
von ultor der künec limâr
brâhte vünfzen tûsent dar.
die vuorten hurnîne gar.
der künec ilaz von zammen,
der wol die viures vlammen
ûz den helmen kunde houwen,
ze dienste den vrouwen,
er brâhte selbe an sîner schar
ahzehen tûsent rîter dar.
von horre der künec antelîn
der tete ouch sîne kraft schîn,
er brâhte zwelf tûsent man,
die er durch marsilien gewan.
der künec von darmache
der quam ouch niht ze swache,
er hâte sîne helde balt
ze vierzên tûsenden gezalt.
der von alerie quam ouch dar,
aht tûsent was sîn schar.
der herzoge von vinêlê
brâhte zwelf tûsent unde mê.
der von massale quam mit her,
daz ist ein insel in dem mer,
der brâhte helde maere,
niun tûsent buckelaere.
der künec von vilêê
der hiez gebieten bî der ê
unde hiez daz über al sagen,
swaz wâffen möhte getragen,
daz ez die hervart swüere
unde ouch benamen vüere.
Der künec von laziure
der brâht im ze stiure
zehen tûsent guoter knehte,
ze aller nôt gerehte.
der künec von tanebrî
brâhte sîner gote drî,
daz was mars unde jûpiter
unde saturnus, die brâhte er.
si opferten der trugeheit,
diu lônte in nâch ir arbeit,
dar quam der künec von vunde,
die muosen als die hunde
die erden allez anesehen.
des hoere wir vür wâr jehen,
in stuont daz kinne an der brust.
die heten grôzen gelust,
daz si ruolânden
erslüegen mit ir handen.
si brâhten starc geschütze,
daz wart in sît unnütze.
dar quam der künec von trûse,
der brâhte ûz sîner klûse
manegen helt unervorht.
die heten wunders vil geworht.
der künec von kampânje quam
mit einer schar vreissam.
der künec von leber quam dar
mit einer vreislîchen schar.
dar quam der künec von galazprieze,
die ûzerwelten spieze
brâhtens ûz ir lânde
unde dröuten alle ruolânde.
Dar brâhte der künec margariez
manegen vreislîchen spiez
unde manegen helt hêrlîchen.
die wâren von zwein rîchen,
Tazzarie unde sibilje.
er was schoene als ein lilje
unde was den vrouwen sô trût,
daz sin stille unde überlût
minneten unde anbâten
unde in zeime gote hâten.
ein künec quam dar in daz lânt,
der was cernoles genant.
die liute in sînem rîche
die lebent sô tiuvellîche,
daz ir got niene ruochet.
er hât die sunnen dâ verfluochet,
dazs in ir lânt nie geschein,
noch ûz ir erden nie gekein
weder korn noch wînreben.
des enwil in got dâ niht geben.
holz erde unde steine
ist dâ swarz algemeine.
daz lânt ist mit nebel bedaht,
der ist lützel liehter dan diu nacht.
dâ nist niht wan walt unde mos.
die liute ezzent diu ros
unde lebent mit unsinne.
dâ wont vil tiufel inne:
des sind si nîdec unde arc.
der künec was alsô starc,
daz im an krefte niht gebrast.
der im zwelf mûle last
zesamene leite oder bant,
daz huop er ûf mit einer hant.
im gienc sîn hâr unz an diu knie,
ez engekurtze er nie.
dar quam noch künege genuoc,
der ieslîcher krône truoc,
die ich niht alle nennen wil.
dar quamen herzogen alsô vil,
daz si von der menege beliben
ungezalt unde ungeschriben.
Dô si marsilies allen enpfienc
unde solhe milte dô begienc,
daz er in gap unde lêch.
unde in nihtes verzêch,
swes ieslîcher gerte,
undes alle wol gewerte,
dô sprach er zen kameraeren,
daz si bereit waere
mit der gebe vil drâte,
die er karle gelobet hâte.
ze genelûne er aber gienc,
mit armen er in umbevienc
unde sprach: vil dicke wîs gemant,
daz mir dîn stiefsun ruolânt
âne karlen zuo kume.
daz ist iemer dîn vrume.
er kuste in an sînen munt
unde bevalh ez im ab ander stunt
unde swuor im dicke sêre,
bestaetet er sîn êre
durch sîner triwen gebot,
er müese künec unde got
über die heiden wesen.
si müesen schrîben unde lesen
sîn lop unde sîn êre
unde dienen im iemer mêre.
Dâ was von golde ein michel guot,
unz man vünf hundert geluot
beidiu mûle unde olbenden,
die er karle solde senden,
unde vünfzec karren vol bisande.
dâ was ouch von dem lânde
ieslîches vürsten ein kint.
er sprach: genelûn, nû sint
alle mîn êre in dîner hant.
der hâstu ein gewissez pfant:
ich enweiz waz ich dir sage mê.
im wart vor leide sô wê
dô er diu kint hin vüeren sach
daz in daz grôze ungemach
durch nôt betwanc, daz im geswant.
den mantel er umbez houbet want
unde viel unmehtec der nider.
nû gienc genelûn dar wider.
alsus trôste er in dô,
er sprach: durch got, wie tuot ir sô?
ir sult des âne zwîvel sîn,
sît ir durch iuch die sêle mîn
gesetzet hân zurteile,
ez ist ouch darumbe veile
allez daz ich von karle hân,
od ez muoz nâch iwerm willen gân.
mocht ich anders niht gedingen,
ich verswüere ê kerlingen,
ich bringe diu kint her wider
oder ich gelige tôt der nider.
iwern sun den wil ich selbe hân,
den wil ich niemer verlân,
ich bestate ouch der vürsten kint,
diu mir hie bevolhen sint,
dâ man in leides niht entuot.
nû habet vroelîchen muot.
ich beherte wol iwer êre
unde diene iu gerne iemer mêre.
Dô genelûn urloup genam,
dô schiet er vroelîche dan.
die zwelf alte râtgenôze
die dienten im vil grôze.
des getorsten si niht lâzen.
si wîsten in die strâzen
nû volgten im ganzer tage drî.
nû wârens komen sô bî,
daz si des wurden gewar,
er quaeme wol âne schaden dar,
als si im ê gehiezen
unde ir triwe ze pfande liezen.
sîne boten er vür sante,
vil dicke er si des mante,
daz si sô behielten ir sin,
daz er sînes willen an in
niht würde betrogen.
den beierschen herzogen
den hiez er im gewinnen
mit sô gefüegen sinnen,
daz er heinlîche quaeme,
daz ez nieman vernaeme.
dô der herzoge daz vernam,
vil tougenlîche er dar quam,
dâ er den ungetriwen vant.
dô sprach genelûn zehant:
swaz ir gesprechet unde tuot,
daz dunket den keiser allez guot.
er ist iu gnaedec unde holt.
nû sult ir nemen diz golt,
disen guoten soumaere,
unde lât iu niht wesen swaere
durch iwer tugentlîche site,
daz ir tuot des ich iuch bite.
ich lône es iu noch michels baz.
saget mînem hêrren daz,
daz er sî des urliuges vrî,
daz ez vil wol versüenet sî
unde nâh sînen êren verendet.
gîsel sint her gesendet
unde goldes alsô grôziu kraft,
er mac iemer sîn unnôthaft.
als ir im daz gesaget hât,
sô gebt im danne den rât,
daz er hin wider kêre.
des hân ich gesworn sêre
unde mîne triwe gegeben.
ob die vürsten der wider streben,
unde in niht lâzen wenden,
son wil ich mich niht schenden.
beidiu guot unde kint,
diu mir dort bevolhen sint,
wil ich marsilien wider bringen,
mac ich daz niht erringen,
daz ez vür sich müeze gân,
des ich dort gesworn hân.
Dô daz naymis vernam,
ze hove er vroelîche quam.
dô er den keiser gesach,
diz wort er vroelîche sprach:
welt ir, ich sage iu maere.
du dunket mich sô gwaere,
sprach karl der êren rîche,
daz mich staeteclîche
dîn rede dunket sô guot,
daz mir deheiniu sanfter tuot.
daz mahtu gerne sagen mir.
er sprach: hêrre, welt ir,
sô hât daz urliuge ende gnomen.
Genelûn ist vroelîche komen:
im hânt die heiden gegeben
sô vil, solde er iemer leben,
er waere dâ von rîche.
Marsilies hât ganzlîche
erzeiget willegen muot.
er hât gîsel unde guot
mit alle her gesendet
unde hât ez wol verendet.
des lât in geniezen.
swaz iu die boten gehiezen,
daz hât er allez getân.
ir muget ez wol dâ vür hân,
daz er niht mac gewenken.
dâ bî sult ir gedenken
an iwer keiserlîchiu wort.
Genelûn hât gelobet dort
Marsilien unde den heiden
mit triwen unde mit eiden,
daz ir tuot die widerkêre.
nû vürhtet genelûn vil sêre,
daz iuch des die vürsten pfenden
unde iuch niht lâzen wenden
unde sagnt lîht andern unrât.
sît ir unde er gelobet hât,
daz ir zelânde rîtet
unde des niht lânger bîtet,
ob ir nû des niht entuot,
sô wil er gîsel unde guot
Marsilien allez wider geben
unde wil dar nâch vil gerne streben,
dêz im an die triwe niht engê.
swie iwer muot darumbe stê,
des ensult ir mich niht verdagen:
daz sol ich genelûne sagen.
Karl hin ze himele sach,
sîn gebet er inneclîche sprach
zuo dem oberesten gote.
sînen gnâden unde sîme gebote
den danket er vil sêre.
er sagte im lop unde êre:
sîne venje suochte er drîstunt.
dô was im leider unkunt,
daz er vil gar was betrogen.
er sprach zuo dem herzogen:
du solt genelûne sagen,
ern dürfe niht an mir verzagen,
er hât mir sô liebe getân,
daz ich nieman sô liep hân,
durch den ich in welle betriegen.
ichn bite in ouch niht liegen
swa er sîne triwe versetzet hât,
ich geschaffe, daz si niht verstât.
Dô daz genelûn vernam,
schier er hin ze hove quam.
der keiser gegen im dô gienc,
vil minneclîche er in enpfie
unde die vürsten alle gemeine.
dô stuont der vil unreine
mit trüebem muote under in.
durch sînen mortlîchen sin
lachten im diu ougen.
er hete den tiuvel tougen
gesetzet in sîns herzen grunt.
daz was im leider unkunt.
heileger keiser, sprach er,
Marsilies enbiutet iu her
sînen dienst getriwelîche,
unde der zuo von sînem rîche
die vürsten unde ir geslehte.
si hânt getân vil rehte,
als iu die boten verjâhen.
nû heizet ez enpfâhen:
ich bringe iu goldes grôze kraft.
si hânt in iwer hêrschaft
dâ her gesendet ir kint,
wan si gar gehôrsam sint
aller gotlîchen êre.
si hânt lîp sêle unde êre
an iwer gnâde gegeben,
unde wellent kristenlîche leben.
des sint si komen alle enein,
wan algalises sîn oehein,
der iwer zwêne boten sluoc;
daz klaget er sêre genuoc,
daz er den niender envant,
unde wolden iu gerne hân gesant.
Marsilies ist bescheiden,
er ist der wîste heiden,
den elliu heidenschaft hât.
des nemt in gerne an iwern rât.
Der keiser vroelîch ûf sach,
der gnâden er von gote jach,
daz er sô wol versüenet was.
dicke sprach er deo gracias
unde sach genelûnen an.
wol dir, sprach er, lieber man,
daz du dise êre hâst bejaget.
dich hât der saelden tac betaget.
swes dîn geslehte an mich gert,
des werdent si durch mich gewert.
die vürsten mante er alle.
er sprach: swer iu wol gevalle,
dem ich bevelhe diz lânt,
den lât mich wizzen zehant.
swer hie gerne wesen wil,
dem lâze wir guoter bürge vil.
er mac unser wol gebîten,
unz wir her wider rîten.
vreisch aber ich boesiu maere,
daz wirt den heiden swaere:
ich gemache ein solhe hervart,
daz in allen wê wart,
daz ich ie wart geborn.
si müezen alle sîn verlorn.
Nû geschach an dem râte,
daz genelûn gelobt hâte.
dô sprâchen sumelîche daz:
diss lândes pfliget nieman baz,
dan genelûn der wîse man,
dem es der keiser ouch wol gan:
hie ist nieman sô gewis,
od der beier herzoge naymis,
der ist des lândes wol wert.
der hât diu aller besten swert.
er unde sîne geverten
die mugen daz lânt beherten.
si rieten alsô wîten,
unz si begunden strîten.
swem si buten daz lânt,
der werte sichs al zehant.
dô quam genelûn vil drâte
ungebeten zuo dem râte.
 (er sprach): edeln kerlinge,
ir wârt ie aller dinge
die gewaeren gotes knehte.
welt ir nû werben rehte,
sît wir spanje hân errungen,
zer kristenheit betwungen,
wes bietet ir vremden liuten daz?
ez zimt iu selben michels baz,
unde bevelhet ez ruolânde.
wen sul wir bî dem lânde
billîcher lâzen danne in?
daz ich im mit triwen holt bin,
ich gans im vil deste baz.
dannoch sprîche ez umbe daz,
er ist ein held zen handen
unde ist sînen vîanden
in den ougen ein dorn.
si arnent sêre sînen zorn.
über al den mergarten
sone lebt den widerwarten
dehein man sô angeslich.
ouch hât er gesellet sich
zen besten die diu werlt hât:
der im deheiner abe gât.
dem sult ir spanje lîhen
unde in des niht verzîhen;
mir sint vil liep sîn êre.
nû ensûmet ez niht mêre,
uns gêt diu nacht vaste zuo,
wir müezen hinnen morne vruo:
daz hân ich sêre gelobt.
ir haetet anders getobt,
vernaemen die heiden dort,
daz ir iwer keiserlîchen wort
niht rehte staete liezet;
wand ir in daz gehiezet,
dô iu ir botschaft quam,
wurdens iu gehôrsam,
ir entwichet in zehant.
lîhet ruolânde diz lânt,
ob ez iu allen wol gevalle.
dô sprâchen die vürsten alle,
er hete vil wol gerâten.
den keiser si sêre bâten,
daz er gunde ruolânde
ze blîben bî dem lânde,
unde swuoren im des vil sêre,
sin sûmten sich niht mêre,
ob si sîne nôt vernaemen,
daz si im vil balde quaemen.
Dô der keiser wart gewar,
daz die vürsten alsô gar
an die bete wâren geslagen,
daz ers in niht triwete versagen,
dô gewan er solh ungemach,
daz er enhôrte noch ensach.
im wânde sîn herze brechen,
ern mocht ein wort niht gesprechen,
unz er vil lânge gesaz.
diu ougen wurden im trüebe unde naz.
dô sprach er genelûne zuo:
ja waen ich ein rîten hinnen tuo,
daz mich vil sêre geriwe.
hetestû dîner triwe
baz an mir geschônet,
dir würde wol gelônet:
ich lieze ez ûf mîn houbet stân.
ezn ist durch dehein guot getân:
dun getaete mir nie sô leide.
ist daz ich hinnen scheide,
ezn kumt mir niht ze heile.
nâch der vürsten urteile
muoz ich in hie lâzen sîn.
nû behüete in unser trehtîn.
Diu sunne zâbunde schein,
die vürsten riten alle hein.
dar nâch wurden si bedaht
mit einer vinsteren nacht.
Karl an sînem bette lac.
grôzer herschefte er pflac;
sîn nâmen zallen zîten war
zweinzic tûsent rîter wol gar.
dannoch hete er einen site,
dâ man ich alle hêrren mite,
sô si wânden die huotaere,
daz er an sînem bette waere,
sô kniete er ûf der erden
unde mante got den werden
mit weinenden ougen
gar aller sîner tougen.
wir hoeren iuch von im sagen,
ern wolt niht ûf im tragen
dehein houpthafte sünde.
des habe wir urkünde
an sante giljen harte guot.
dem sagte karl sînen muot,
im waere ein sünde geschehen,
dern getorste er niemer verjehen.
dô bat der hêrre lobesam
vür karlen, unze ein brief quam
ûf den alter dâ er sanc.
des sagte er gote grôzen danc.
den las der heiligen man,
dô stuont dâ geschriben an,
daz karl der rihtaere
der sünde ledec waere.
Karl envaht niht nâch guote,
er dâchte in sînem muote
zallen zîten an der zît,
wie der mensche danne lît,
sô er mit dem tôde ringet,
welh nôt in danne twinget.
die hêrren ich dâ mite man,
daz si gedenken dar an,
die nâch werltlîchen êren streben,
daz si dar under rehte leben
unde kêren ir ougen ze gote.
sô kumt in sîn gewisser bote,
swenne si ligent in der nôt,
unde nimt in gar der sêle tôt.
Dô karl an sîme gebete lac,
als er ze gote dicke pflac,
dô wart sîn neve ruolânt
des nachtes ofte genant
in des keisers gebete,
als er ouch alle die tete
die dâ kristen namen hâten,
daz si got müese berâten
mit sînem êwegem rîche.
des bat er vil inneclîch.
dô der keiser diz gebet
mit maneger venje getet
weinende unz an die stunde,
daz er müeden begunde
unde im diu ougen zuo sigen,
dô gienc er an sîn bette ligen.
als in der slaf überwant,
dô troumet im iesâ zehant,
wie er gar âne swaere
ûf dem porziser waere
unde hete hers genüege
unde einen schaft trüege,
daz genelûn dar gienge
unde den schaft gevienge
unde wolte im zucken.
dô brast der schaft zestucken:
alsô behabte ers ein teil.
durch daz selbe unheil
verzagte genelûn drâte.
sîn stucke daz er hâte
daz warf er wider iesâ.
done lac ez niht lânger dâ:
von der erden ez sich ûf want
unde was sô hôhe zehant
in die lüfte gevarn,
die sîner verte wolten warn,
die wurdens niemer innen.
dô begunden die lüfte brinnen,
daz die berge krachten alle.
dô erwachte er von dem schalle.
Vür sîn bette er aber gienc
unde viel an sîniu barn knie.
er sprach: gnâde, grôzer got!
dîn gnâde unde dîn gebot
unde dîn vil heiliger segen,
die müezen mîn vil armes pflegen.
ich hân dînen zorn vernomen.
nû müeze über mich einen komen
mîn sünde alsô daz nieman mê
von mînen schulden missegê.
riht über mich, hêrre, daz ist reht,
ich bin dîn eigener kneht.
du erlôstes mich vil tiure.
behüete mich vor dem hellefiure,
riht über mîn broeden lîchnamen.
alle die mit mir her quâmen,
die behüete, si sint dîniu kint,
wan si in dînem dienste hie sint.
swaz ich wider dich hân getân,
die râche sol billîch über mich gân.
Dô er vil sêre ze gote rief,
ander stunt er entslief.
dô troumte im ab ein troum swaere,
wie er z âche waere
unde grôzer vröuden pflaege
unde ein ber vor im laege,
an zwein keten gebunden.
daz ergie in kurzen stunden,
daz in der ber an sach,
die keten er beide zebrach.
er lief den keiser drâte an,
daz werten alle sîne man.
don mohte in nieman bewarn,
daz er begreif im den arn,
daz vleisch er im abe brach,
unz man daz bein blôz sach.
von den selben sachen
Karl begunde aber wachen.
Gegen dem himele er sach,
diz wort er weinende sprach:
got, lieber hêrre, ich bite dich,
daz du dich erbarmest über mich,
durch dîne hêren namen drî,
als liep sô dir dîn muoter sî,
diu reine maget hêre,
unde durch dâvîdes êre,
der hete verworht dîn rîche,
daz verkür du veterlîche.
du machetest in vil vrô,
unde bespranctest in dô,
zeime wâren urkünde,
unde vergaebe im sîne sünde
unde spraeche mit dînem munde:
als ich nû manege stunde
eins man von herzen hân gegert,
reht alsô bin ich sîn gewert.
ine mac dir niht entrinnen,
ich wil wider zuo dir sinnen,
dir ist mîn dinc vil wol kunt.
nû wasch mich hêrre ander stunt
unde mache mich wider niwe,
daz mich mîn sünde riwe,
daz ich dar an iht sterbe
unde dîne gnâde erwerbe.
Zer dritten stunt entslief er dô.
nû troumte im aber alsô,
wie er ze pârîs waere
unde deheiner vröude enbaere,
wie die juncherren sungen,
wie si spilten unde sprungen,
wie si slüegen unde staechen
unde der sper vil zerbraechen.
dô des der keiser warte,
dô quam ein liebarte
von spanje geloufen dar.
der nam des keisers guote war
unde wolte in erbizzen hân.
daz begunde got understân,
der sîn beschermaere was.
dô quam von dem palas
ein rude starc unde grôz,
den liebarten er âne schôz
unde zeiget im sô starken haz,
daz er des keisers vergaz.
dô wurdens alle des enein,
si wolten schouwen an in zwein,
wederr den sige naeme
unde den andern überquaeme.
dô vaht der liebart unde der hunt
unverzaget unz an die stunt,
daz die vürsten wurden zwîvelhaft.
dô erzeigte der rude sîne kraft:
den liebarten erbeiz er tôt.
Karl erwachte aber durch nôt
unde viel en kriuzestal der nider,
er weste wol dan was niht wider,
er müese kumber dulden.
ze sante marîen hulden
ergap er sich vil sêre,
daz si im durch die êre,
die an ir magetuom sint,
wegende waere umbe ir kint.
er sprach: hêrre got ich weiz wol,
ezn mac nieman noch ensol
niht getuon wider dir.
dune sehest selbe ze mir,
sô bin ich leider unbehuot.
ezn ist dehein burc sô guot,
diu iemer künne gestân,
dune welless in dîner huote hân.
swaz ieman gemachen kan,
dun sîst selbe der zimberman,
daz muoz man gar verlorn hân.
dir enmac niht widerstân.
des enfliuhe ich niender wan ze dir
unde bite dich hêrre daz du mir
in dînen gnâden alsô vrumst,
sô du in dîner viwers vlamme kumst,
daz ich dan nâch volgen müeze
dînem heiligen sange süeze
unde gnâde müeze vinden
mit andern dînen kinden.
Die troume tâten im sô wê,
daz er niht wolte slâfen mê
unde an sîme gebete lac,
unz in belûhte der tac.
dô was sîn her allez vrô
unde wânden daz ez waere alsô,
als si genelûnen hôrten sagen.
ê danne ez begunde tagen,
dô schuofens ir heimreise.
alsô vuogte sich diu vreise,
der sich genelûn vermaz.
er gehiez marsilien daz,
daz karl wider heim rite
unde des niht lânger enbite
unde liez ruolânden dâ.
diz geschach ouch iesâ:
des vröuten sich die heiden.
ez tete aber manegen scheiden
von sînen vriunden dar nâch.
den ungetriulîchen schâch
begie ein kristen man,
daz er schatz der mite gewan.
des ist er durch reht verstôzen
ze jûdas genôzen
ze dem êwiclîchen sêre.
die helle bûwet er iemer mêre.
den vil mortlîchen haz
begie genelûn umbe daz,
daz er muose mîden sîn wîp.
sît er den êwigen lîp
vor dem zorne verkôs
unde manegen werden man verlôs,
sô dunket mich wol dâ bî,
daz ez von gote niht ensî
diu liebe die man ze wîbe treit.
manegem ist sîn wîp liet,
mit der er gote dienen sol,
unde lât im die gevallen wol,
die er muoz haben wider gote.
ez ist von natûre gebote
beidiu an wîben unde an mannen.
diu natûre sî verbannen,
diu daz reht alsô verkêret
unde niwan unreht lêret.
Die vürsten begunden gâhen,
dô si den tac ersâhen,
ze hove vil vroelîche.
si wâren vröuden rîche
allesamt gemeine,
âne karlen alterseine.
swaz er vröude an in sach,
daz enmohte im sîn ungemach
niht gesenften deste baz.
im wâren di ougen allez naz.
dô sprach er genelûne zuo:
wie raetestû nû daz ich tuo
unde wes ist dir ze muote?
du hâst mir mîne huote
mit dînem râte benomen:
wie sol ich nû ze lânde komen?
er sprach: ich hân sô sêre
geschaffet iwer êre,
ir muget ze lânde kêren
ân angest wol mit êren.
der beier herzog ist ein helt,
den hân ich dar zuo erwelt,
daz er vor iu rîten sol.
der kan iuch behüeten wol.
beidiu triwe unde manheit
die hât ir kraft an in geleit.
er ist in sîner jugende
ein meister maneger tugende.
der mac ze disen zîten
mit êren vor iu rîten.
sô bewart iuch alsô starke
Oygier von tenemarke:
der rîtet ziwer winstern hant.
iu ist sîn manheit wol bekant.
erst getriwe unde iu sô holt,
daz ir iuch an in wol lâzen solt.
anderhalp rîtet rîchart,
von dem sît ir wol bewart.
er behüetet iuch ritterlîche.
sô lât die von vrancrîche
ze iwerm rucke rîten,
unde lât ze disen zîten
Ruolânden diss lândes pflegen.
der ist des lîbes ein degen.
sîn nam ist alsô wol bekant,
swa er den heiden wirt genant,
daz schreckets alse ein donreslac.
ezn beschein hiute der tac
deheinen rîter alsô guot.
habt vil vroelîchen muot:
ir habt der heidene kint.
die wîle si ungetoufet sint,
son sul wir si niht wider geben.
ir sult dar nâch vil gerne streben,
daz iwer neve ruolânt
gekroenet werd über spanje lânt:
sô hât er guot unde êre.
die vürsten blânget sêre,
die lânge hie gewesen sint:
si saehen gerne wîp unde kint.
ez ist unser aller rât,
daz ir ruolânden hie lât.
sôst diz lânt wol bewart,
unde ir vroelîche heim vart.
Der keiser sprach in alsus an:
waz het ich vâlândes man
getân wider dînen hulden,
daz ich von dînen schulden
mîne huote verlorn hân?
ez ist ein vil gewizzer wân,
daz allez roemesch rîche
von dir wirt vil grôzlîche
betrüebet unde beswaeret.
dun hâst niht wol bewaeret
daz dir liep sî mîn êre.
des vergizze ich niemer mêre.
Dar vür gienc dô ruolânt.
er sprach: nû lîhet mirz lânt,
des gernt die vürsten alle.
sît ich in sô wol gevalle,
daz si mich vür manegen helt
ze disen dingen hânt erwelt,
der êren sult ir wesen vrô:
ich bin benamen ouch alsô.
einen vanen bot er im zehant:
hie mite lîhet mirz lânt,
sprach er, alse ez reht sî,
ich enpfâhez in die namen drî,
an die ich gelouben sol.
den wil ich des getrûwen wol,
ob ich durch got iht arbeite,
daz ich den lôn bereite
mit sînen kinden vinde.
ich waer sîn ingesinde
iemer gerne, mohte ich.
er wart gemartert durch mich.
esn wendet mich dehein nôt
ine sî bereite unz an den tôt,
daz ich die sêle geleite
mit des lîbes arbeite,
daz ich an den jungsten stunden
an dem rehten werde vunden.
Karl im dô den vanen bôt:
daz ich nû müese dise nôt
mit dir, sprach er, hie lîden.
ich wolde daz guot vermîden,
daz mir marsilies hât gegeben.
ez gêt mir rehte an mîn leben,
daz ich von dir sol kêren.
ine mac mit mînen êren
leider hie bî dir niht bestân,
wand ich ez sô vaste gelobet hân
daz ich hin wider kêre.
in vorhte dîn nie sô sêre:
uns nâhent arbeite.
got sî dîn geleite,
Ruolânt lieber neve mîn,
ich waene wir gar gescheiden sîn.
Die vürsten dar zuo drungen,
daz lop si im sungen.
dâ wart der hêrlîche helt
beidiu gekroenet unde erwelt
ze künege über spanje lânt.
dô sprach der degen ruolânt
ze den edelen kerlingen:
ich wil daz an iuch gedingen,
ob mir iwer nôt geschaehe,
daz ich iuch kurzlîche saehe.
ich wil die rede bescheiden:
toufent sich die heiden,
ich wil si vriden unde vristen,
als unser ebenkristen.
ist aber daz ez sô ergât,
daz si sich des tiuvels rât
sô sêre lâzent betriegen,
daz si uns beginnent liegen,
daz gêt in allen an daz leben.
des sult ir iwer triwe geben,
daz ir mir danne bî stât
unde mich hie niht enlât
in disem ellende.
daz gelobetenz in karles hende,
vernaemen si dehein sîn nôt,
si waern im bereit unz an den tôt.
Als er den vanen dô gewan,
er sprach: wâ nû, vil liebe man,
die mir helfen wellen,
wâ nû vil liebe gesellen,
wâ nû vriunt unde mâge?
nû stêt ez an der wâge:
mir ist nû vriunde nôt geschehen.
ich muoz ir aller helfe sehen,
die mîne helfe hânt bekant.
den vanen vuorte er an der hant.
ûf eine hôhe, die sach er stân,
daz ist ein bühel wolgetân,
dar ûfe gehabte er.
dâ satzte ruolânt sîn sper
zetal bî sînem beine.
er habte ûf einem steine.
dô entweich dem steine sîn kraft
sô sêre, daz sîn schaft
hin nider in den stein sanc
wol anderhalbes vuozes lânc.
daz zeiget er vil schiere
Turpîne unde oliviere.
er zôch den schaft ûz dâ
unde sazten aber anderswâ.
dô sanc er aber in den stein.
dô besante er sînen oeheim:
der quam kurzlîche dar.
nû satze ern aber anderswar,
dô sanc er alse in einen teic.
der keiser hin ze gote neic
unde sach wol, daz sîn kraft
mit gotes gnâden was behaft,
unde hiez sîn nemen wol war.
die zwelf gesellen riten dar
mit zweinzic tûsent mannen.
dern wolte deheiner dannen
âne ruolânden kêren.
zallen sînen êren
wâren si im vil bereit.
daz was genelûne leit.
dem waere lieber gewesen,
wand er in ungerne sach genesen,
daz er alterseine rite,
danne im ieman volgte mite.
Ruolânt sprach zem keiser dô:
hêrre, ir sult gern unde vrô
hin wider ze lânde kêren.
ich wil nâch iwern êren
den vanen vüeren unze ich lebe.
ir habt die grôzen gotes gebe
erworben an dirre verte.
sît mir got daz heil bescherte,
daz ich diss lândes pflegen sol,
ir muget mir des getrûwen wol,
in gerûme in niemer daz lânt.
mir enpfellet der van niht ûz der hant,
sô der hantschuoch genelûne tete.
ez ist mîn rât unde mîn bete,
daz ir ez hie balde rûmet
unde die vürsten niht ensûmet.
got selbe staete iur êre.
dô weinte karl sêre:
Ruolânden er dicke kuste
unde dructe an sîne bruste
vil vaste mit den armen.
er sprach: got müeze erbarmen,
daz ich dich hie muoz lâzen.
ich kan niht dar zuo gemâzen,
dâ mit mir sô wol geschaehe,
sô daz ich dich tegelîche saehe.
Dâ wart von in beiden,
dô si sich muosen scheiden,
ein jâmer starc unde alsô grôz,
daz man den klegelîchen dôz
über eine mîle vernam;
dô ez an die stunde quam,
daz sich der bruoder von dem bruoder schiet
unde sich der vater des beriet,
daz er sînen lieben sun lie,
man vernam sô grôze klage nie.
daz tete in allen sô grôze nôt:
si santen manegen in den tôt.
Karl kêrte ze lânde
von sînem neven ruolânde
in dem tal ze runzevâl.
daz was daz jungeste mâl,
daz in der keiser lebende sach.
von des schulden daz geschach,
der was wol der zühte wert,
der nieman guoter wirt gewert.
Dô ruolânt sîns gemaches pflac
unz an den anderen tac,
dô bevalh er gote sîniu dinc
unde slouf in manegen liehten rinc.
zwô hosen leite er an diu bein,
dâ was vil manec edel stein
mit grôzem vlîze in geworht.
er was des gar unrevorht,
daz in dehein wâfen dâ versnite,
swelhe nôt er anders lite.
er leite an einen halsperc vesten,
daz si niender deheinen westen,
des si alle sô wol geluste.
im schein von sîner bruste
ein trache von golde.
dem bran, als ez solde,
daz viur ûz sînem munde.
swaz man erdenken kunde
der edelsten steine,
dâ mit was er gemeine
gemachet alsô lobesam,
sô ez wol dem helde gezam.
sîn helm der hiez venerant,
den der degen ruolânt
ûf sînem houpte wolde tragen.
der was mit golde beslagen.
an der lîsten stuont ergraben
mit guldînen buochstaben:
elliu wâfen lâzent mich maget.
dir sî daz vür war gesaget,
wilt du mich gewinnen,
du vüerest schaden hinnen.
sîn swert daz hiez durndart,
wan nie deheinz gesmidet wart
sô guotez alse ich waene.
sîn site was seltsaene.
swa erz mit slegen hin bôt,
dâ was gereite der tôt.
alle die ie smiden begunden,
die enwesten noch enkunden,
wie daz swert gehertet wart.
ez was scharpf zaeh unde hart:
des vorhtez elliu heidenschaft.
der stahel het dâ vor deheine kraft.
ez waere bein oder horn,
daz was der vor gar verlorn.
dehein vlins was sô herte,
der sich dundarte erwerte.
einen spiez nam er an die hant,
einen wîzen vanen er drane bant.
daz was des heldes zimier.
dâ wâren vogel unde tier
mit grôzem vlîze an geleit.
nû was er alsô wol bereit,
daz er sich nie bereite baz.
ûf ein ros er dô saz,
daz was geheizen valentich.
daz kriuze tete er vür sich
ze rucke unde ze sîten.
war er dô wolte rîten,
daz liez er wizzen sîne man.
er reit ûf einen hôhe dan
en almitten under sie.
er sprach: nû bîtet mîn hie,
unde enlât iuch niht belângen.
ich hân diz lânt empfangen.
mir waer leit ob ich ez verlür,
daz man mîn bôsheit drane kür.
ich wil gerne gesinnen,
ob unser widerwinnen,
deheine samenunge haben.
ich wil ûf eine warte draben,
rîtents iender in daz lânt,
daz ich si sehe al zehant.
Dô nam er einen sînen man,
den liebsten den er ie gewan,
der was geheizen walthêr.
ern wolde ouch nieman mê,
unde reit ûf einen berc hôch.
dô sach er wâ dort her zôch
ein her daz er des muose jehen,
ein groezerz wurde nie gesehen.
er sach vanen in dem melme,
beidiu schilt unde helme,
daz in dûhte den helt genaeme,
wie al diu werlt dar quaeme.
ir golt gap sô grôzen glast,
daz im der ahte gebrast,
wie vil ir aller mohte sîn.
sô michel was der widerschîn
unde sô vol was ir al daz lânt,
daz er sîn ahten lie zehant.
er sprach lie zu walthêre:
nû ensûme dich niht mêre.
rît unde sage dem her,
daz si sich warnen ze wer.
heiz si sich wâfen schiere.
sage turpîne unde oliviere,
Marsilies rîte uns inz lânt.
sem mir disiu zeswiu hant,
sin hilfet dehein ir schal.
ir wirt noch hiute ein sô getân val,
daz si geriwet disiu vart,
daz ir ie gedâht wart.
nim under dînen allen
tûsent die dir gevallen
unde bevâh uns den berc mit in.
getuont uns die heiden dâ hin,
unz wir den berc danne hân,
sô muge wir in widerstân,
deste baz unz an die stunt,
daz ez dem keiser wirt kunt.
Walthêr reit dannen zehant.
dannoch habter ruolânt,
unze er der heiden kraft,
ir gebaerde unde ir ritterschaft
vil wol besehen hâte.
dô kêrte er dannen drâte.
dô die sînen wol vernâmen,
daz die sarrazîne quâmen
unde dar sô vaste nâhten,
ze gotes dienste si gâhten.
an der ersten ummuoze
vielen si gote ze vuoze.
mit der venje die si tâten
sîner gnâden si in bâten
unde manten en zallen stunden
sîner marter unde sîner wunden,
dâ mit er die sîne erlôste,
daz er si dâ getrôste,
daz er in vergaebe ir sünde
unde selbe waer ir urkünde.
mit vlîze si sich bewarten,
zem tôde si sich garten
unde wâren doch guote knehte,
ze der marter vil gerehte.
dô sich bewarten di gotes degene
mit gebete unde mit segene,
mit der bîhte die si tâten,
mit dem glouben den si hâten,
mit den trehenen die si weinten,
dô si sich mit triwen gereinten,
mit grôzer diemüete,
mit maneger slahte güete,
die si ze gote habten,
die sêle si dô labten
mit dem gotes lîchnamen.
vil gerne si den nâmen.
ze gote trôsten si sich dô
unde wurden alle alsô vrô
sam die ze brûtlouften sint.
daz wâren rehtiu gotes kint.
swaz den einen dûhte guot,
daz was der andern muot.
uns saget dâvît der rîche
von in bescheidenlîche,
wie grôz in lônet unser trehtîn,
die brüederlîche ensamet sîn.
er wil in sînen segen geben,
die in den gnâden wellent leben,
daz si gote einmüetec sint.
daz tâten disiu gotes kint.
ir triwe ir minne ir zuoversiht,
ir gedinge was gescheiden niht.
si wârn alle eines muotes ie,
ir deheiner enpfiel dem andern nie.
Die gar verworhten heiden,
die sich niht wolten scheiden
von des tiuvels gebote,
si vielen vür ir apgote
unde swuoren in des vil sêre,
si verdientenz iemer mêre,
daz si in daz erloubten,
daz si ruolânden enthoubten,
unde swenne si in erslüegen,
daz si sîn houpt vür si trüegen.
beschertens in die êre,
si verschultenz vil sêre
beidiu mit tanze unde mit spil.
grôzer hôhvart was dâ vil:
si vuoren mit übermuote.
sin mohten in gotes huote
niht komen mit der hêrschaft.
si versâhen sich zuo des lîbes kraft
unde wolten des niht verstân,
dêz wider gote was getân,
swaz si dâ nâch gevâhten,
dô si ir schepfer versmâhten,
der nieman lât ungewert,
swes er mit diemüete gert.
Uns saget der daz buoch las,
wie vil der apgote was,
die die heiden dâ hâten
unde in grôzen dienest tâten:
der wâren siben hundert.
Mahmet was ûz gesundert:
der was der hêrste under in.
an den kêrtens alle ir sin,
daz lop si im sungen,
siben hundert horn dâ klungen.
nâch der künege gebote
hetens ieslîchem apgote
solhen dienest erkorn,
daz man in blies ein horn.
noch was des dienstes vil,
des si in mit maneger hande spil
den tac pflâgen unde die nacht.
si heten ein bethûs gemaht,
daz si mit in vuorten über lânt:
dar an man mê gezierde vant,
dan man taete sît oder ê.
ezn wart nie noch enwirt ouch mê
ein hûs von solher meisterschaft.
dâ heten an grôze kraft
alle die liste, die man ie
an deheinem werke begie.
daz hûs was algemeine
mit golde unde mit gesteine
geworht vil wol mit sinne.
Mahmet saz dar inne
unde die andern apgot über al.
dâ was von hornen grôzer schal
zallen zîten vor in.
die heiden giengen dar in,
swenne si beten solden
unde bâten swes si wolten.
Marsilies vuortez umbe daz,
daz im die gote deste baz
dannen hulfen durch ir êre.
des getriwet er in sô sêre,
daz er wol triwete genesen.
er wolte des gewis wesen,
gesaehen die kristen daz golt,
daz sî dem würden sô holt
unde alsô sêre dar striten,
daz si den tôt dar nâch liten.
dô die heiden gesâhen,
daz der strît begunde nâhen,
dâ vielens vür ir apgot
unde gâben sich in ir gebot
mit dem houbte vür eigen.
unde bâten die veigen,
daz si ir nôt bedaehten
unde selbe vor vaehten,
daz si in den lîp generten
unde in daz heil bescherten,
daz si den sige naemen
unde doch vroelîche quaemen
her wider ze salveterre.
si getriweten in ze verre:
des gelâgen si der nider.
der gote quam deheiner wider,
si wurden zestochen unde zeslagen,
daz siz niemer haeten vertragen,
soltens ir êre behaben.
si wurden in pfuole unde in graben
sô tiefe alle geteten;
swer si dar nâch âne solde beten,
der vant si alsô êrlôs,
daz er niender an in kôs,
daz si iht ze goten tohten
od ieman gehelfen mohten.
Ûf huoben sich die heiden,
die unsamfte wurden gescheiden.
michel wart ir schal.
velt berc unde tal,
daz was mit in bedecket gar.
man wart der erden niht gewar.
die vogele vielen alle
von dem grôzen schalle.
ir kraft noch ir gevidere
daz enhalf in niht dâ widere,
sin müesen zuo der erden tôt.
des küneges sun alderôt
der reit durch schouwen her vür,
daz er die wârheit erkür.
waz die kristen taeten
unde wie vil si rîter haeten.
dô sach er wes si pflâgen,
daz si an ir venje lâgen
unde got gnâden bâten
unde sich bereitet hâten,
als guote rîter solden,
die niht entwîchen wolten.
er reit hin widere zehant
unde sprach, dô er den künec vant:
Mahmet lâze iuch lânge leben,
der müeze iu sige unde êre geben
iwer wille müeze hie geschehen.
ich hân die kristen gesehen
unde sach dâ daz mir wol behaget.
si sint erschrocken unde verzaget
unde sint gevallen an ir knie.
si wizzen uns vil wol hie
unde sint wol worden innen,
sin mugen uns niht entrinnen
nû sult ir êren alle die,
die iuch gerne êrten ie.
ir sult uns lehen lîhen
unde sult mir niht verzîhen
daz ich hiute vor vehte.
hie ist sô vil guoter knehte,
wie künde mir iemer baz geschehen
sô daz ichs alle lâze sehen,
daz ich slahe ruolânden,
unde si daz in manegen lânden
nâch dirre zît beginnent sagen.
daz lop lât mich hie bejagen.
des habt ir michel êre,
ouch diene ich ez iemer mêre.
Marsilies sprach dâ zestunt:
nû bringe ich dich wider gesunt
Mahmet mîn hêrre:
dem getrûwe ich vil verre.
vil wol ich dir der êre gan.
wirdestu ein sô saelec man,
daz du ruolânden betwingest
unde mir sîn houbet bringest,
sô ist mîn leit verdorben
unde hâst ouch du erworben
alle werltwünne,
unde êrest der zuo dîn künne.
Ruolânt der hât zwelf schar:
dâ engegen warne dich dar,
als ich dich wol gelêren kan.
du solt mir weln zwelf man,
an die ich mich getürre lâzen,
die guoten willen dar zuo hân.
sô neme danne ir ieslich
zwelf tûsent rîter ze sich
unde schaffet iwer huote,
unde vart mit einem muote:
son muget ir niemer missevarn.
unde rîtet in zuo mit den scharn
unde erslahets alle zehant.
Olivier unde ruolânt
die hânt mir getân sô leide,
gesaehe ich si noch beide
ûf eime boume hangen,
sô waer mîn wille ergangen.
Dô man vernam die rede sîn,
daz ir zwelfe solden sîn,
den dâ solde gevallen
die êre vor in allen,
dô begundens dar gâhen
zwelfe die sich versâhen,
daz er si dâhin lieze
unde si des niht verstieze.
desn lât iuch niht betrâgen,
ich sage iu âne vrâgen
welhe namen si hâten,
die sich dar senden bâten.
des küneges sun alderôt
der was der êrste, der der nôt
gerte durch der êren lôn.
der herzoge valsarôn
sprach dar nâch vermezzenlîche:
hêrre, ich bin sô rîche
des lîbes unde des muotes
beidiu rîter unde guotes,
daz ich mit wâren schulden
vil wol nâch iwern hulden
gedienen mac unde kan.
ich hân ahzehen tûsent man.
nû erloubet mir deich ande
mînen schaden an ruolânde
sost mirz wol ergangen.
mîn liut ist mir gevangen,
mîn marke ist mir verbrunnen,
mîne bürge âne gewunnen.
lât mir daz heil gevallen,
daz ich hiute vor in allen
Ruolânden des lîbes müeze entladen.
sô vergizze ich alles mînes schaden.
Marsilies der lachte dô,
er sprach: ich bin des vil vrô.
mahtû ruolânden gevellen
oder einer sîner gesellen,
ich mache dir mîn rîche
mînen kinden gelîche:
dar an soltu niht verzagen.
du solt noch hiute bejagen,
daz dîn künne wirt geêret
unde dîn rîchtuom zwîvalt gemêret.
Dô quam der künec ûzerwelt,
der was des lîbes ein helt:
Cursables man in nante.
manlîche er dâ vür rante.
dâ was nieman baz geriten.
er begunde grôzlîche biten,
daz er ir einer müese sîn.
er sprach: vil lieber hêrre mîn,
des grôzen mahmets segen
müez iwer unde iwer êren pflegen.
ich pflig ir ouch gerne swâ ich kan.
ich hân einz unde drîzes tûsent man,
ze beherten iwer êre.
swa ich hiute hin kêre,
si rechent gerne iwern anden.
nû erloubet mir über ruolânden:
mînes rehtes wil ich iuch manen,
ich vüere den oberesten vanen
vor iwern mannen allen.
ez ist mich an gevallen
mit adel unde mit reht,
daz ich hiute vor vehte:
dâ mite sult ir mir lônen.
ich sluoc den künec pfilônen,
hêrre, durch iwer êre.
des danket er im sêre.
er sprach: ich muoz dich liep hân,
du hâst vil dicke getân,
dâ von ich vröude gewan.
beidiu du unde dîne man
müezet mir die liebsten wesen.
lâ der zwelfer einen niht genesen:
der êren wil ich dir wol gunnen,
du hâst mich iemer gewunnen.
Dô quam ein heiden zehant,
der was malprîmes genant,
der herzoge von pergalt.
er sprach: durch küneclîchen gwalt
lât mich iu mîne nôt klagen.
Ruolânt hât mir erslagen
mînen bruoder unde mîne man,
unde allez daz ich ie gewan
hât er mir an gewunnen.
nû sult ir mir des gunnen,
daz ich daz müeze rechen
unde durch sîn herze stechen
mînen goltvarwen spiez.
der künec im vür wâr gehiez,
erslüege er ruolânden,
er taet im in sînen lânden
vil maneger êren gewalt.
der herzog von pergalt
der neic im vroelîche
unde sprach: nû bin ich rîche.
Dô quam ein künec hiez mûrasel,
der was starc unde snel.
er sprach: marsilies hêrre,
in gesach nie bilde merre
noch alsô rehte wol getân,
sô ich einez hie von golde hân.
daz wil ich iu gerne geben
unde will iu allez mîn leben
ziwern êren sîn gereit,
daz ich hiute die stolzheit
an ruolânde müeze slahen nider.
Marsilies sprach: dan ist niht wider,
daz ich ûze hân od inne
oder iemer mê gewinne,
daz ist dir allez erloubet,
bringestû mir ruolândes houbet.
Dô quam von balvier amirât.
er sprach: ich wil daz ir mich lât
Ruolânden selbe vellen
unde alle sîne gesellen
unde swer uns welle widerstân,
sît ich verre her gevarn hân.
nû schowet mîne ritterschaft.
ich hân alsô grôze kraft,
ob sich ruolânt generte
unde sînen lîp erwerte
disem her algemeine,
sô slüeg ich in doch wol eine.
lât mich im nemen sîn leben.
ich wil iu hie zehant geben
mînes besten goldes tûsent marc.
du bist biderbe unde starc
unde bist vil rehtes muotes;
ich enger niht dînes guotes:
du bist ein helt zen handen.
slah du mir ruolânden.
gît dir mahmet die êre,
ez hilfet dich iemer mêre.
Balvier hâstu von mir,
daz wil ich zeigen geben dir
wis iemer dienstes vrî
zediu daz ich gewis sî,
daz ich noch hiute hie gesige
unde ruolânt tôt vor dir gelige.
dô quam von tortôse targis,
der sprach: hêrre, ich wil den prîs,
hie gewinnen als ein vrum man.
nû gedenket hiute dar an,
daz iwer tohter ist mîn wîp.
nû ruochet schouwen ob mîn lîp
iwer tohter muge wesen wert.
Ruolânden scheidet mîn swert
noch hiute von sînem lîbe,
oder ich wil man noch wîbe
niemer werden wert noch maere,
wird ich des lügenaere.
ich wil mit mînen henden
mîn vil guot swert balswenden
in sîme herzenbluote berennen.
ir sult ez wizzen unde erkennen,
daz ich iwer êre
alsô gerne unde alsô sêre
vüegen wil, daz ist mîn muot,
als ruolânt sînes hêrren tuot.
Marsilies sprach: ich bin dir holt,
als ouch du mir von rehte solt.
in gezwîvelt an dir nie.
ich getriwete dir ie
mîner êren alsô wol,
sô ich von rehte mînem kinde sol.
gît dir mahmet die êre,
daz du die widerkêre
mit ruolândes houpte getuost,
sô soltû dar nâch unde muost
künec sîn ze kerlingen.
die wil ich dir betwingen.
gelît ruolând der nider,
ich gejage karlen hin wider
sô verre durch vrancrîche,
daz si alle sicherlîche
tôt werdent gesehen,
od si müezen mahmet ze gote jehen.
Dô quam aber dâ zestunt
ein herzoge, der hiez eschermunt.
der was von valterne.
der sprach; ich tete ie gerne
diu werc diu zêren tohten.
ich hân durch iuch gevohten
zehen volcwîge grôz,
dâ ich des siges ie genôz,
unde quam ie dannen âne scham.
nû taete ich gerne hie alsam.
ich hân die zwelf tûsent man,
die besten die ich ie gewan,
mir waere liep daz ruolânt
gelaege vor mîn selbes hant.
nû gunnet mir daz ez ergê,
daz diene ich gerne iemer mê.
Marsilies sprach: geloube mir,
aller mîn trôst der stêt an dir.
ist daz mich hiute dîn swert
Ruolândes houbtes gewert,
wiltu danne halbez daz ich hân
oder dannoch mê, daz ist getân.
Dô quam aber dô zehant
ein künec, der hiez estrogant.
der sprach: ich bite iuch sêre,
durch iwers namen êre,
daz ir nemt swaz ich geleisten mac,
unde lât mich ruolând einen slac
nâch mînes herzen willen geben:
behalter danne sîn leben,
daz ich des iemer sî geschant.
habe danc, künec estrogant,
zwelf slege sîn dir erloubet.
bringestû mir ruolândes houbet,
ez wirt dir tuirlîcher degen
mit golde tûsentstunt gewegen.
Dô quam der künec stahelmariez,
der sprach: ich wil diesen spiez
in ruolândes houbet stôzen.
des gih ich vor mînen gnôzen,
unde wil geloben dar zuo,
ob ich daz hiute niht entuo,
daz ir mich toetet als einen diep.
Marsilies sprach: du bist mir liep.
brinc mir sîn houbet zehant,
ich wil dir geben ein bezzer lânt,
danne dîn künecrîche sî,
unde wil dich iemer lâzen vrî.
dô quam von sibilje margriez.
swelhe vrouwen er sich sehen liez,
diu leiste allez sîn gebot
unde minnet in als einen got.
die heiden man unde wîp
die schoweten gerne sînen lîp.
der zuhte ûz halbez sîn swert.
er sprach: diz hât mich gewert,
daz dir dienent gewalteclîche
elliu taurischen rîche.
diu betwanc ich hie mite.
nû sult ir tuon des ich iuch bite:
heizet sich daz liut bereiten.
ich wilz her ze rôme leiten
unde wil schowen dar zuo,
waz karl in peters hûse tuo.
erbeitet er mîn dar inne,
ezn sî daz er mir entrinne,
er muoz sich iu ze manne geben,
oder ez gêt im an daz leben.
wir sîn küen unde vermezzen.
Karl hât hie gesezzen
wol sehs jâr oder mê.
ichn kêre ouch wider niemer ê,
ê danne ir roemisch rîche
gewinnet gewalteclîche
reht als er spanje gewan.
ich hân zwei unde drîzec tûsent man,
dâ mit ich iu niemer geswîche.
daz gelob ich iu getriwelîche,
daz ich niemer wider kêre,
irn behertet alle iwer êre.
Marsilies sprach: du redest wol,
unde sage dir waz dichz helfen sol:
beidiu rôme unde laterân
wil ich dir machen undertân
unde allez roemisch rîche.
daz wizzet sicherlîche.
Der künec cernoles quam dô,
er was der krefte harte vrô,
daz er ûf einem arme truoc,
des zwelf mûlen was genuoc.
er sprach: marsilies hêrre mîn,
ez mac vil wol ein schande sîn,
daz wir sus lânge beiten.
heizet sich daz her bereiten.
ich bringe iu ruolânden
in alsô starken banden,
daz ir in wol muget toeten
unde karlen dâ mit noeten,
daz er iu diu kint wider gît
unde lât iuch nâch dirre zît
iwer lânt haben alsam ê
unde getuot iu niemer leit mê.
ich vürhte der vürsten kinde.
als karl nû bevinde,
daz wir niht wellen alse er wil,
waere ir noch alsô vil,
er hiezes alle hâhen.
darumbe wil ich in vâhen
Ruolânden alterseinen
unde lâzen der andern deheinen
niemer lânger genesen.
des sult ir vil gewis wesen,
ich zebrîches alle als ein huon.
wider mich mac nieman niht getuon.
hebe danc, hêrlîcher helt,
ich hân dich dar zuo ûz erwelt,
sprach marsilies zehant,
daz du mir loeset mîniu lânt.
bringestu mir ruolânden
alsô lebenden ze handen,
sôst mîn wille geschehen.
ich wil dich selbe lâzen sehen,
daz mir guot unde kint
schiere wider worden sint,
diu karl vüeret dâ hin.
dar nâch rihte ich über in,
des hân ich mîne triwe gegeben.
eine wîle lâze ich in leben,
unze mir karl getuot
allez daz mich dunket guot
unde mir gebezzert alsô wol,
daz er sichs iemer schamen sol.
underwint dich der schar
unde hebe dich manlîche dar
unde handel ez mit sinnen.
lâ dir deheinen entrinnen
ich gibe dirz lop unde die êre
unde lône dirs iemer mêre.
Dô nam der zwelfer ieslîch
zwelf tûsent ze sich,
die ich dâ vor hân genant,
unde einen vanen an die hant.
dâ wart ein alsô grôz schal,
rehte als berge unde tal
alle klungen unde wageten.
daz die kristen niht verzageten.
des nam die heiden wunder.
ein herzoge was dar under,
der was valsarôn genant.
er sprach: mir ist wol bekant,
waz uns daz beste ist getân.
sît wir zwelf guote schar hân,
die kristen hânt ouch zwelf schar,
lâze wir eine rîten dar
unde merken daz vil rehte:
als schiere sô diu gevehte,
dar nâch veht aber ein schar.
rîte wir mit einander dar,
sô habent sich die kristen
zesamne durch vristen.
swaz uns den vordersten geschiht,
den mugen die hindersten niht
gehelfen vor gedrenge.
uns ist diu stat dâ zenge,
des ist daz scheiden helflîch.
sô versuochet unser ieslîch
sîne manheit unde sîne kraft,
unde werden benamen sigehaft.
den rât lobtens alle
unde riten vür sich mit schalle.
dô die kristen gesâhen
die heiden gein in nâhen,
dô sprach olivier wider ruolânden:
wir haben an unsern handen
ein grôz volcwîc herte.
nû sul wir unserr verte
ein ritterlîchez ende geben,
unde suln sô wern unser leben,
daz got selbe hie gesige
unde der tiuvel sigelôs gelige.
ich lobe den heiligen krist,
dêz uns her zuo komen ist,
daz wir mugen gotes rîche
gewinnen sô kurzlîche.
maneger lîdet grôze nôt
iemer unze an sînen tôt,
daz er gotes hulde bejage.
die muge wir hiute an disme tage
volleclîche erwerben.
wir genesen oder sterben,
wir werden hiute âne sünde gar.
nû nemt des allesamt war,
daz wir einmütec sîn:
sô wirt uns gotes gnâde schîn.
si habent den tôt an der hant.
lieber geselle ruolânt,
nû blâs dîn horn, des ist zît.
künde dem keiser den strît,
sô kumt er uns mit der kraft,
daz wir dise heidenschaft
âne schaden wol gestillen.
durch mîner lieben swester willen,
diu dir ze wîbe ist gesworn,
nû blâs vil balde dîn horn.
vriste dîne hêrlîche man.
gedenke hiute dar an,
si habent dir liebes vil getân.
daz muoz allez an gote stân,
sprach der ûzerwelte ruolânt.
er huop ûf sîne zeswen hant
unde sprach: waere ez dir niht leit,
ich swüere dir einen offen eit,
daz ich ez noch niht blâsen wil.
der heiden ist nie sô vil,
ezn sî an ir veigetagen.
ich wil dir daz vür wâr sagen:
si sint vor gote verteilet.
unser sêle werdent geheilet
mit der marter des lîbes.
ine solde deheines wîbes
ze rehte niemer werden vrô,
gezwîvelt ich an gote alsô,
daz ich dise nôt entsaeze
unde der êren vergaeze,
daz mîn got zeime kinde gert.
wolde got waer ich des wert,
daz ich den namen erwürbe,
ê mir der lîp erstürbe.
er wart saelec ie geborn,
den got dar zuo hât erkorn,
daz er in sînem dienste geliget.
der hât dem tiuvel an gesiget
unde hât daz gotes rîche
erworben êweclîche.
gein disen boesen âsen
wil ich niemer mîn horn geblâsen.
si wolten vil gewis wesen,
daz wir niht triweten genesen
unde verzaget waern met alle.
si varnt nû sô mit schalle:
sô würde ir schalles deste mê.
ich unvröwe si michel ê,
denn ich si vröwen welle.
ir vröude unde ir geschelle
daz geliget vil schiere dar under.
got selbe wil sin wunder
noch hiute lâzen werden schîn
unde dundart die tugent sîn.
Ruolândes gesellen einer,
ein rehter unde ein reiner,
der erzebischof turpîn,
der stercte die gesellen sîn
mit guoten worten an den strît.
nû vröwet iuch, sprach er, dirre zît
uns ist ze vröwenne geschehen,
daz wir den tac hân gesehen,
an dem wir suln erwerben,
daz wir niemer mê verderben.
vollestêt an dem rehten:
hiute muge wir gerne vehten.
der tiuvel kumt mit sîner kraft
unde bringet sîne ritterschaft,
umbe daz er uns verderbe.
nû vehtet umb iwer erbe,
daz uns lânge geheizen sî.
venîte benedictî.
nâch dem süezen segene,
wâren gotes degene,
muget ir vil gerne vehten.
iuch vüeret unser trehten
zuo sîn selbes kinden.
wâ mohte wir danne vinden
sô rîchen solt umb unser tât
sô den uns got geheizen hât:
swer an dem gelouben vollestât,
mit den ougen, diu er hât,
sol er got iemer drumbe sehen.
iu sol genade hie geschehen:
ez ist hiute der gnâden zît.
mit swaz sünden ir her komen sît,
der sult ir âne hinne varn,
als ein niuborn westebarn.
swaz ir hiute der heiden
von dem lîbe muget gescheiden,
daz setze ich iu ze buoze.
nâch dem selben gruoze
vielens nider an ir knie.
der hêrre segenete sie.
als der segen ende nam,
er sprach indulgenciam,
in wart der antlâz getân.
den sult ir vil gewis hân,
sprach ein stimme von gote
des bin ich ein gewisser bote,
swes iu der bischof hât gegert,
daz iuch daz got alle wert.
Des trôstes wurden si dô
beidiu starc küen unde vrô.
vroelîche si ûf lâzen.
si hâten gar verlâzen
durch die êwigen wünne
beid ir vriunt unde ir künne,
dar zuo lêhen unde eigen.
si wolten gote zeigen,
daz siz mit willen taeten
unde alle ir sorge haeten
geworfen ze rucke.
nû müezens unser brucke
zuo dem gotes rîche wesen.
sît si an der sêle sint genesen,
nû müezens uns ze gote wegen,
daz uns sîn heiliger segen
erloese von der broede.
swa unseriu herzen oede
in deheinem zwîvel leben,
daz er uns ein reht ende müeze geben,
daz si uns ze gotes hulde bringen.
des sul wir an si gedingen.
Dô si sich wol bewarten .,
nû hoeret wie si sich scharten.
Walthêr der reit von dannen
ûf den berc mit tûsent mannen
unde wolte ir hüeten dâ mite,
daz si nieman obene an rite.
dô nam der zwelfer ieslich
zehen hundert rîter ze sich.
siben tûsent wâren noch dâ.
der nam ieslîcher iesâ
rehte sehsthalp hundert.
noch wâren dâ ûz gesundert
vier hundert rîter guote.
die sazten si ze huote,
swelh schar dar zuo niht tohte,
daz si sich erwern mohte,
daz si des war naemen
unde der ze helfe quaemen.
der leite alrich von normendîn
unde ander die gesellen sîn,
Witram unde ornant
Billunc unde sigebant.
Nû hânt si sich gesundert.
sehzehenthalp hundert
reit under ieslîches vanen.
Ruolânt begunde si manen.
er sprach: gedenket dar an,
swer ritters namen ie gewan,
des ritterschaft wirt niemer guot
âne ritterlîchen muot.
er wirt der lântliute spot.
im muotet unser hêrre got,
daz er ritterlîche tuo,
swem er gehilfet dar zuo,
daz er ritterlîche mac leben,
unde wil im ouch den lôn geben,
den er ritterlîche erwerben sol.
got nimt den dienst niht vür vol,
den ein rîter getuot,
ern habe ouch ritterlîchen muot.
versuochet doch ein man ein swert.
gestêt ez danne, sôst ez wert.
alsô sin wir gote, ob wir gestân,
swenne wir grôze nôt hân.
ich sihe an den heiden wol,
waz uns vor in bewarn sol.
si hânt zeteilet ir her:
dar engegen warnen uns ze wer.
si wellent uns allenthalp anrennen,
daz kan ich vil wol bekennen.
nû neme unser ieslich
sîne schar dâ wider ze sich
unde kêre die rucke an einander.
lebte der wunderlîche alexander,
wolt er dâ enzwischen dringen,
er mohte lîhte übel gedingen.
werde wir aber des gewar,
daz si uns bestênt mit einer schar,
an die sende wir ouch eine.
bestê wirs alle gemeine,
sô werde wir ouch müede gar.
kumt dan ein geruowet schar.
die entwurkent uns zehant.
dâ bî sît alle des gemant,
ob si uns mit einer schar bestân,
daz wir ouch eine strîten lâzen.
die mir wellen in der nôt
bestên unze an mînen tôt.
die suln vaste hüeten mîn.
si mugen des gewis sîn,
ezn lebet nieman sô getân,
lât er dâ enzwischen gân,
ern müeze unsamfte erbeizen.
daz wil ich iu geheizen.
got behüete uns durch sîne êre,
die vînde nâhent uns sêre.
Ruolânt der degen milte
der vuorte an sînem schilte
einen erhaben lewen von golde,
den er ze rehte vüeren solde.
der lewe wart sô grimme nie,
sô ez ruolând an die nôt gienc,
ern hete im wol gelîchen muot.
Ruolânt tete als der lewe tuot:
swie vil der lewe tier siht,
diene vürhtet er mit alle niht.
swie vil der heiden waere,
Ruolânt was âne swaere.
er vröute sich des strîtes sô.
daz sîne gesellen wurden vrô
unde gehabten sich deste baz.
die heiden erschracte daz.
die wânden, sô si zuo riten,
daz si gesigten ungestriten.
die dâ vür begunden gâhen
unde die wârheit wol besâhen,
daz des niht mohte geschehen,
die heten kurzlîche ersehen,
daz si staete wâren unde unverzaget:
die het ir geruocheit dar gejaget.
des begundens sich ze schamen.
si riten wider ze samen.
si gerou daz si quâmen dar.
si waeren hinden an der schar
michel gerner gewesen.
si triweten niender genesen.
die dâ vor begunden vlêhen
ir hêrren umbe daz lêhen,
daz si ruolânden erslüegen
unde daz houbet vür in trüegen,
die wurden nû sô stille,
daz si gerou der wille,
daz si sich vermâzen ûf dem prîs.
der dâ vor in lewen wîs
vor zorne strûbte sînen kamp,
der wart nû senfte als ein lamp.
Dô ruolânt hete wol gar
bereitet sîne zwelf schar
unde ûf der warte habte,
Alderôt dort her trabte.
er sprach: bistû hie ruolânt?
Mahmet hât mich her gesant
unde marsilies mîn hêrre.
dirn geschach nie leit merre,
dan dir noch hiute geschiht,
dir enwerre denne daz niht,
daz du âne houbet müezest sîn.
daz vüere ich vür den hêrren mîn
dir quam dîn hêrre jhesûs krist
nie verrer danne er hiute ist.
sîn wirt übele an dir geschônet.
wie hât dir peter nû gelônet,
daz er ze rôme beliben ist
unde du hie an dem tôde bist?
tump was karl dîn oehein,
sîn wîstuom übele dar an schein.
daz er dich hinder im liez.
ich bewille hiute mînen spiez
in dînem herzen bluote.
mit dîner übermuote
wirf ich dich hiute in einen graben.
Spanje muoz vor dir vride haben
unde swaz krône in der werlte ist.
ich lâze dich nâch dirre vrist
ze rôme niemer verjehen,
waz dir hiute sî geschehen.
Dô sprach der degen ruolânt:
du vorderst mir ein swaere pfant,
ich müeze dir mîn houbet lâzen.
daz sol durndart understân.
ich hoere an dîme gekôse,
du bist ein zage bôse.
ich stên in kristes gebote.
nû ruof mahmete dîme gote.
unde heiz dir helfen, des ist nôt.
sît du mir biutest den tôt,
sô hân ich rehte schult ze dir.
daz du dâ geheizest mir,
des wirdestû von mir gewert.
Ruolânt zucte sîn swert
unde huop ich an den heiden.
dâ wart von in beiden
ein strît, den der tôt schiet.
Ruolânt dem heiden verschriet
den schilt zetal durch den rant,
daz im der schilt unde diu hant
ûf der erden gelac,
unde gap im aber einen slac
durch den helm unde durch die hirnschal
unde alsô durch die brust zetal
durch beide satelbogen nider;
daz swert enhabte niht wider,
ê im daz ort komen was
in die erden durch daz gras.
dô sprach er zuo dem heiden:
nû bistu wol bescheiden,
daz sante peter sterker ist
unde der vil heilige krist,
danne mahmet dîn got.
mir hât des obersten gebot
an dir gewunnen den prîs.
Karl was biderbe unde wîs,
daz er mich hinder im liez.
ich hân geleistet daz ich dir gehiez.
ez ist wol erhaben, sprach ruolânt,
nû gedenket der swert in der hant,
edelen volcdegene,
unde werbet nâch gotes segene.
Des küneges sun alderôt
gelac mit sînem rosse tôt.
ê si gevielen der nider,
daz swert huop ruolânt ûf wider
unde schutte daz ez lûte klânc.
er sagte gote grôzen danc,
der im den sic dâ geschuof.
sich huop ein vroelîcher ruof
ir herzeichen wart ein schal:
Munschoy riefens über al
alle die von kerlingen.
dô liezens diu ros springen
die kristen unde die heiden.
der muot was an in beiden,
daz si nieman schiede wan der tôt.
dâ gienc ez an die rehten nôt.
Dô sprach ein herzoge hiez carpîn:
Ruolânt, du solt gewis sîn,
mac dich dehein wâfen gwinnen,
sone kumestu niemer hinnen.
du hâst mînes bruoder sun erslagen.
du maht vil wol vür wâr sagen,
bewart dich nû dîn hêrre krist,
daz er ein vil starker got ist.
einen grôzen schaft er nigen liez,
dar âne stuont ein starker spiez,
daz ros nam er mit den sporn
unde stach den degen wolgeborn
nâch grimmes herzen gelust
ûf einen schilt vür die brust,
daz sich der starke schaft bouc
unde ein stücke von dem andern vlouc.
dar zuo sluoc er ruolânden
ûf den helm veneranden
einen vermezzen slac.
daz ist dîn jungester tac,
sprach der degen ruolânt.
er sluoc in durch des schiltes rant
mit dem guoten durndarte
unde versneit in alsô harte,
daz er begunde nîgen
unde tôt dâ nider sîgen.
Dô vâhten di wâren gotes man,
dês gotes êre gewan.
Mahmets ûzerkornen
die mahten mit ir hornen
ein harte grôz geschelle.
si bliesen ze gevelle,
sam si tier wolden vâhen.
si begunden vaste gâhen
an der kristene schar.
ir sper neigten si dar.
 (diu wâren scharpf unde alsô guot,)
daz manegez durch den schilt wuot
unde durch daz stehelîn gewant.
ez wâren spieze genant.
si wâren drîeck unde sniten,
daz si vil lützel vermiten
die brünne noch den halsperc:
ezn waere ein ûzerwelt werc,
ezn mohte vor den selben spern
deheine wîle gewern.
ez was über elliu lânt
zeiner gewonheit erkant,
daz nieman mit dem spieze stach,
wan der dem andern des jach
daz er sîn tôtvîent was.
swer von den spiezen genas
vier stiche oder drî,
dâ was gelücke unde wunder bî.
wand si mit hazzes überkraft
vil vîentlîche vîentschaft
ze disem strîte heten brâht,
des heten si sich vor bedâht,
dazs enander niht leben liezen.
dâ von stâchens mit den spiezen.
daz gedrenge wart vil vreissam,
maneger dâ in angest quam.
der heiden michel herskraft
manegen eschîn schaft
verstâchens ûf die kristen.
dannoch wolde si got vristen.
er half vil wol den sînen,
man sach ir willen schînen,
sô man des grimmen lewen tuot,
als im ergremet wirt der muot.
doch was ir angest vil grôz.
sam die smide slânt ûf dem ambôz,
sô daz îsen ist vaste in gluote,
sluoc mans ûf die schilde unde ûf die huote.
die besten von der heiden schar
die nâmen alle des lewen war,
den vuorte der degen ruolânt.
als er daz rehte bevant,
dô wart mit grimme dâ gespilt.
ze rucke warf er den schilt
unde nam daz swert ze beiden handen
unde tete den vîanden
einen schaden harte grôzlich.
eine wîte mahter umbe sich
vil grôz in kurzen zîten.
dô quam im an der rehten sîten
Klargîs unde artan
unde alle ruolândes man,
die teten im guoten willen schîn.
sin dorften niemer tiurre sîn:
man sach dâ niender deheinen zagen.
ezn kunde nieman volsagen,
wie die swertes slege klungen,
dô si durch die heiden drungen.
Ruolânt zurnte harte.
mit dem guoten durndarte
valte er manegen heiden tôt.
swa er daz swert hinne bôt,
sô was sîn tugent alsô guot,
daz ez durch den stahel wuot,
reht als ez waere lindîn.
er valte beidenthalben sîn
manegen heiden verschrôten.
er vulte mit den tôten
beidiu velt unde graben.
dan mohte nieman wec haben:
si wuoten im bluote unz an diu knie.
diz vernam man ê nie,
daz noch nie dehein schar
tôt gelaege sô gar,
daz dâ nieman genas.
daz hûs daz mahmete was
unde sînen gesellen gemaht,
dar inne si tac unde nacht
vil schône sâzen goltvar,
daz hâten die heiden dar
gefüeret an die walstat.
dâ gein hiu ruolânt ein pfat
mit sînen lieben mannen
unde sluoc die heiden dannen,
daz er in daz hûs an gewan.
dô dranc er unde sîne man
mit grimmen muote dar in.
daz wart der blâsaer ungewin,
die er diu horn hôrte schellen,
Mahmete unde sînen gesellen
ze dienest unde ze êren.
an die begunde er kêren
unde brâhtes von dem schalle.
er zesluoc diu apgot alle.
diu warf er, als ich ê sprach,
dâ man si mit schanden ligen sach.
Mahmet, der ob in allen saz,
dem erzeigte ruolânt sînen haz.
bî dem halse er in gevie.
er sprach: du diep bistu hie?
dîn hûs wil ich zebrechen.
lâ sehen, mahtûz gerechen.
alle dîne blâsaere
mahten dich nie sô maere,
ichn mache dich alsô smaehe;
dîn hûs wart nie sô waehe,
ichn tretez zuo dir in den mist.
mîn wille ist daz ich dînen list
unde dich selben gar geschende.
dô zestiezen si die wende,
swie gar sô ruolânt wolde.
ouch griffens nâch dem golde
die ez dâ nider stiezen
unde wolden sîn geniezen.
dô daz ruolânt gesach,
ez was im leit unde sprach:
ich bite iuch alle durch got
unde durch iwer verte gebot,
daz ir diz golt lâzet ligen,
unz wir gesehen ob wir gesigen.
ist daz ir hie sterben solt,
sô ist iu allen diz golt
baz vermiten danne genomen.
ezn mac uns niht ze guote komen.
swem got daz heil gît,
daz er morgen umbe dise zît
dannoch gesunt hât sîn leben,
dem sî daz urloup gegeben,
dêr neme swaz im gevalle.
sô saelec wârens alle,
daz si daz gerne tâten
unde ez under die vüeze trâten,
reht als ez blî waere,
unde lobten ir schepfaere.
 (swen daz sô sêre wundert,
daz sehzehenthalp hundert
den sige sô wol erwurben,
daz zwelf tûsent vor in sturben
unde si deheinen man verlorn,
dern weiz niht daz der gotes zorn
über die hôhvart gewalt hât
unde ir vil samfte widerstât .)
Dô sich verante diu nôt,
daz des küneges sun alderôt
tôt gelac mit sîner schar,
dô brâhte ein andere dar
der herzoge valsarôn,
beidiu tartân unde abirôn,
zwêne herzogen von terde,
beide edele unde werde:
die wâren durch in dar komen.
der rât was von in vernomen,
daz si sunderlîche striten.
der quam mit grôzen unsiten:
er was verre dar gevarn.
einen guldînen arn
vuorte er in sînem schilte.
vor der schar er spilte.
oben von sînem helme schein
ein liehter karfunkelstein
unde manec werc von meisterschaft.
sîn gezierde hete solhe kraft,
daz man niht bezzers envant.
er was biderbe unde wol bekant:
der quam gein olivieres schar.
dô sprach er zornlîche dar:
Olivier bistu hie?
mir ist von dir gesaget ie,
du sîst der kristen vorvehte.
wiltû nû werben rehte,
sô rît her unde ergip dich mir:
sô wil ich gerne helfen dir,
daz dich mîn hêrre lâze leben.
du solt nâch sîme lône streben,
unde diene im ritterlîche.
er machet dich sô rîche,
daz du rîcher woldest wesen niht.
sprîchestû dâ wider iht,
dîn houbet stôze ich an den spiez,
als ich dem künege gehiez,
unde vüere über al diz her.
des beschirmet dich dehein wer.
Dô sprach olivier zehant:
ich hân ouch liut unde lânt
alsô lânge sô got wil.
mich dunket der enbor vil
die du her hâst brâht.
ich hân eins andern gedâht,
daz ich vil wol bewaere.
ich hân mînem schepfaere
gelobet, dar an ich staete bin,
daz ich niemer über in
deheinen voget wil gewinnen.
dun kumest ouch niemer hinnen,
daz du mir iht gelegest vür.
du hâst erwelt ein bôse kür.
den rossen si gehancten,
zesamene si gesprancten.
Olivier den heiden stach,
daz man in tôten vallen sach,
rehte alse er im gehiez.
wider zucte er den spiez
unde rief den heiden an.
er sprach: wâ sint nû sîne man
unde sîne schargesellen?
die in rechen wellen,
die heben sich her, ich bin hie
sus müezen ligen alle die,
die ich hiute mac erreichen,
dô huobens ir herzeichen:
Munschoy riefens alle.
mit vröuden unde mit schalle
begundens diu sper neigen
unde mahten manegen veigen.
die heiden erschrâken sêre,
dô man in sper unde gêre
sô vaste schôz durch den lîp.
si verzagten alse broediu wîp:
des wurdens überwunden.
si heten in kurzen stunden
sehs tûsent rîter verlorn
durch den schedelîchen zorn
liez ein heiden dar gân:
von almarîe tortân,
der stach den grâven orten
durch al des lîbes porten,
daz er tôt viel der nider.
dô waere er gerne hin wider.
dô sprach ein helt, hiez maximîn:
du muost noch lânger hie sîn.
mit beiden handen er im wac
mit willen einen solhen slac,
daz im daz houbet enpfiel
unde im daz bluot dar nâch wiel.
dô wart nôt von in beiden,
dô die kristen den heiden
die schilte begunden schrôten.
si begundens alsô nôten
unde alsô vaste nider drumen,
daz in der stahel niht mohte vrumen.
ir helme dûhten blîweich.
swaz ir oliviers swert bestreich,
daz muose allez enzwei.
vil lûte ilmar dâ schrei,
der was herzoge von agrentîn:
die kristen mugen wol küene sîn,
daz wir mit unsern sinnen
deheinen mugen gewinnen.
wir vehten alle disen tac,
daz si deheinen vrumen slac
enpfiengen von den heiden.
in wil sô niht hinnen scheiden,
ichn versuoche mich doch ê,
swiez ouch dar nâch ergê.
daz ros begunde er sêre manen
unde rante vaste gein dem vanen
unde stach mit argem willen
den edeln marzillen,
den marcgrâven von viannen,
vor allen sînen mannen
durch den schilt unde durch den halsperc
unde durch al des lîbes vorwerc
unze enmitten an den spiez,
daz er sich tôt der nider liez.
Dô wâren der kristen zwêne tôt:
des quâmen die heiden in nôt.
die kristen drungen in nâher.
ir gâher unde gâher
wart in ûf die heiden.
si tâten manegen scheiden
von des lîbes zuoversiht
mit des tôdes geschiht,
unze sis durchdrungen
unde an die vluht betwungen.
dâ mohte man schaden schouwen.
in wurden dâ schilte verhouwen
ûf den rucken an der vluht.
si sturben in der unzuht,
unz man ir niender deheinen
lebendec vant wan einen.
der gesaz alterseine
vil müede ûf eime steine,
unze in olivier gesach.
dô reit er dar unde sprach:
junc man, wie hâstû sô getân,
daz du dîne hêrren hâst verlân?
daz ist vil ungetriwelich.
si zurntenz iemer wider dich,
vüerestû niht an ir schar.
mit dem swerte sluoc er dar,
daz im diu ougen ûz sprungen.
alsô was im gelungen
Oliviere unde sînen gnôzen.
des selben schaden grôzen
mohtens niemer hân getân,
sin müesen got ze helfe hân.
Dô dise zwô heiden schar
beide mit dem tôde gar
ein ende hâten genomen,
dô sâhen si den dritten komen,
die der künec kursables brâhte.
überz velt er vaste gâhte
gewâfent von den sînen.
dô er den bischof turpînen
vil unverzaget ze wer vant,
dô rief er über schiltes rant:
bistû hie bischof turpîn?
du solt des vil gewis sîn,
daz ich niht goldes âne list
sô grôz naeme sô du bist,
vür daz ich dich gesehen hân.
du hâst mir leides vil getân:
des bistu von mir ungenesen.
iedoch mahtu vrô wesen.
du stirbest ritterlîche.
ich bin ein künec rîche.
man hât ouch vil gelobet dich,
nû stich her balde wider mich.
ich vüere dîn houbet hinnen
allen mînen goten ze minnen.
Dô sprach der bischof turpîn:
Krist selbe sol der mite sîn,
der mîn heilaere ist,
des hazzaere du bist:
ich bin im dienstes undertân.
dîn rîche muoz ein ander hân.
dîn schilt ist ein vil dünne werc,
vil weich ist dîn halsperc,
dîn helm unde dîn gesteine
die vrument dir hiute kleine.
dîn leben ist komen an ein ort.
der tiuvel wartet dîn dort,
der wil sich iezuo vröuwen dîn:
dune maht niht lânger künec sîn.
daz ros er mit den sporn nam,
mit grimme er dâ gevarn quam
unde stach enmitten durch in.
durch sînen tugentlîchen sin
gap er im dannoch einen slac.
swie sêre er von dem stiche erschrac,
der slac wart als ungesunt
durch den helm unz ûf den munt,
dâ mite viel er zetal.
Munschoy riefens über al,
der bischof mit den sînen.
dô sach man turpînen
mit dem swerte begân,
het ez got selbe niht getân,
son mohte niemer mannes kraft
beherten solhe meisterschaft.
er sluoc dâ niht vergebene,
er râmte vil ebene.
swem er einen slac gesluoc,
der hete iemer mê genuoc.
Dô kursables den liep verlôs,
dô huop ein heiden, hiez kridôs,
wider ûf der heiden vanen
unde begunde die sîne vaste manen.
daz gesach ein grâve, hiez valram.
ein tjost er gegen in nam
mit einem spieze der was guot.
den stach er daz er durch in wuot.
dâ wart ein sô getân strît,
daz sît anegengens zît
bazlîcher nie gevohten wart.
dâ viel tôt unde schart
manec heiden wol geborn.
daz si den vanen sô verlorn,
des muosens alle wenken.
des wâren gotes schenken
die nôten si sô vaste,
daz mans über ein raste
wol hôrte schrîen ouwê.
ir viel ie mê unde mê
vor den kristen wunt unde tôt.
si heten drîer hande nôt:
in tete daz gedrenge wê
unde die slege michels mê.
die grôze hitze si muote.
si wâren alse in einer gluote
beidiu ûzen unde innen
unde entorsten niht entrinnen.
daz was alse getobet.
si heten alle gelobet,
swer vlühtec dannen quaeme,
daz man dem den lîp naeme.
daz nam in allen daz leben.
got ruohte den sînen saelde geben
unde woldes dannoch vristen.
er sante under die kristen
von dem himele tougen
einen wint under die ougen.
des tages vor der nône.
der brâhte in wider schône
ir ruowe ir vröude unde ir kraft,
daz si von gotes meisterschaft
noch sterker wurden an den strît,
dann in der ersten tage zît.
Dô si den trôst vernâmen,
ze vröuden si des quâmen.
si lobten got den rîchen
unde liezen dar strîchen.
dâ wart der helme ein michel schal
unde gewunnen di heiden den val,
des si durch nôt bevilte.
weder ringe noch die schilte
half si niht mê danne ein swam,
wand ir deheiner dannen quam,
der apgot noch der heiden.
in geschach gelîche beiden.
man sach si in dem bluote sweben,
si verlurn ir êre unde ir leben.
der erzebischof turpîn
der vaht sam ein eberswîn.
swaz er ir mohte erlângen,
der leben was ergangen,
unz er si tôt geleite gar.
er verlôs ûz sîner schar
vier unde sehzec man.
der heiden quam deheiner dan.
Unz der bischof gevaht,
dô hete sih ûf diu ros gemaht
diu vierde schar mit gewalt:
Malprîmes von pergalt,
dem was ze vorderst harte gâch.
zwelf tûsent volgten im nâch.
gegen dem huop sich gergîs,
der was starc küen unde wîs.
ze rehter zît er sprancte,
daz er daz ros ergancte
sô sêre unz ez hin zuo quam,
daz er dem heiden benam
den lîp mit einer kurzen nôt.
er warf in von dem rosse tôt.
Munschoy rief daz gotes her.
Malprîmes lac âne wer,
darumbe bôt vil herten lôn
ein heiden, der hiez cicerôn.
der begunde sîn ros wîsen
mit grimme an gergîsen
unde stach ûf in einen spiez,
daz sich der schaft zebrechen liez.
daz was gergîse unwert.
mit zorne huop er daz swert
unde gap cicerône
einen slac daz im unschône
daz bluot zen ôren ûz spranc.
dâ wart ein michel gedranc
zwischen den heiden unde den kristen.
mit vil ritterlîchen listen
bewarten sich die gotes knaben.
man sach si sich zesamene haben,
daz si nieman mohte gescheiden
unde drungen durch die heiden.
sine sorgten umbe den lîp niht,
si gerten niwan der geschiht,
daz si dâ vil getaeten,
unz si daz leben haeten.
swaz ir vil guote wâfen
der sarrazîne trâfen,
die betwanc des tôdes gebot.
sie lobten unseren hêrren got,
daz er in genaedec ruohte wesen.
sine liezen der heiden genesen
in dem strîte deheinen.
sibenzec man unde einen
verlôs diu kristene schar.
die quâmen saeleclîche dar.
dô diu vierde schar ende nam,
nû sâhens wâ diu vünfte quam.
die brâhte ein künec, hiez mûrasel.
der was starc küen unde snel
unde hete an lobe grôze kraft.
er zeigte sîne vîentschaft
Ruolânde unde den sînen.
daz liez er vaste schînen:
er vleiz sich sêre ûf den prîs.
gein dem huop sich egerîs,
ein ûzerwelter kerlinc.
der hete elliu sîniu dinc
ze gotes dienste gewant.
dô si dar quâmen gerant,
dâ si sich solden mischen,
dâ was ein grabe enzwischen.
dar über sprancte ergîs
unde stach in ritterlîcher wîs
den künec durch swaz er vür bôt
unde warf in von dem rosse tôt.
des wâren die kristen vrô:
Munschoy riefen si dô.
den heiden was unmâzen zorn,
daz si den venre alsô verlorn.
daz wolte gerochen hân
ein heiden, der hiez brûtân.
Ergîs versûmte sich niht,
er sluoc in, sô daz buoche giht,
daz sîn wîp ein witewe wart genant.
noch nam den vanen an die hant
ein heiden, der hiez mûralân.
der was ein starc übel man.
er trôste die sîne an den strît,
daz wart ein jungestiu zît.
si vielen dicke unde dicke,
in wâren des tôdes stricke
gesetzet an des lîbes pfat.
si wurden mit dem tôde mat:
des mohten si sich niht enthaben.
velt büsche unde graben
lac ir tôten allez vol.
die kristen mohten dannoch wol.
des tâtens manegen heiden
von sîner sêle scheiden.
die santens zuo der helle.
der lîchnamen gevelle
wart dâ harte vreislîch.
dâ was des obersten gerich
über des tiuvels gesinde.
dâ beleip der gotes kinde
ahzec unde siben man,
den got wol sînes rîches gan.
Alsô gelac diu vünfte schar.
zehant huop sich die sehste dar,
die brâhte von balvier amirât.
der vuorte stehelîn wât
unde die sîne algemeine.
beidiu golt unde gesteine
vuortens alle glîche,
unde wâren alsô rîche
daz si nihtes enbâren
wan daz si et heiden wâren.
si heten mê danne gnuoc:
des si diu übermuot vertruoc,
diu ouch lûcifern valte.
er rante mit gewalte
hin zuo der kristen schar
unde sprach zornlîche dar:
wie ist iwer leitaere gnant?
mîn waere sîn name liep erkant,
ob ich den sic an im erholte,
wes ich mich rüemen solde,
ob er der rede wert sî.
ich bin hie vil nâhe bî,
sprach der herzoge samsôn.
du hâst vil grôzer êren lôn,
mahtû den sic an mir gewinnen.
des bringe ich dich wol innen.
gelîche si genanten,
einander si anranten:
der heiden stach dâ bî hin,
Samsôn traf aber in,
gein dem herzen er in kôs.
des viel dâ nider varlôs
der übermüetige man.
als er die saelde gewan,
daz er den heiden überwant,
Munschoy riefen si zehant
unde liezen diu ros loufen.
si wolten gerne koufen
die êre die man iemer hât.
den willen sach man an ir tât.
dâ vâhten die kristen
als si got wolte vristen.
si wârn sîn ûzerwelten,
wan si daz leben quelten
vil vaste durch sîn êre.
si sluogen di swert sô sêre,
daz sich der stahel enbrante
unde nieman den andern erkante.
got gap den sînen daz heil,
dâ wart daz minnere teil
lobelîche sigehaft.
si santen den heiden kraft
hin ze mahmetes lône.
dâ wurden samsône
mit dem tôde ûz gesundert
ahte man unde hundert.
Sus heten sehs schar gestriten.
dô quam diu sibende geriten,
die brâhte von tortôse targîs.
der quam mit schalle unde in der wîs,
als al diu werlt sîn waere.
si dûhte in sô gewaere,
die sînem vanen nâch riten,
daz si den sic wol erstriten.
si vuorten drilhe halsperc an,
er selbe unde alle sîne man.
dar ûf begundens sêre brogen.
im wâren ouch mit hornbogen
tûsent schützemeister komen.
von den hete er trôst vernomen:
si vermâzen sich vil starke,
si lôsten im die marke
der er ze tortôse pflac.
dâ was er hêrre unz an den tac,
daz diu burc wart gewunnen.
dô was er drabe entrunnen
ze marsilies, der in behielt.
er wolt daz lânt, des er ê wielt,
des tages vil schiere hân erlôst.
die sîne gâben im guoten trôst.
den het er dâ sô vil gegeben,
daz si wolten lâzen ir leben,
ezn quaeme wider in sîn gebot.
der het ein liebez apgot,
des er sich vil vlîzeclîche pflac,
dâ aller sîn trôst an lac.
Apollo hiez der selbe stoc
unde was des tiuvels getroc,
dem wart vil tiefe genigen,
daz er im hulfe gesigen.
swie vil man in an riefe,
er tete rehte alse er sliefe.
sus bette der heiden targîs.
daz gesach der helt ansîs,
er begundez den sînen zeigen.
seht, sprach er, wie die veigen
behabent des tiuvels gebot.
nû tuot ez helde durch got
unde habet vaste iwern gelouben,
des woltens uns berouben,
son kam uns niht gewerren,
wan wir dienen einem hêrren,
der uns êweclîche bewart.
si vellet hiute dar ir hôhvart,
daz si beriwet iemer mêre.
durch des heiligen kristes êre
wil ich der erste gerne wesen:
uns hilfet got, wir sîn genesen.
er begreif den schilt unde den spiez.
als er daz ros loufen liez,
zehant dô sprancte ouch targîs.
dô reit er unde ansîs
zesamen unde stâchen,
daz die schefte gar zebrâchen.
ir swert si beide zucten,
ûf einander sis dructen
mit grôzen slegen sêre.
Targîs vaht umb êre
unde umbe werltlîchen prîs.
dâ wider vaht aber ansîs
umbe den himelischen ruom
unde umbe den grôzen rîchtuom,
der iemer êweclîche wert.
dô sluoc targîs sîn swert
Ansîse durch des schiltes rant,
dêz ûf der buckeln wider want
unde im daz swert zestucken brach.
Ansîs vroelîche sprach:
ob ich sô vil geleisten mac,
ich vergilte dir den slac.
er sluoc in durch die hirnreben.
er sprach: swem got wil heil geben,
dem mac wol dîn vride werden.
er viel tôt ûf die erden.
Munschoy rief des gotes kneht
vil vroelîche, daz was reht.
sam tâten alle sîne man
unde riten vaste die heiden an,
sô si vîentlîchest kunden.
schiere si begunden
vil manegen satel laeren.
swie drilhe ir halsperc waeren,
ir wart verschrôten sô vil,
daz si dem selben nîtspil
gerne waeren entrunnen
unde manegen muot gewunnen.
dô was der kristen schar
an ir gebaerde einvar
unde wâren ouch eines muotes.
sin vorhten lîbes noch guotes:
si wâren rehte nôtgestallen.
des muose dâ nider vallen
der heiden michel übermuot.
si verlurn dâ manegen helt guot
beide edel sô genaeme,
daz er dem rîche wol gezaeme,
waere er kristen gewesen.
der liezens einen niht genesen.
die schützen teten in grôze nôt;
ouch gelâgens allesamt tôt,
ir bogen wurden gar verlorn.
diu gnâde was von gote erkorn,
swaz die kristen gevâhten,
swie sêre si vür sich gâhten,
si heten allez niwe kraft.
des wurden di beiden schadehaft
unde bekorten alle des tôdes.
in der schar herôdes
sint si, daz ist billich.
der tiuvel underwant ir sich,
dem si sich hâten gegeben.
iedoch benâmen si daz leben
drin hundert unde aht mannen
unde quam ir deheiner dannen.
Dô diu sibende schar gestreit,
dô sâhens wâ dort her reit
diu ahte schar mit grôzer kraft.
die vuorte ein rîter manhaft,
Eschermunt von valterne.
vroelîch unde gerne
vuort er den vanen an der hant.
er quam vil verre gerant
vor den sînen her dan
unde rief die kristen an.
er sprach: wer leitet iwer schar?
der ist âne witze gar.
ob er sich gein disme her
gesetzet ze deheiner wer,
sost iu der tôt nâhe bî.
saget mir wie sîn name sî.
dô sprach ir leitaere:
wiltu wizzen maere,
wer unser leitaere ist,
daz ist der heilige krist,
nâch dem sol ich uns leiten
unde wil dîn wol erbeiten.
sît dir mîn name ist liep erkant,
ich bin engelhêr genant:
Britanje was unde ist noch mîn.
Marsilie dem hêrren dîn
hân ich vil getân ze leide.
ê ich hiute von dir gescheide,
ich tuon ouch dir ein ungemach,
daz dir nie grôzer leit geschach.
Si sprancten beide sâ zehant.
nû stach im durch des schiltes rant
Eschermunt einen spiez,
wan daz in vürbaz niht enliez
beide got unde ouch sîn halsperc,
sô het er im des tôdes werc
mit dem stiche geworht.
nû was der degen unervorht
dem heiden alsô nâhen komen,
daz im der spiez niht mohte vromen.
dô zucte er klarmînen.
er sprach: lâ hiute schînen,
daz du es nie niht vermite,
swar ich dich sluoc, daz dûz versnite.
dô sluoc er eschermunden
einen slac, daz er der wunden,
diu von dem selben slage quam,
sîn ende in kurzer zît nam.
er spielte im houbet unde helm:
dô viel er tôt ûf den melm.
dô neic er klarmîne.
du solt die tugend dîne
noch hiute, sprach er, zeigen.
er huop sich an die veigen
unde sluoc deiz durch den stahel dranc.
daz viwer von sînen ecken spranc.
der heiden kreftigiu schar
die rihten ûf ir vanen gar
unde umbehabten di kristen.
darumbe si vermisten
maneges der dâ tôt lac.
wan daz got der kristen pflac,
sô waerens schiere verlorn.
dô si sîne pflege erkorn,
daz er si niht müede werden lie,
dô gesach man küener liute nie.
si liezen die heiden sehen
diu werc, daz si muosen jehen:
diz ist diu saeligste diet,
die got ie saelden beriet,
daz ir der tôt niene gert.
wir haben unsaeligiu swert:
daz beginnet hie wol schînen.
si begunden rehte grînen
gelîche den argen hunden.
si vielen zallen stunden
beidiu tôt unde sêr.
von britanje engelhêr
der brach enmitten durch ir schar
unde sluoc si von einander gar.
dâ mahter manegen tôten
unde manegen helm verschrôten
unde manege tiefe wunden.
got behielt in wol gesunden,
daz im an dem lîbe niht enwar.
doch verlôs er ûz sîner schar
hundert man unde ahter mê.
daz tete im grôzlîche wê.
Der der niunde dâ wart
gein den heiden an die vart,
der was hatte genant.
sîn tugent was sô wol bekant,
daz der hêrlîche helt
zuo den êren was erwelt,
daz er der zwelfer einer was:
wand er mit êren ie genas,
swa er rîter wesen solde,
als er ouch dâ gerne wolte.
sehzehenthalp hundert vuorte er dar,
die wâren ritterlîche gar.
si wâren ûzen unde innen
gewâfent wol mit sinnen.
in was daz vleisch beslozzen gar
mit stahel, daz in niht enwar.
doch bewarte si daz allermeist,
in beschirmet innen den geist
der geloube unde diu minne
die ir herze unde ir sinne
ze gote vil sêre hâten,
des willen si gerne tâten:
daz si wol erzeigten,
dô si ir spieze neigten
gein zwelf tûsent mannen.
der enquam deheiner dannen.
die leite ein künec, hiez estrogant,
einen vanen vuorte er an der hant:
dâ stuont ein guldîn eber an.
ir gesteine lûhte unde bran
als daz brinnende ölvaz.
lutzel half si aber daz.
untriwe mac niht gesigen,
hôhvart muoz ie underligen.
Der künec begunde daz ros manen:
zornlîche neigte er den vanen.
daz gesach der helt hatte.
ze stiche er im gestatte,
ouch stach er alsô sêre wider,
daz si von den rossen nider
ze der erde beide quâmen.
schilt unde swert si nâmen
unde huoben einen grôzen strît.
dâ wart haz zorn unde nît
erzeiget volleclîche.
der künec was krefte rîche
des begunder ûf die wâge legen
mit verchvîentlîchen slegen
dem kristen alsô manec lôt,
daz si in gedrucket heten tôt,
wan daz sich hatte enzît gerach
unde im under dem schilt stach
eine wunden, als er die gewan,
dô waere er gerne von dan.
des wart hatte gewar,
mit grimme sluoc er aber dar
einen slac, der machet in sô schart,
daz er sîn âne houbet wart.
Munschoy si dô riefen.
manegen slac tiefen
tâtens mit den swerten,
dô diu sper niht lânger werten:
dâ wuohs der helle ir gewin.
michel nôt wart under in.
von tagesburc reinfrit
der sneit dâ manegen niwen snit
in der heiden gewande.
in geviel in dem lânde
nie snîder wirs umbe ein hâr.
swem hillunc unde vastmâr
des tages begunden schrôten,
der muose ouch zuo den tôten.
Nune ist nieman sô guot,
swie gerne er gotes willen tuot,
got lâze im doch leit geschehen.
des mohten dise liute jehen,
dô si mit willen vâhten
unde aller hartest gâhten:
dô verhancte got über sie,
daz in ein teil missegie.
die heiden erholten sich.
des wart ir schal sô grôzlich,
daz sis sluogen her wider.
dâ viel der kristen nider
vier hundert unde zehen man.
dô hatte entwîchen began,
dô sprancte alrich von normandîn
unde ander die gesellen sîn,
die dâ hüeten solden
unde gerne helfen wolten
der nôthaften schar.
si kêrten ritterlîche dar.
die heiden si nider stâchen,
mit willen si sich râchen,
si vunden hatten wol gesunt.
den brâhtens in kurzer stunt
mit vröuden an sîn êre wider
unde sluogen die heiden nider,
daz ir deheiner genas,
swie nâhe in ê gelungen was.
Darnâch wart man sehende
eine schar, daz was diu zehende,
die brâhte der künec stahelmariez,
der vuorte manegen starken spiez.
er was vermezzen unde hêr.
gein dem huop sich berngêr,
ein ûzerwelter gotes kneht,
der was biderbe unde reht.
nû sprancte stahelmariez.
wol verstach er sînen spiez
Berngêre durch des schiltes rant.
daz galt er mit voller hant.
er stach in durch sîn gewant,
daz erz niemer überwant
unde warf in tôten ûf daz gras.
dô rief munschoy swer dâ was
an der kristene schar.
die heiden kêrten dar
unde entsâzen lützel ir wer.
daz ein alsô grôz her
sehzenthalp hundert man
ie getorsten rîten an,
swâ daz geschaehe in disen tagen,
man begunde ez vür ein wunder sagen.
esn darf doch nieman wunder hân.
swer mit gote wil gestân,
den behüetet er vil schône.
daz schein an gedeône,
dô er zuo dem wazzer quam
unde driu hundert man ûz nam
dô verswante er ein michel her.
er jagtes âne wîcwer
eine nacht unde einen tac.
si treip des grôzen gotes slac
in ein wazzer dâ ertrunken sie.
reht alsô wolte got hie
dise hêrren machen sigehaft.
er gap in saelde unde die kraft,
swer in den schilt engegen bôt,
dâ was gereite der tôt.
dâ wart heiden vil erslagen,
die man sêre mohte klagen,
wan daz si wâren wider gote
unde in des tiuvels gebote.
dâ gesigete berngêr,
daz im tôtlîche sêr
dehein sîn rîter enwart.
er was von gote sô bewart,
daz er schiere unde âne schaden
zwelf tûsent rosse hette entladen.
Zehen schar lâgen nû dâ.
dannoch habten dort zwâ,
die dûhte ouch strîtens zît
unde kêrten ensamt in den strît.
Carnoles unde margriez,
ir ietweder dem andern gehiez,
si solden ruolânden sehen.
si begunden bî dem eide jehen,
si gelaegen vor im od er vor in.
geviele in dâ solh ungewin,
daz si dâ müesen sterben,
wâ si mohten erwerben
einen tôt sô êrbaere,
sît er der beste waere,
den si lebende westen:
sô waeren ouch si die besten.
die besten müesen den besten an.
dâ mite huoben si sich dan
dô daz ruolânt gesach,
zuo den sînen er dô sprach:
wol ûf, wir müezen alle dar.
si bringent mê dann eine schar.
dâ wart zesamene geriten
unde ungelîche gestriten,
als ich iuch wil bescheiden.
der strît galt den heiden
werltlîch êre unde den tôt
unde der sêle êweclîche nôt.
dô galt den gotes knehten
ir geloube unde ir vehten
die himelesche êre,
unde sint doch iemer mêre
gelobet in ertrîche.
des vâhtens ungelîche.
Cernoles unde ruolânt
quâmen einander an gerant
zwischen den scharn beiden.
dô ahte der starke heiden
ûf ruolânden niht ein ei.
si stâchen beide ir sper enzwei.
Cernoles der was manhaft
unde hete alsô grôze kraft,
als ir mich ê hôrtet sagen,
swaz zwelf mûle solden tragen,
daz truoc er wol ûf einer hant.
dâ von mohte ruolânt
wol verlorn hân sîn leben,
waer im der êrste slac gegeben.
des enwolde er niht erbîten,
er begunde dar nâher rîten
unde sluoc den ungetouften,
daz die dâ êre kouften
des slages erschracken alle.
daz swert vuor mit schalle
durch den man unz ûf daz gras.
weder teil daz groezer was,
dazn wart mir niht bescheiden.
der tiuvel wart mit beiden
unde mit der sêle gevröut,
nû hâstu mir ze vil gedröut,
sprach der degen ruolânt.
du hetes krône unde lânt.
daz hâstu unde dîn leben
umb einen boesen lôn gegeben.
Dô sprancte der schoene margriez,
gein olivier er loufen liez.
done sach sîn niht der reine.
des wart er ûf dem beine
gestochen durch den halsperc.
dô beschirmte in ein ander werc:
sîn îsenhose diu drunder was,
daz er vor wunden dâ genas.
ich sage iu wâ von diz geschach,
daz er margriezes niht ensach.
der heiden wâren viere,
die alle gelîche schiere
ûf olivieren stâchen
unde ir sper ûf im zebrâchen.
mit den was er sô nôthaft,
daz margriez sîne kraft
mit dem swerte an im versuohte,
unz ers nie mê geruohte.
er blies ein horn unde sprach:
Olivier dem man ie lobes jach,
den wil ich haben zeime zagen.
ich hân slege ûf in geslagen
sô vil daz mich ir genüeget,
unde hât sich sô gefüeget,
daz mîn schilt ist ganz von im komen.
daz het olivier vernomen.
Er sprach: daz sol ich büezen.
daz ros begunde er grüezen
ze beiden sîten mit den sporn
unde zeigte im vreislîchen zorn.
er sluoc den ungefüegen gast,
daz im der schiltrieme brast
unde er den schilt vallen liez.
dô enpfie der schoene margriez
von olivier einen slac,
daz er ze vallene pflac
von dem rosse ûf den melm.
er spielt im houbet unde helm
gein den ôren beiden.
dô drungen in die heiden
von dem degen oliviere.
einen spiez begreif er schiere
unde schôz margrieze
durch den rucke mit dem spieze.
er sprach: nû mahtu wol sagen,
du habest ûf mich geslagen:
man geloubt dir nû der maere.
dîn urkünde daz ist swaere.
hâstu mich geslagen iht,
ich hân ouch dîn vermisset niht.
Munschoy wart dô vaste erschallt.
die rosse wurden mit gewalt
ersprenget von in beiden.
die kristen unde die heiden
sach man zesamne stechen
unde manegen schaft zebrechen
unde manegen tôten vellen.
die zwelfe unde ir gesellen
die erzeigten volleclîche,
daz in gap got der rîche
kraft saelde unde sinne.
got hete ir grôze minne,
daz diu michel kraft
niht mohte werden sigehaft
an dem sô wênigen her.
gotes helfe was ir wer:
des wart ouch in diu sigenunft.
an dirre selben zuokunft
sluoc der herzoge samsôn
einen heiden, der hiez schrapalôn,
den künec von vantanîre
daz der selbe êre gîre
des slages wart vil ungemuot,
wand im daz hirn unde daz bluot
ze beiden ôren ûz spranc.
daz swert samsône klânc
vil ritterlîche an sîner hant.
dô brach der degen wol erkant
durch der heiden schar dicke.
sînes swertes ortblicke
die machten manegen heiden bleich.
der stahel brach unde weich
vor sînem swerte als ein blî.
er was den heiden swaere bî.
Otte îve unde ansis,
die vâhten rehte in lewen wîs.
si sluogen sô vil der heiden
unde dô der strît wart gescheiden,
daz dâ beide erde unde gras
mit tôten gar bedecket was.
er erzebischof turpîn,
der tete diu wort mit werken schîn,
diu er an den gotes buochen sach;
sô er daz aller beste gesprach,
daz er an den êwangêljen vant,
sô was er iesâ zehant
der aller vorderst an den strît,
unde was der beste unz an die zît,
daz der strît was komen an den ort:
sô sprach er aber daz gotes wort
alsô behielt er daz reht,
er was ein wârer gotes kneht.
swaz der bischof guotes gesprach,
swaz man lêre an im sach,
daz behielt der degen ruolânt.
swen er in sînem râme vant,
der wart sô sêre versniten,
daz er den tôt hete erliten
dar nâch in kurzen stunden.
Ruolânt enpfie nie wunden:
sô wol het in got bewart.
er unde sîn swert durndart
die wâren der heiden schûr.
er was ein leider nâhgebûr
den getouften gesten.
si gewunnen nie helm sô vesten
der si einen slac bewarte
vor dem guoten durndarte.
swen er traf, der wart erslagen.
er begundes after dem velde jagen,
unz diu ros stuonden under in.
durch des lîbes gewin
waeren si gerne hin wider.
si vielen von den rossen nider
unde kruchen unde giengen,
daz si den berc geviengen,
dâ si sich genern mohten.
noch hete er wol gevohten
Ruolânt der gotes degen.
im wârn zwelf hundert dâ gelegen:
die sul wir deste baz verclagen.
sô hete si zwelf schar erslagen,
der brâhte ieslîchiu dar
zwelf tûsent heiden wol gar.
dô sprach der bischof turpîn:
wir mugen wol iemer vrô sîn.
daz wir gesiget hân hiute
an unzalhaftem liute,
unde daz wir zwelfe noch leben.
dazn mohte nieman hân gegeben,
wan jhesus krist, der meide kint,
an dem die tugende alle sint.
Dô die zwelf schar alsus striten,
daz si den tôt sô gar erliten,
daz dâ nieman genas,
der in deheinem werde was,
wan von sibilje margriez,
dem olivier einen spiez
durch sînen rucke dâ schôz
unde im eine wunden grôz
oben in daz houbet sluoc.
der quam trûrec genuoc
ze marsilie dem hêrren sîn.
nû rechet, sprach er, hêrre mîn,
iwern sun alderôten
unde ander iwer tôten.
waz sol ich iu mêre sagen?
die zwelf schar sint gar erslagen.
dâ hât iwer bruoder carpîn
den edelen werden lîp sîn
von ruolânde verlorn.
ezn wart nie küener man geborn,
dann iwer sun alderôt.
ezn dorfte nie rîter sînen tôt
sô ritterlîche bejagen.
al diu werlt solde in klagen.
wir sâhen in sô gebâren,
daz wir des gewis wâren,
daz er den sic erwurbe
unde ruolânt von im ersturbe.
Marsilies sprach: owê, owê,
kumet uns nieman wider mê,
wan als ich von dir hân vernomen?
war sint dîne gesellen komen
unde wer ist dâ bestanden?
wie stêt ez umbe ruolânden?
ist deheiner dâ gevallen
under sînen gesellen allen?
jâ hêrre, sprach margriez,
swaz ich der kristen leben liez,
die sint müede unde alsô wunt,
sin werdent niemer gesunt.
wir heten den sic wol erstriten,
wan daz si uns an riten
mit einer grôzen halschar.
daz wâren di besten rîter gar
die die kristen iender hâten.
Genelûn hât uns verrâten:
daz er verteilet müeze wesen.
dane ist nieman genesen
under uns allen wan ich.
nû rechet die andern unde ouch mich,
ob ir uns triwe welt bescheinen.
dô begunde marsilies weinen.
Er begunde klagen harte.
er sprach: karl mit dem barte,
dem kunde niht widerstân,
weder pülle noch laterân.
dô er ungern überwant
unde elliu kriecheschiu lânt,
dar zuo die starken sahsen,
dô was er mir entwahsen,
daz ich solde hân vermiten.
daz ich im sô nâhe bin geriten,
dô was ich ein vil tump man.
dô ich vride von im gewan,
wie rehte übele mir geschach,
daz ich den selben ie zebrach.
doch waere es worden guot rât,
wan daz uns verrâten hât
Genelûn, daz er verteilet sî!
sîme geiste ist niht triwen bî.
weiz got nû arnet ruolânt
beidiu kint guot unde lânt,
die mir karl hât abe gebrochen.
daz wirt an im gerochen.
ich hân noch vier hundert tûsent hie.
hundert tûsent rîten an sie:
die vüer du neve grantôn.
du gedientest nie sô grôzen lôn.
ich hân dich zeime sun erkorn,
sît ich die süne hân verlorn.
nû rich hiut an ruolânde
den schaden unde die schande,
die mir der keiser hât getân,
unde habe dir allez daz ich hân.
Marsilies hete schiere
sîn her rehte in viere
geteilet unde gesundert.
dô wâren tûsent hundert
an ieslîchem teile.
nâch grôzem unheile
huop sich der schar einiu dan
unde riten die kristen an.
Ruolânt sach si zuo varn.
er sprach: nû müeze uns got bewarn,
durch sîner tugende willen,
unde helfe uns hiute gestillen
den schal, den si ûf uns begânt,
unde den grôzen trôst, den si hânt
von genelûnes râte.
nû wol ûf helde drâte,
wir sulns ir manheit entladen.
gewinnent si den ersten schaden,
son dunket si vliehens niht ze vruo.
kumt mir marsilies ir hêrre zuo,
uns vridet vor im durndart.
got der oberst êwart
sî hiute mîn urkünde,
mich riwent mîne sünde
unde wil si büezen als ich kan.
nû sol ich sparn dehein man.
hie wirt der tiuvel geschendet
unde allez daz verendet,
daz wir ie tâten wider gote.
sît staete an sîme gebote
die wîle daz dirre tac stê.
iwer lôn der wert iemer mê.
Dô sprach der bischof turpîn:
bitet helde unsern trehtîn,
wand er durch uns leit den tôt,
daz er uns helfe in dirre nôt,
daz wir vroelich vür in müezen komen.
wir werden noch hiute gnomen
in die himelischen wünne,
zuo der engele künne.
dâ habe wir vröude ân ende.
si huoben ûf ir hende
unde lobeten got vil sêre.
nune wart der strît niht mêre
dewederhalp gelenget.
den rossen wart gehenget.
diu wurden alsô dar getriben,
daz diu erde muose biben,
dô hundert tûsent ravît
wol geladen in den strît
mit kraft begunden gâhen.
daz die heiden wol sâhen
beidiu ir tôten unde ir bluot,
des wart ir herze unde ir muot
in zornes krefte begraben.
dâ wart ein michel strît erhaben.
der êrste der dâ tôt beleip,
dô man diu ros zesamene treip,
daz was der herzoge samsôn.
der enpfie den êwigen lôn:
den stach ein heiden tôt.
die grôzen klagelîchen nôt
die klagete manec kerlinc.
daz vil schedelîche dinc
rach der degen ruolânt.
er sluoc den heiden zehant
durch die ahseln an die brust.
daz was verlust wider verlust
unde val wider valle.
die heiden erquâmen alle
unde verzagten vil harte,
dô si an durndarte
sô grôze tugent gesâhen.
si getorsten im niht genâhen.
Dâ wart ein strît unmaezlich.
von affricke albrich
der sluoc ansîsen
durch stahel unde durch îsen,
daz er tôt viel zer erden.
den edelen unde den werden
klagten die kristen alle.
mit michelme schalle
sprach der heiden iesâ:
der zwelfer ligent nû zwêne dâ.
ez gêt iu allen an daz leben.
Karl muoz uns wider geben
daz er des unsern hin hât.
ob im daz sîne bestât,
des mac er iemer vrô sîn.
dô sprach der bischof turpîn:
du rüemest dich des siges ze vruo,
der tôt gêt dir vaste zuo,
des wil ich dich bewîsen:
du arnest ansîsen.
er reit dar unde sluoc in,
daz er den lîp unde den sin
in kurzen zîten verlôs.
dô albrich den tôt erkôs,
Munschoy, rief turpîn
unde alle die gesellen sîn.
Der tac der was heiz unde lânc.
dâ wart ein michel gedranc
zwischen den heiden unde den kristen.
wer mohte sich dâ gevristen?
nieman wan des got pflac.
dô der heiden vil gelac,
dô sprancte durch der êren lôn
von capadocie grantôn,
der marsilien vanen vuorte.
daz ros er vaste ruorte
ze beiden sîten mit den sporn
unde stach den degen wolgeborn
Gergîsen daz er tôt lac.
dar nâch gap er einen slac
dem degen berngêre,
daz ouch er niht mêre
gevehten mohte noch geleben.
alsô begunde er umbe geben,
unz er der zwelfer viere sluoc.
du hâst nû êren genuoc,
sprach ruolânt der gotes kneht,
ich sol dir lônen daz ist reht.
dô gap er grantône
einen solhen slac ze lône,
daz im diu ougen ûz sprungen.
swaz dir noch ist gelungen
daz hâstu harte gekoufet.
du bist vil sêre bestroufet,
sprach der werde ruolânt.
du gesagest niemer in dîn lânt,
wer den sic hinnen bringe.
dô sprâchen die kerlinge
mit eime gemeinen munde:
wol der wîle unde der stunde,
daz ruolânt ie wart geborn.
wir waeren alle hie verlorn,
waer er uns niht ze helfe komen.
got hât uns mit im vernomen,
wir hân sîn vrum unde êre.
got pflege sîn iemer mêre.
Der degen olivier kêrte,
als in sîn manheit lêrte,
dâ erz vil harte wâgte,
des in doch niht betrâgte.
dâ widerreit im kartân:
der wolte nieman hin lâzen.
der sprach ze oliviere:
ergip dich mir vil schiere,
ich vüere dich vür den hêrren mîn,
sô behaltestû daz leben dîn.
wiltu willeclîche beten
an terviganden unde an mahmeten,
die sint mit golde beslagen,
ezn wirt dir niemer vertragen.
sprîchestû der wider iht,
dirn mac dîn krist gehelfen niht,
ine vüere dîn houbet hinnen
den selben zwein ze minnen.
Olivier sprach: nû helfe mir
Krist von himel unde helfe dir
Mahmet unde tervigant.
nû sul wir schouwen zehant,
wem baz geholfen werde hie.
vil nîtlîche sprancten sie
zesamne mit den swerten.
einander si gewerten
vil grôzer vîentschefte.
mit rîcher mannes krefte
wurden diu swert ûf gezogen,
mit grôzen slegen umbetrogen
geslagen volleclîche.
nû zeigte krist der rîche
daz er ze gote tohte
unde wol gehelfen mohte.
Olivier sluoc kartâne
einen slac, der mahte in âne
des lîbes in vil kurzer stunt.
er sluoc in rehte unz in den munt
durch den helm unde durch daz houbet.
swer an mînen got geloubet,
sprach olivier, der ist genesen.
dîne gote mugen wol tôren wesen.
Der werde bischof turpîn
tete mit guotem willen schîn,
swaz er gedienen kunde,
daz er des gote wol gunde.
der edele unde der reine
der huop sich alterseine,
dâ er die grôsten nôt sach,
dâ im ze wâgen geschach
aller hartest daz leben.
in dûhte, swenne im würde gegeben
sîn lôn, des waere michel zît.
dâ wart ein sô getân strît
von des bischofes tât,
des got von schulden êre hât.
er sluoc ze beiden handen.
ûz allen heiden lânden
quam nie dehein sô guot werc,
weder brünne noch halsperc,
ez waere helm noch stahelhuot,
weder sô veste noch sô guot,
quam ez dem bischofe ze slage,
daz ez nâch dem selben tage
gebuozte niemer dehein smit,
oder daz dar under daz lit
iemer arzât dorfte gesalben.
er vulte allenthalben
daz velt mit den tôten.
er begundes nider schrôten,
reht alse ez waeren hunde.
dô si der tôt begunde
sô willeclîche enpfâhen,
unz an ein lützel die wol sâhen,
daz in ze herte was der gruoz,
die entrunnen dannen ze vuoz.
Dô si marsilien vunden,
ir hende si sêre wunden
unde sprachen: hêrre ouwê,
irn muget niht künec wesen mê,
irn rechet uns an den kristen.
mit kreften noch mit listen
muge wir niht vor in gewern.
sît diu erde begunde bern,
son erstarp eines tages nie
sô manec guot rîter alse hie.
wirt daz von iu niht widertân
sô müezet ir grôzer schande hân,
dann ie dehein künec gewünne
oder iemer gewinnen künne.
Marsilie wart unmâzen zorn.
er hiez blâsen sîniu horn
unde hiez die vürsten dar laden.
den klagte er allen disen schaden.
er sprach: sî mir nû iemen holt,
der neme silber unde golt,
dar zuo lêhen unde eigen,
unde helfe mir geneigen
die hôhvart ruolândes.
dem wil ich mînes lândes
nâch sîn selbes willen geben.
ich muoz nû wâgen mîn leben.
swer im der êre günne,
daz er unde al sîn künne
iemer mê gehôhet sî,
der stê mir nû mit triwen bî.
dar nâch swuor er einen eit,
swer durch sîne zageheit
von dem strîte quaeme,
daz er dem daz leben naeme.
Dô sprachen alle sîne man,
daz er niht zwîvelte dar an
sin leisten gerne sîn gebot.
sin wolten halt der wîbe spot
dâ heime niemer sô bejagen,
sin würden gerner erslagen
von ir vîanden,
danne von ir hêrren handen.
si wolten den sic erwerben
oder âne vliehen sterben.
des solter wesen vil gewis.
ein herzoge, der hiez âbis,
dem nû bevolhen was der van,
der huop sich vîentlîche dan.
si quâmen schiere in daz tal.
die heiden sprâchen über al,
daz diu kristenheit waere
mit alle unwandelbaere,
daz si in niht envorhten
unde mit dem lîbe worhten
solhiu wunder ûf der erden.
ein tiwerr volc dorfte nie werden:
daz tâtens volleclîche schîn.
Genelûn solde verteilet sîn,
daz er mit ungetriwen listen
verriet heiden unde kristen.
sô wolten die heiden hân zetrat,
desn wart in aber niht gestat.
si werten sich mit den spiezen,
die die heiden ligen liezen,
die dâ erslagen wâren.
si begunden einander vâren
mit des tôdes knehten.
der kristen widervehten
die wâren des siges vil gewis.
nû sprancte der herzog âbis,
den man nie lachende vant.
sînes lîbes kraft was bekant
über alles ertrîche.
der stach vil vreislîche
ûf den bischof turpînen
durch den schilt sînen,
daz im der stich vil nâhe gienc
unde doch niht wunden enpfie.
Âbis het grôze kraft
unde vuort einen sô starken schaft
daz er des stiches ganz beleip.
daz ern durch den bischof niht entreip,
diz vuogte got unde ouch daz,
daz im sîn ros der nider saz
unde entweich dem stiche hin dan.
daz sâhen die heiden an
unde sprâchen: habe danc âbis.
si wâren alle vil gewis,
der bischof turpîn waere tôt.
nû erholte sich daz ros der nôt
unde spranc ûf als ez solde.
swer mich tôt haben wolte,
sprach der bischof turpîn,
der mac wol betrogen sîn:
ich bin noch ein gesunt man.
er reit den herzogen an
nâch dem selben worte,
unde sluoc in mit dem orte
durch zwô brünne in die brust,
daz in des tôdes gelust
in kurzen zîten überwant.
er viel dâ tôt ûf den sant.
Nû wart der bischof gewar,
daz der heidene schar
gein ruolând elliu samt streit.
dâ liez er grôze manheit
mit ritters kunste schînen.
vor den grôzen slegen sînen
genas der hêrre noch der man.
der einen slac von im gewan,
dem enspranc sô sêre daz bluot,
daz er lîp sêle unde guot
unde alle sîne vriunt verlôs.
si wurden alle sigelôs,
die sîne slege enpfiengen,
wand si ze verhe giengen.
dô quam von in beiden,
den kristen unde den heiden,
maneger in die grôsten nôt.
mohte der gîtige tôt
mit guoten rittern werden sat,
daz waere geschehen an der stat.
die heiden sich vaste werten
die wîles iht mohten herten.
si sluogen die kristen genuoc.
des man in lützel vetruoc:
man tete ouch in sô grôze nôt,
daz sich maneger dar bôt
unde lie sich slâhen âne wer.
swelher sich daz gotes her
dannen hete lâzen jagen,
den heten aber die vriunt erslagen.
Dâ von gelâgen si gar.
nû quam ein michel halschar
ze runzevâl in daz tal,
diu sich vor den kristen hal.
diz wart umbe daz getân,
si woltens an geriten hân,
reht alse sich die staeten
durch ruowe entwâfent haeten,
daz sis vünden âne wer.
nû ersach si ruolândes her
unde reit si vîentlîche an.
dô kêret er vliehende dan
Malsarôn der si vuorte.
Olivier sîn ros ruorte,
unz er denselben überreit.
durch die ahsel er in versneit,
daz er von dem rosse nider viel,
dem gaehen tôde in sînen giel.
dar nâch sluoc er turken
unde sînen bruoder esturken,
zwêne hêrren von baeselîne.
von vallecete justîne
dem gap er dar nâch einen swanc,
der durch den man ze tal klânc,
daz sîn wurden zwei stücke.
diu êre unde daz gelücke
diu geschâhen oliviere,
daz er der besten viere
in kurzen zîten überwant.
dô sprach der degen ruolânt:
der ist grôz êre hie geschehen.
got solde den slac hân gesehen,
den du justîne hâst geslagen.
sâ sach man vliehen unde jagen.
Turpîn mit der gewîhten hant
quam einen heiden an gerant,
der was geheizen sigelot:
den bettens an als einen got.
dem sluoc er daz houbet abe.
swer sich zeime gote habe,
sprach der bischof turpîn,
der müeze gunêret sîn.
Ruolânt sluoc manegen under sich.
sîn liebez ros valentich
daz hancte im swes er wolte.
swaz dem entrinnen solde,
daz muose vliegende geschehen.
ezn wart vierbeines gesehen
nie niht sô snel sô valentich.
ezn wart ouch nie dehein swert gelich
Durndarte sîme swerte.
des tete er swes er gerte.
swen er jagte, der wart erriten,
unde wart ze tôde versniten.
ouch wurdens lützel verjaget:
dâ von si wâren gar verzaget.
in hulfen di ros niht dannen,
wan als si waeren gespannen.
swie ringe er ist der veige man,
in mac daz ros noch enkan
niender vürbaz getragen,
swenn er sol werden erslagen.
man mac dem tôde niht wol
enpfliehen, swenne er komen sol.
Dô dirre strît gestriten was,
swaz der kristen genas,
die riten wider an daz wal.
grôz wart ir weinen über al.
si sâhen ir vriunde vil erslagen,
die si von schulden mohten klagen.
dô bâtens got vil sêre,
wand si durch sîn êre
dâ tôt waeren gelegen,
daz er der sêle ruohte pflegen.
den heiden genas ein man,
der harte nôtlîche entran:
dem was ein vuoz geslagen abe.
der quam mit grôzer ungehabe,
dâ er den künec marsilien vant.
sîne hende er jaemerlîche want.
künec von spanje, sprach er dô,
was habt ir ie, wie tuot ir sô,
daz ir ruolânden leben lât,
der iwern sun erslagen hât
unde die tiursten man,
die ie dehein künec mê gewan?
Marsilies der weinte harte.
an hâre unde ouch an barte
roufte er sich vor leide.
er sprach: wâ sint nû beide
mîne vriunt unde mîne mâge?
wir müezen an die wâge.
die mir nû helfe schuldec sîn,
die tuon mit guotem willen schîn,
wie si mir helfen wellen.
ich wil die zwelf gesellen
ir gelpfes wider bringen.
vliehent si ze kerlingen,
si entrinnent niht der râche.
beidiu parîs unde âche,
die wil ich gar zebrechen,
unde wil mich alsô rechen,
daz diu kristenheit zergât
unde der geloube den si hât.
od ich wirde sô wider geslagen,
dêz alle heiden muozen klagen.
swie arm ich sî, ich hân iedoch
zwei hundert tûsent rîter noch.
der rîten hundert tûsent dar.
Tibors, leite du die schar,
herzoge von sarragôz.
dînes lîbes kraft ist sô grôz,
daz ich mich vaste troeste dîn.
du unde dîn bruoder valbîn
underwindet iuch des vanen.
ich wil iuch bî den triwen manen,
daz ir mîner swester kint sît,
daz ir daz her an den strît
vil ritterlîche bringet
unde dar nâch vaste ringet,
daz ir rechet mîne tôten
unde benamen alderôten.
ir sît iemer von mir gminnet.
swer hiute von dan entrinnet,
der muoz in mîner aehte wesen
unde lâze in niemer genesen.
swer dâ hiute wirt erslagen,
den mohte diu erde niht getragen.
er ist sô veige, er stürbe idoch,
ob er dâ heime waere noch.
Sus sante er hundert tûsent dar.
Tibors leite die schar
unde sîn bruoder valbîn.
nû was der bischof turpîn
geriten ûf eine warte.
dô sach er gâhen harte
manegen heiden wol gar
unde manegen schilt goltvar
unde manegen helm schînen.
dô gâhte er zuo den sînen.
er sprach: wol ûf helt ruolânt,
der tiuvel hât ûz gesant
sîn geswerme unde sîn her,
dazs uns iht vinden âne wer.
ich bin wol worden gewar
daz alsô manec grôz schar
nie gesamt wart ûf der erden.
der vluoch müez über si werden
dâ got mit gewalte
Pfaraônen mit ervalte.
den verslânt daz rôte mer
unde al sîn wütende her.
den sînen half er ûz der nôt:
in der wüeste gap er in daz brôt.
nû bite ouch wir in sêre
durch sîner marter êre
umbe die himelischen spîse
unde nemen die wegewîse
hin zuo der heimverte.
hie wirt ein strît herte.
Die kristen ûf sprungen,
daz gotes lop si sungen,
die stôle si suohten,
die sêle si beruohten,
swâ mite si gedâhten.
zuo dem kôre si gâhten,
der den marterern geheizen ist.
si wâren âne valschen list
als diu reinen kindelîn,
den durch unsern trehtîn
Herôdes den tôt hât getân.
den kôr suln si ze rehte hân.
sine quâmen von dem rehten nie,
si minnten got, alle tete er sie.
zesamene si giengen,
ein anders umbeviengen,
daz paece gâbens under in.
ir lîp ir herze unde ir sin
die stuonden alle gelîche
ze dem êwigen rîche.
dô sprach der bischof turpîn:
wir mugen wol iemer vrô sîn,
sît uns got versuochet,
daz er doch des geruochet,
daz er unz sus lânge leben lât,
daz wir in des willen mit der tât
wol müezen bringen innen,
daz wir in von herzen minnen
unde gerne durch in ligen tôt.
wir enlîden dise grôze nôt
niht mê wan disen einen tac.
nû tuo der man swaz er mac
umbe die himelischen krône.
die gît uns got ze lône
noch hiute mit sîn selbes hant.
wir suln in kristeniu lânt
hie machen solhiu maere,
daz got unser schepfaere
von schulden êre müeze hân.
swenne ez kunt wirt getân
unser werc unde unser arbeit,
dâ von wirt diu kristenheit
gebezzert unde geêret
unde daz gotes lop gemêret.
Diu ros sô vroelîch überschriten,
si nâmen die vanen unde riten
unde suohten eine walstat.
Ruolânt in den satel trat
unde sach der heiden her.
dô quam ez alse daz mer,
swenn ez die winde rüerent
unde alsô starke vüerent,
daz nieman triwet drûf genesen:
sus hoere wir an dem buoche lesen:
alsô duzzens unde gâhten,
dô si dem strîte nâhten.
Ruolânt sprach: sît alle vrô.
got wil ez vüegen alsô,
durch den wirz kriuze hân genomen,
daz wir noch hiute vür in komen
in die himelischen êre.
dâ sul wir in iemer mêre
in sîner gotheite sehen.
wie mohte uns iemer baz geschehen?
got wil uns gerne empfâhen.
dar sul wir gerne gâhen
unde tuon swaz wir getuon mugen,
die wîle daz uns diu swert tugen.
Der heiden schal der was grôz.
Tibors von sarragôz,
dem dâ bevolhen was der van,
der reit zevorderst her dan,
unde begunde sîn ros kêren
mit grimme an engelhêren,
der ouch der zwelfer einer hiez.
durch den stach er einen spiez
unde warf in nider tôten.
er sprach: ich hân alderôten
mit êren wol gerochen.
ir zal diu ist zebrochen:
ir ist eines minner danne ê.
ir wirt ouch noch verschrôten mê.
sît man der zwelf gesellen
deheinen mac gevellen,
ez gêt in allen an daz leben.
si müezen uns den zins geben.
den gibe ich dir ob ich kan,
sprach olivier der küene man.
er huop sich von den sînen
hin gein sarrazînen
unde sluoc den selben heiden
unz ûf die swertscheiden
durch die ahsel mit eime slage.
er sprach: deiswâr, du arger zage,
du solt die êre unlânge sagen
die du an uns maht bejagen.
dar nâch sluoc er valbînen,
den lieben bruoder sînen,
zetal durch daz schulderblat.
er starp an der selben stat.
dô sluoc er vünfe zehant
der künesten der er dâ vant.
er sprach: swaz her nâch ergê,
ir sibene schadent uns niht mê.
sîn slege mahten grôzen schal.
im ran daz bluot daz swert zetal
von dem orte unz an die hant.
dô sprach der werde ruolânt:
got hât dîn michel êre.
du hâst mit anticlêre
gerochen engelhêres tôt.
ich bringes noch in grôzer nôt,
si entrinnen mir under di erden.
die edeln unde die werden
Munschoy si alle riefen.
diu ros zesamene liefen.
dâ wart mit stichen zetrant
vil manec stehelîn gewant
den kristen unde den heiden.
man sach dâ von in beiden
vil michel griesgrammen,
dô die viures vlammen
von den swerten sprungen,
dô si durch den stahel drungen.
wan si mit hazzes überkraft
vil vientlîchiu vîentschaft
ze disem strîte hâte brâht,
des heten si sich vor bedâht,
dazs enander niht leben liezen.
dâ von stâchens mit den spiezen,
dâ vor nieman genas,
wan der dannoch niht veige was.
Olivier durch ein dicke brach
sô verre daz in nieman sach,
wan der erzebischof turpîn.
der lie den helm den schilt sîn
unde half olivier her wider.
dâ vielen heiden vor in zwein nider
wol zwei hundert oder mêre.
got hât es iemer êre,
daz er diu wunder tete durch sie.
er pfliget es noch unde pflac es ie,
swer in mit triwen ruofet an,
daz er in wol beruochen kan.
Olivier ruolânt unde turpîn,
die tâten mit den werken schîn,
was in diu herze gerten.
si worhten mit den swerten
diu werc, dâ von der stahel bran
sô sêre daz dâ manec man
alsô grôzlîche erschrac,
daz er wânde ez waere der suontac,
sô daz viur von himele gât,
dâ mite diu werlt ein ende hât.
dem bischofe turpîne
dem volgten die sîne
vil wol nâch gotes êren.
swar si begunden kêren,
dâ muosen si sich vaste mêren
die tôten unde die sêren.
dâ viel der kristen im wal
unmâzlîche vil zetal.
die heiden des niht genuzzen,
wandes in ir bluot vluzzen
erslagen unde ertrenket.
daz diu sêle wart versenket,
daz was ein michel grôzer nôt
dann umbe des broeden lîbes tôt.
Dô dirre vil grimmige strît
gewerte unz nâch der nône zît,
dô entweich den kristen diu maht.
swie gerne ir ieslîcher vaht,
swie lützel si der nôt verdrôz,
doch was diu überkraft sô grôz,
ez dûhtes selbe ein michel teil
unde ein überigez heil,
daz si sô lânge werten,
wandes anders niht engerten,
wan daz si vil getaeten,
unz si daz leben haeten.
dô si sô vil niht tâten,
sô si muot ze tuonne hâten,
unde ir kraft wart ze kleine,
dô sprâchens alle gemeine:
owê ruolânt owê,
wir mugen iu niht gehelfen mê:
daz müeze got erbarmen.
wirn mugen mit den armen
niht ûf erheben diu swert.
unser vehten ist nihtes wert.
sît wir ze strîte niene tugen
unde uns niht wol gerechen mugen,
nû waere zîtec unser tôt.
alse ir klage unde ir nôt
der werde ruolânt vernam,
sîn herze in grôzen jâmer quam:
sô sêre erbarmten si in.
in dem grimme kêrte er hin
unde reit die heiden an.
dâ sluoc er wol zwei hundert man
unde quam her wider schiere.
dô sprach er z oliviere:
owê trût geselle mîn,
mîn sêle muoz iemer trûrec sîn,
daz ich dînen rât hiut übergie.
nû volget ich dir wesse ich wie.
du sihest des liutes kumber wol:
nû enweiz ich leider waz ich sol
nû tuon daz uns daz beste sî.
hiute was uns der keiser sô bî,
er hete mîn horn wol vernomen.
nû ist er uns sô verre komen,
bliese ich ez, ern hôrtes niht.
kundestu nû gerâten iht,
des waere zît unde nôt.
ich wolte gerne ligen tôt,
daz ir den sige naemet
unde lebende hinnen quaemet.
Olivier ze ruolânde sprach:
mîn rât dûhte dich ze swach,
dô ich dich hiez blâsen dîn horn.
mîn swester diu dir ist gesworn,
dine lâze got erwarmen
niemêr in dînen armen.
du bist schuldec an in allen
die uns hiute sint enpfallen.
du hetest in wol den lîp gegeben.
wer solde nû gerne hie leben,
der disen grôzen jâmer siht?
dun solt dîn horn blâsen niht.
der keiser ist ze verre komen,
uns ist sîn helfe nû benomen.
des du der mite hâst gedâht,
daz sol ouch werden volbrâht.
wir suln den sic erwerben
oder ganzlîch alle sterben.
solde ich tûsent houbet tragen,
diu würden mir elliu abe geslagen,
ê ich den rucke wolte kêren,
wan nâch des rîches êren.
der schade der hiute hie geschiht,
den mugen die kerlinge niht
überwinden unz an den suontac:
daz dich wol iemer riwen mac,
daz si dir wol gedienet hânt
unde den lîp von dînen schulden lâzent.
Dô sprach der bischof turpîn:
als liep iu gotes hulde sîn,
lât den zorn sîn gescheiden
unde zürne wir an die heiden,
dâ wir der sêle mite wegen.
swer uns hie tôt ist gelegen
unde noch hie tôt gelît,
unz sich verendet der strît,
die heizet der keiser begraben,
dâ wir iemer mê gebet haben
nâch unser sêle heile.
ern lât uns niht ze teile
den vogelen werden alse die,
die von uns tôt geligen hie.
swie gewis die heiden wesen,
daz wir hie vor in niht genesen,
ê si noch hiute an mir gesigen,
ir muoz sô vil vor mir geligen,
daz man mir iemer jehen sol,
ich habe mich vergolten wol.
swelher sich hie vor uns erwert,
der ist iedoch vil unernert.
sin genesent vor karle niemer.
er jaget unde suochtes iemer,
unz er gerîchet disen zorn.
darumbe blâse du dîn horn,
daz si niht genozzen hin komen.
er hât ez schiere vernomen.
Dô nam der degen ruolânt
daz horn in die zeswen hant
unde saztez an sînen munt.
er bliez sô sêre drîstunt,
daz den kristen unde den heiden
diu houbet kûme beiden
gestuonden vor dem schalle.
si vielen zer erden alle
unde verschuben diu ôren mit der hant.
dô bliez der edele ruolânt,
daz im der hirnrebe zespielt
unde daz herze kûme ganz behielt
unde daz sîn stimme dan schal
beidiu über berc unde über tal
eine grôze tageweide.
mohte iemer man vor leide
mit gesundem lîbe ligen tôt,
daz waere karl von der nôt,
diu dâ mit an sîn herze quam,
dô er ruolândes horn vernam.
er begie von der beswaerde
sô michel ungebaerde,
daz ez begunde erbarmen
die rîchen unde die armen.
den bart er weinend ûz brach,
vil dicke er inneclîche sprach:
owê ruolânt owê!
hete mich der tôt genomen ê,
dann ich dînen tôt gelebet hân,
sô hete er wol ze mir getân.
zuo der vil grôzen riwe
schalt in der ungetriwe,
Genelûn der verrâtaere.
er sprach: disiu ungebaere
diu enzimt niht dem rîche.
ir tuot unküneclîche.
waz habt ir iu selbe gewizzen?
Ruolânden hât ein breme gebizzen,
dâ er lac im grâse,
oder ez ist lîhte ein hase,
nâch dem er blaeset sîn horn.
ir habt âne nôt verlorn
iwer witze unde iwern sin.
tuot iwer wîplich klagen hin.
Karl sprach ze genelûne:
verfluochet sî diu lûne,
in der du würde geborn.
du hâst mir alle die verlorn,
an den mîn êre elliu lac.
ez was mir ein verfluochter tac,
dô ich dîn künde gewan.
waz war dir unsaelec man,
daz ruolânt hete sîn leben,
dem du den tôt hâst gegeben?
er was dir holt mit triwen ie
unde gegerte dînes schaden nie.
swaz dînen êren tohte,
daz vuogte er, swâ er mohte.
der in den grôzen sünden bleip,
über den dâvît den vluoch schreip,
dern was niht wirser danne du.
daz hâstu wol erzeiget nû.
dô sprach der herzoge naymis:
im ist der tôt vil gewis,
sît uns sîn mortlîcher rât
diz herzeleit gebrûwen hât.
er solz ouch trinken hie zehant:
daz ist vil wol zim bewant.
er gienc vil zorneclîche dar
mit sînem swerte alsô bar
unde wolte in gerne hân erslagen.
daz hiez der keiser in vertragen.
er sprach: du solt in leben lâzen,
im wirt ein tôt an getân,
daz sîniu kint unde ir kint
gesmâhet unde geschendet sint.
Dô wart der verrâtaere
beid erkant unde unmaere.
des nam sîn êre ein ende.
Karl hiez im sîne hende
vil vaste binden beide.
im geschach noch mê ze leide.
daz hâr si im ûz rouften,
daz gewant sim abe slouften,
si halslageten in genuoc.
daz in sîn muoter ie getruoc
ze sô grôzen untriwen,
daz mohte si wol riwen.
ez wart ouch im vil swaere.
ûf eime soumaere
vuortens in gebunden dannen.
er bevalh in tûsent mannen,
die sîn pflâgen mit den banden,
umbe daz man sîner schanden
ein michel teil gesaehe,
ê im der tôt geschaehe.
Der keiser mante sêre
die vürsten durch ir êre,
beidiu durch got unde ouch durch in
unde dar zuo bî den namen drin,
daz si mit im wider riten.
des muget ir uns lîhte erbiten,
begundens allesamt jehen.
ist daz wir lebendec gesehen
iwern neven ruolânden,
swie vaste er sî bestanden,
wir helfen im von sîner nôt.
wir laege alle bî im tôt,
ê wir in dâ sterben liezen.
als si im daz gehiezen,
dô lief ieslîcher zehant
selbe dâ er sîn ros vant.
nieman des andern beite,
wan swer sich ê bereite,
der huop sich an die vart ê.
dâ wart den rossen sô wê
mit dem rîten getân,
daz er ez sünde muose hân,
der in geschuof die grôzen nôt.
ir lâgen mê dan tûsent tôt.
sô sêre wurden sie gerant,
daz si dâ sturben zehant.
Alsus jaemerlîche wart
ir vröudenrîchiu heimvart
an die widervart gekêret
unde unfröude an in gemêret.
in ersteinten diu herzen
unde geswullen von dem smerzen,
daz si durch den grôzen zorn
den sin heten nâch verlorn.
si ranten berge unde tal,
daz was der armen rosse val.
Karl gein dem himele sach,
disiu wort er dicke unde ofte sprach:
Kristes muoter hilf mir
unde al die heilegen mit dir,
die an den buochen geschriben sîn,
daz sich hiute der geist mîn
von dem lîbe müeze scheiden,
ê marsilies der heiden
über die kristen rihter werde.
sich hêrre her an die erde.
got vater sun unde geist,
wan du die wârheit wol weist,
wir haben den rehten glouben.
nû lâ dich niht berouben
an uns, wir heizen dîn name.
durch willen der gemeinsame,
die jêsus krist mit gote hât,
nemt den geist an iwern rât
unde stêt uns hiute alle drî
als ein wârer got bî.
Dô der degen wolgeborn
Ruolânt geblies sîn horn,
dô verlurn die heiden ir sin,
die dâ noch wâren umbe in.
die kristen wurden sigehaft.
swie kleine ir wer unde ir kraft
waere, iedoch tete got schîn,
swaz er wil, daz muoz sîn.
Marsilien wart unmâzen zorn,
durch daz er ruolândes horn
vernam unde ouch daz maere,
daz sîn her erslagen waere.
doch hôrter einen trôst sagen,
die kristen waeren ouch erslagen,
der zwelfer lebten niwan drî.
swer mir nû helfe schuldec sî,
der neme mîn wol mit hilfe war.
ich wil nû selbe rîten dar,
sprach marsilies zehant.
ich weiz vil wol daz ruolânt
hiute morgen niht blies sîn horn.
dô hete er des vil wol gesworn,
si solden den sic an uns bejagen.
nû hoere ich wol si sint erslagen.
sît er die schame gebrochen hât,
ich weiz wol wie sîn muot stât.
mohtens vürbaz geherten iht,
ern hete noch geblâsen niht.
Karl ist nû sô verre komen,
hât er daz horn wol vernomen,
er kumet in doch ze spâte.
nû wol ûf helde drâte,
sprach er ze sînen mannen.
mit grimme reit er dannen.
Ein künec der hiez alfabîn,
des bruoder hiez ebelîn,
die nû des vanen pflâgen
unde wol getorsten wâgen
beidiu guot unde lîp
durch êre unde durch diu werden wîp,
als ich iu ê hân gezelt,
hundert tûsent rîter ûzerwelt
vuorte er mit im an den strît.
er het ouch unz an die zît
die besten rîter gespart.
alse ir ruolânt innen wart,
dô sprach er ze sînen gesellen:
gedenket helde an iwer ellen:
Marsilies kumt nû selbe hie.
des hân ich got gebeten ie,
daz er mir zuo müeze komen.
ir habt mînen muot vernomen:
nune rede nieman niht mê.
helfet mir daz mîn wille ergê
an im, sô bin ich wol gewert.
im tuot noch hiute mîn swert
unde mîn selbes hant den tôt,
oder er tuot mir die selben nôt.
Dô sprach der bischof turpîn:
sin mohten niemer grôzer sîn,
iwer reiner wille unde iwer muot.
iwer lôn wirt hiute alse guot,
als sante laurencien wart.
nune wart der strît niht mê gespart:
diu ros wurden an verlân.
dô liezen si zesamene gân,
die kristen hin, die heiden her.
dâ wart zebrochen manec sper
unde manec helm verschrôten.
dâ sach man manegen tôten
nider vallen vor oliviere.
er gelîhte sich dem tiere,
vor dem nieman mac genesen.
ez müese ir aller tôt wesen,
die er trâf mit anteclêre:
dine werten sich niht mêre.
dô koufte der bischof turpîn
unde gêrhart von russelîn
mit mannes tât den gotes lôn.
sam tete îve unde pêgôn
unde die von kerlingen.
man sach daz viur dâ springen
von ir slegen mit grôzer kraft.
dâ mahte manegen schadehaft
der gotes kempfe ruolânt.
er sluoc mit sîn selbes hant
den künec alfabînen
unde sîne bruoder ebelînen.
dar nâch sluoc er schiere
wol zweinzic unde viere,
die küenesten die er wart gewar.
noch sluoc er eine breite schar
unde suohte et mit den ougen
offenbâre unde tougen
Marsilien sînen vîant.
er beite kûme unz er in vant.
Olivier unde ruolânt
unde turpîn mit der gewîhten hant,
die suohten in her unde dar.
ûz der heiden schar
viel manec vürste wolgeborn.
Ruolânt der degen ûzerkorn
nam sich ûz in allen.
dâ sach man manegen vallen,
den er zem tôde worhte.
er schuof daz man in vorhte
mê danne zehen tûsent man.
het er zehen halsperge an,
swen er traf, ez waere sîn tôt.
daz was diu aller grôste nôt:
swie wol die heiden sâhen,
daz nieman mohte enpfâhen
von sînem swerte einen slac,
ezn waere sînes tôdes tac,
daz si dar über dar riten
unde wizzende den tôt liten,
dâ hetens sêre des gesworn,
daz er den lîp hete verlorn,
swâ man in bestrîche,
der einen vuoz entwiche:
darumbe starben si dâ
als gerne sô doch anderswâ.
ez was ouch bezzer êre.
nû nâhte ruolânt sêre
Marsilien nâch dem er dâ streit.
daz er dem sô vaste zuo reit,
daz werten alle die sîne.
des liten si grôze pîne.
Marsilies was noch unverzaget:
er sluoc selbe, sô man saget,
Gêrharten von russelîn
unde îven den gesellen sîn
unde dar zuo pêgônen
unde von pelmo tegiônen,
daz wâren der kristen viere.
daz vergalt im ruolânt schiere.
er sluoc marsilien zehant
einen sun unde swen er dâ bî im vant,
der was geheizen jorfalier.
der bischof turpîn unde olivier
die râchen ir gesellen.
si begunden marsilie vellen
die vanen unde die ir pflâgen,
daz si alle tôt gelâgen.
dane wart der lîp nie mê gespart.
hei wie der guote durndart
durch daz gewaesene klânc,
dô ruolânt ûf den künec dranc!
dô er in verrest âne sach,
diz wort er vîentlîche sprach:
künec marsilies bistu hie?
nû gesach ich liebern tac nie.
ich wil dir gelten dîn golt,
âne wâge duz enpfâhen solt,
daz du genelûnen hâst gegeben.
ich wil dem keiser sîn leben
vor dir vristen, ob ich mac.
dô sach man slac unde widerslac,
dô sach man zorn wider zorne.
dô rief der ûzerkorne,
der erzebischof turpîn:
er muoz vor gote ein zage sîn,
swer hie niht sleht daz swert:
dern wart nie mannes wert.
mit ellenthafter hant
tete der degen ruolânt
nâch marsilie einen swanc.
dô tete der künec einen wanc,
der im daz houbet half bewarn.
dô sluoc im ruolânt den arm
rehte in der ahsel abe,
unde hetes grôz ungehabe
daz er sîn vermiste alsô.
der künec was ouch unfrô,
daz er den arm alsô verlôs.
daz er den tôt niht vollen kôs,
daz geschach von eime liste.
daz sîn ruolânt vermiste,
des wart sîn zorn vreislich.
er suohtin wîten umbe sich:
sîn gebaerde wâren vreissam.
swaz er der vîende âne quam,
der genas nie dehein barn.
der künec verlôs den zeswen arm
unde lie vil schantlîche
in sînem eigen rîche
Ruolânde den sic unde den strît
unde starp dar nâch in kurzer zît.
Dô der degen ruolânt
den künec marsilien überwant,
alsô daz er im entran,
dannoch het er sehzec man
unde dar zuo niht wan einen,
unde lebendec mê deheinen.
aller der im karl lie,
der lebte deheiner mê wan die.
si riten wider an daz wal.
alrêrst gehôrtens einen schal
von zweier rîchen künege her.
dô bedorfte er grôzer wer
Ruolânt dann er nû hâte.
doch quâmen si ze spâte:
Marsilies was nû sigelôs.
sînen arm unde swaz er dâ verlôs,
daz woltens rechen beide.
des jâhens bî dem eide
unde ir her algemeine.
von kartâgo was der eine.
der ander von etiôpiâ.
dern hete deheinen rîter dâ,
sin waeren alle môrvar.
nû wart ir schiere gewar
der erzebischof turpîn.
er sprach: waz volkes mac diz sîn?
ob der walt lebendic waere
unde niht wan rîter baere,
es waere genuoc, waer ir sus wil.
daz ir niht minner werden wil,
wie grôziu wunder daz sint!
wannen kument al des tiuvels kint?
hêrre bischof turpîn,
enruochet wer die zagen sîn,
sprach der degen ruolânt.
si sol mîn zeswiu hant
hiut in die helle senden,
dâ den armen ellenden
der tiuvel iemer lônet
unde ir vil lützel schônet.
Nû sazte den lîp enwâge
der künec von kartâge,
der was geheizen algariez.
der stach alrêrst einen spiez
durch olivieren den degen.
er sprach: nû heiz dîn karlen pflegen
mit helfe, des ist michel nôt.
du hâst ein zeichen daz den tôt
vil gewislîche diutet,
als uns daz reht gebiutet.
Olivier erschrac niht sêre,
daz geschuof diu êweg êre,
diu im stuont ze gewinne,
unde diu vil grôziu minne,
die er ze gotes dienste truoc.
er zôch sîn swert unde sluoc
den künec algariezen,
daz sich begunde entsliezen
der halsperc ze beiden wenden,
von der ahseln unz ûf die lenden.
dô was ez ouch umb in getân.
du maht ouch wol ein zeichen hân,
sprach olivier wider in,
daz dir bejaget den ungewin.
dane sî vil guot gelücke bî,
vor dir sint alle krônen vrî.
hie mac man merken gotes kraft
unde grôze tugent von ritterschaft,
daz olivier dannoch vür sich reit
unde alsô ritterlîche streit,
daz die sîner wunden
an den slegen niht enpfunden.
ezn wart nie küeners niht erkant
dann olivier unde ruolânt
unde der bischof turpîn.
daz tâten si des tages schîn.
ir geloube was sô staete,
swelhe nôt man in taete,
daz si des nieman betwanc,
daz si ie entwichen vuozes lânc.
swie kleine ir her waere,
durch deheiner slahte swaere
wolten si verzagen nie.
si riefen munschoy an sie
unde begunden ir manegen vellen,
unz dem dritten gesellen
allez sîn ellen gesweich.
dô wart er varlôs unde bleich:
im vergiengen diu ougen.
dô was im iesâ tougen,
wer jener was oder der.
geselle ruolânt, sprach er,
hilf mir von den heiden,
wir müezen uns nû scheiden
der werltlîchen geselleschaft.
mir ist erstorben diu kraft,
der tôt hât mich gevangen,
diu ougen sint mir vergangen,
ine sihe niht wer iemen ist,
wan ich hoere wol daz du bî mir bist.
Dô daz ruolânt vernam,
diu nôt diu an sin herze quam,
der geloubet unsanfte ein man,
der nie reht herzeleit gewan.
ez ist maneger tôt sît unde ê,
dem nie sô leide noch sô wê
enwart, sô ruolânde was.
swie er doch vürbaz genas,
er half im von dem strîte.
owê der hôhgezîte,
sprach ruolânt, trûtgeselle mîn,
daz ich nû muoz enbern dîn.
owê der manheit unde der jugent,
der kraft unde der vil grôzen tugent,
die mit dir werdent begraben.
ze wem sol ich nû trôst haben?
im gebrast von dem grimme
am gehoeren unde an der stimme
unde an der krefte sô gar,
daz er sich neigte tôtvar
über den satelbogen nider
unde gehabte sich kûme wider,
daz er ûf der erden niht gelac.
wan daz er grôzlîche erschrac
umbe den bischof turpînen,
im hete den lîp sînen
iedoch verwandelt der tôt.
den sach er in grôzer nôt,
daz er kraft gevie unde sin.
ouch sprach olivier wider in:
geselle ruolânt, rît hin wider,
si slahent den bischof der nider,
unde hüete du sîn, als tuot er dîn.
gote müezet ir bevolhen sîn
unde allem himelschem her.
des helfe sî hiut iwer wer.
Karl der liebe hêrre mîn
unde den die im getriwe sîn,
si sîn lebendic oder tôt,
den helfe got ûz aller nôt.
Durch daz grôze ungemach,
daz er an dem bischofe sach,
muose sich ruolânt schiere
scheiden von oliviere.
nune mohte es ander rât sîn,
Ruolânt unde der bischof turpîn,
diene wolten sich niht scheiden
unde huoben sich an die heiden.
swie olivier mit dem tôde ranc,
dô er sô grôzen swertes klânc
gehôrte ûf sîne gesellen,
dô betwanc in noch sîn ellen,
daz er in ze helfe wolte komen.
dâ er die nôt hete vernomen,
dar quam er in vil kurzer zît
ze sînen gesellen an den strît.
nû hoert welh jâmer dâ geschach.
want olivier niht gesach,
des gap er ruolânt einen slac
ûf den helm, daz er erschrac.
als er daz wolte rechen,
dô begunde olivier sprechen:
wâ bistu, hêrre ruolânt?
dâ mite wart er im erkant,
daz er den widerslac lie.
er sprach: geselle ich bin hie:
du hâst mich ûf den helm geslagen.
er sprach: daz wil ich gote klagen,
dane mac ich leider niht gesehen.
daz mir diu sünde ist geschehen,
daz ist iemêr mîn riwe.
nû vergip mirz durch die triwe,
die wir ensamt gehabt hân.
du hâst mir leides niht getân,
sprach ruolânt, trûtgeselle mîn.
beide klageten si die nôt sîn
unde muosen sich iesâ scheiden.
Ruolânt reit an die heiden.
Olivier von dem strîte reit.
in enlie des grimmen tôdes leit
niht mê werben umbe prîs.
er leite sich nider in kriuze wîs.
gein dem himle er dô sach,
disiu wort er weinende sprach:
hêrre got ich bite dich,
daz du dich erbarmest über mich.
vernim gnaedeclîche mîne bete.
swaz ich ie wider dich getete,
daz riwet mich vil sêre.
durch dîner marter êre
behüete karlen dînen kneht:
der was ie reine unde reht.
gip im saelde unde die kraft,
daz er hie werde sigehaft
an allen sînen vîanden.
Turpînen unde ruolânden
lâ hêrre dîne hulde hân.
si hânt daz beste unz her getân.
si sint dîne vorvehten
des gelouben unde des rehten.
den getriwen kerlingen
lâ hiute sô wol gelingen,
die an dînem dienste sint beliben,
daz ir name werde geschriben
an des êwegen lîbes buoche.
Ruolândes unde turpîns du geruoche,
behüetes hie unde dort.
daz was sîn jungestez wort.
unz ez im ûz dem munde schiet,
dô stach diu heidenischiu diet
wol hundert spiez durch in.
dâ enpfie diu sêle den gewin,
dar nâch der lîp mit triwen warp.
dâ wart ein glast dô er starp,
liehter danne der sunnen schîn
dar inne wart diu sêle sîn
gefüeret vil vroelîche
in daz grôze gotes rîche.
Under des quam walthêr,
der brâhte manec wunden sêr,
den sîn hêrre ruolânt
ûf den berc hete gesant
mit tûsent sîner mannen.
dô quam er eine dannen.
alse schiere in ruolânt sach,
dô reit er dar unde sprach:
wis willekomen, lieber man,
der liebest den ich ie gewan.
iwer gnâde, sprach er, hêrre mîn,
lât iu mîn leit geklaget sîn,
muget ir mir gehelfen iht.
ichn überwinde den schaden niht,
den ich von den heiden hân genomen.
hêrre wâ sint mîne man komen,
die ich iu bevalh ze iwer hant?
wâ sint ouch die, sprach ruolânt,
die du vuortest mit dir?
die solt du wider geben mir:
der bedarf ich zer nôt.
die sint allesamt tôt,
sam mir iwer hulde, sprach walthêr.
der mînen lebet nieman mê
wan ich, daz ist mit nôt geschehen.
ich hân sô leide nie gesehen
an den lieben mannen mîn,
daz ich wol tôt solde sîn,
dô ich von in muose scheiden.
mich ranten übele heiden
mit sehzec tûsenden an.
don het ich niht wan tûsent man.
gern ich an si genante,
wan ich iu des wol bekante
daz ich, ob ich entrünne,
iuch niemêr ze vriunt gewünne.
iwer man tâtenz alsô wol,
daz ins got iemer danken sol.
nû ligents alle der nider.
ouch sluogen wir si wider,
daz si den lîp gar verlorn.
ir sult ez lâzen âne zorn,
daz ich von dannen bin komen.
nû ich iwer stimme hân vernomen
unde iuch lebende gesehen hân,
nû hât got wol ze mir getân:
ichn gescheide von iu niemer mê.
mir geteten die heiden nie sô wê,
in vorht iwer alsô sêre,
als mîn unde dannoch mêre,
unde leit ich doch vil grôze nôt.
ouch ligent die heiden alle tôt.
ich durhreit ze jungest daz wal,
daz ich dâ niender über al
deheinen lebendigen vant.
nû lône dir got, sprach ruolânt,
dîner noete der was vil.
ez ist aber ein kindes spil,
swaz wir nôch noete erliten hân.
wir müezen nû die nôt bestân,
uns sint die helfaere erslagen.
wir müezen die bürde eine tragen,
viel lieber man walthêr.
nû rede von vröuden niht mê,
wir suln die vröude ûf geben
unde suln opfern unser leben
mit andern unsern gnôzen,
daz wir niht werden verstôzen
von der engele gesange.
du sûmest uns ze lânge.
nû hoeret wâ von diz geschach,
daz ruolânt alsô vil gesprach,
ze sîme manne walthêre.
si vorhten in sô sêre,
die wider in dâ vâhten,
daz si ungern ûf in gâhten
si begunden sô verzagen,
sin getorsten vliehen noch jagen.
wolte er von in sîn geriten,
si heten in alle vermiten.
Nû was der kristen dâ niht mê
wan ruolânt unde walthêr
unde der bischof turpîn.
die liezen allen zwîvel sîn
unde stuonden dem gelouben bî.
si huoben sich in die namen drî,
dâ bî man got erkennen sol,
unde tâtenz alsô rehte wol,
daz manec heiden sîn leben
in kurzen zîten muose geben.
si sluogen daz grôze her,
daz si deheiner slahte wer
gehelfen mohte der wider,
unz si erbeizten der nider
unde umbestuonden si mit spiezen
unde begundens vaste schiezen
mit geschozze unde mit gêren.
dô ersluogen si walthêren:
daz tete ruolânde vil wê.
er sluoc wol hundert unde mê
dâ wider in kurzen zîten.
swer sîn getorste erbîten,
der arnte walthêren.
nû begundens in dâ mit êren,
daz si in gerne vermiten
unde an den bischof alle riten.
der wart alsô bestanden,
daz si in unde ruolânden
von einander drungen
unde si mit nôt betwungen,
daz si sich muosen scheiden.
dâ sluoc er manegen heiden
Turpîn der gotes urkünde
unde leit vür sîne sünde,
waer er ein morder gewesen,
im waere diu sêle nû genesen.
Dô der bischof vil gevaht
über stat unde über maht,
daz im an kreften niht gebrast
unde er den bercswaeren last
vil lânge hâte getragen,
dô wart er durch den helm geslagen,
daz er von dem rosse viel zetal.
des mêrte sich der heiden schal.
si verschuzzen in mit spiezen,
daz si in vür tôten liezen.
des wart ruolânt gewar,
der quam mit gewalte dar.
unde sluoc die heiden hin dan.
er rief den erzebischof an:
lebet ir noch geselle mîn?
gote müeze ez geklaget sîn,
daz ich vür iuch niht sterben sol.
ezn wart der tugende nie sô vol
dehein bischof mê noch niemer tuot.
nû hât mich got ze wol behuot,
sît wir gescheiden müezen sîn.
dô sprach der bischof turpîn:
geselle got müeze iwer pflegen
unde alle die der gotes segen
ze himele haben gekroenet,
erliuhtet unde geschoenet
mit der engelischen varwe,
die müezen hiute garwe,
iwer helfe unde iwer scherm sîn.
Karlen den lieben hêrren mîn
bevilh ich der himelschen hêrschaft,
daz in got mit sîner kraft
behüete unde al die kristenheit.
nune mohte ruolânt durch daz leit,
daz im von den heiden geschach,
niht mê gehoeren waz er sprach:
des wart sîn muot beswaeret.
daz wart mit rede bewaeret.
er sprach ûz eime grimme
mit vröudelôser stimme:
wes engilte ich sündiger man,
daz ich hiute niht ersterben kan?
wer hât mich sus verfluochet,
daz mîn der tôt niht ruochet?
tôt wes engilte ich wider dich,
sît dus alle hâst unze an mich,
daz du mich solt versmâhen?
du muost ouch mich enpfâhen.
ez ist aller heiden tôt,
in gelebe ein ende mîner nôt.
Nû alrêrst warf ruolânt
den schilt mit alle von der hant
unde warf den zuom an den arm.
er was von herzeleide warm
unde von zornes überkraft.
daz zeigte er wol der heidenschaft:
den tete er grôzen ungewin.
ouch ranten si vil dicke ûf in
wol mit hundert ravîten,
dazs in zeheinen zîten
der nider gerîten kunden.
dâ wart ze manegen stunden
umb in sô michel gedranc,
daz er zeinem slage swanc
zwên heiden abe oder drî.
im was dannoch allez bî
von gotes gnâden niwiu kraft.
ouch was daz swert sô tugenthaft,
daz ez den stahel niht enmeit.
het erz ûf den heiden geleit,
ez waere durch in gevallen.
daz ruolânt vor in allen
sô lânge lebendec werte,
daz enmohte von dem swerte
noch von sîner kraft niht geschehen.
wir suln gote der schulden jehen.
der tete sîn tugent dar an schîn.
dô der reine bischof turpîn
eine wîle vür tôt gelac,
im was ein vreislîcher slac
durch daz houbet geslagen,
dô stuont er ûf unde begunde tragen
beidiu den schilt unde daz swert,
reht alse ein man der strîtes gert
mit ritterlîchem muote.
er was mit sînem bluote
gar berunnen über al.
noch sluoc er manegen zetal,
der wol gewâfent wânde sîn.
er sprach: ruolânt geselle mîn,
gebt mir ein ros balde her.
ich tuon vil gerne, sprach er.
dô gefuogte diu gotes kraft,
daz ruolând al diu heidenschaft
daz niht erwern kunde,
ern hete in kurzer stunde
den bischof ûf ein ros brâht.
noch enwas in zwein niht gedâht,
dazs ieman des siges jaehen,
swie vil si der vîende saehen.
Dô turpîn unde ruolânt
vil manec stehelîn gewant
ir widerwarten versniten,
unde nôt über nôt erliten,
dô sprach der bischof turpîn:
geselle ir sult gewis sîn,
daz uns der keiser nâhet
unde alsô vaste gâhet,
daz im sîn herze bluoten mac.
ern überwindet disen tac
an sînen vröuden niemer mê.
swiez im an dem lîbe erge,
sîn vröude ist hie nâch iemer tôt.
nû senftet im die grôzen nôt,
die er vür vröude het erkorn,
uns blâset darumb iwer horn,
daz er hoere daz ir noch lebet.
ich weiz wol daz er vür sich strebet
unde alsô grôze nôt hât,
diu im an sîn herze gât.
Dô blies der degen ruolânt
sîn horn, daz hiez olifant.
daz hôrte karl unde al sîn diet.
daz in vil gar von vröuden schiet.
er sprach wider die sîne:
nû gâhet helde mîne.
Ruolânt ist iezuo vil nâch tôt.
er lîdet die aller grôsten nôt,
die iemer man erlîden sol:
daz hoere ich an dem horne wol.
über lîbes kraft si riten.
wie grôze nôt ir herze liten
von leides überlaste,
der dructe si sô vaste,
daz der verrâtaere
durch reht verloren waere
niht wan durch ungemach
âne den mort der dâ geschach.
Dô sprâchen di heiden alle:
von diss hornes schalle
beginnet karl schiere komen.
uns ist diu êre benomen,
behaltet ruolânt sîn leben.
hete wir im den tôt gegeben,
sô waere uns vliehen niht ze vruo.
rîte wir im deste vaster zuo,
daz wir in schiere gewinnen
unde heben uns danne hinnen.
den rât begundens alle loben
unde vuoren, sam si wolten toben.
alrêrst wart mit niwen siten
an den gotes rîter gestriten.
vor hinden unde neben
begunden die heiden dar streben
vaste mit der rosse kraft.
dâ wart manec starker schaft
samt ûf in gestochen
unde mit gewalt zebrochen.
dar nâch sluogens alle
sô sêre ûf in mit schalle
mit swerten unde mit spiezen,
daz si im die stat niht liezen,
daz er iht slüege dar wider.
si sluogen im die arme nider
unde werten im den widerslac.
in dem strîte dâ gelac
Ruolânde sîn liebez ros tôt.
solde er selbe in strîtes nôt
den lîp verwandelt hân,
daz waer an der stat getân
bî sîme rosse valentîche.
si versuchtens angestlîche
unde wâgten ez vil sêre.
si wolten ir lânt die êre
mit dem strîte hân gewunnen.
desn wolte in got niht gunnen.
Turpîn ruolândes geselle,
der mahte ein grôz gevelle
sô lânge mit den heiden,
unz er si hete gescheiden
von ruolânde hin dan,
daz er eine wîte gewan
sô vil daz er den slac erzôch.
swer sînen slegen dâ niht enpflôch,
swie er ze vuoze was komen,
dem wart schiere benomen
allez dasz er ie gewan.
dâ sluoc er ros unde man
sô vil beidenthalben sîn,
er unde der bischof turpîn,
daz er die heiden nâch den zîten
zuo in niht mohte rîten
unde nieman ûf si dô sluoc,
wan sper schôz man dar genuoc.
daz enschadet in niht vürbaz,
wan daz ros dâ er ûfe saz
Turpîn, daz wart erschozzen.
si wâren dâ beslozzen
al umbe sich mit den tôten,
die si nider heten geschrôten,
daz ir die heiden niht ensâhen
noch enmohten in niht genâhen.
Nû nam aber an die hant
sîn horn der degen ruolânt
unde blies, daz hôrte karl wol.
des leides waere ein lânt vol,
daz in sîn eines herze was.
daz er sô grôzer nôt genas,
dâ mac man wunder abe sagen.
daz in daz ros mohte getragen
mit alsô grôzer swaere,
seht daz was wunderbaere.
ouch heten si diu ros verriten,
daz si dasz loufen gar vermiten
unde kûme giengen under in
nû hiez si karl durch den sin
ir horn blâsen über al,
daz ruolânden dirre schal
beide vröute unde trôste
unde die heiden erlôste
ir vröude unde ir manheit.
des wârens alle bereit.
dâ wurden samet mit gewalt
vier tûsent herhorn erschalt.
dâ wart ein schal unde ein dôz
alsô krefteclîchen grôz
rehte als berc unde tal
zesamne schrieten über al.
dô sprâchen die heiden:
wir suln von hinnen scheiden,
der keiser kumt, wir sîn verlorn:
wir hoeren sîniu herhorn.
dône wart niht lânger dâ gebiten
wan daz si vliehende riten
ze runzevâl ûzme tal.
alsô behabten si daz wal
Ruolânt unde der bischof.
si rûmten den nôthof,
dar inne si wâren genesen.
dane wolten si niht lânger wesen.
si stigen her ûz beide
unde sâhen in vil leide
an ir mannen die dâ lâgen
unde an ir lieben mâgen.
Dô sprach der bischof turpîn:
helfet mir trûtgeselle mîn,
daz ich entwâfene mich.
mîn unkraft diu ist grôzlîch.
nû gâhte ruolânt,
daz er die riemen enbant
unde huop im den helm abe.
dô gewan er grôzer ungehabe:
im viel daz houbet von einander.
alrêrst dâ bevander,
daz er ze tôde was erslagen.
dazn mohte ruolânt niht geklagen
nâch sînem willen von der nôt:
er was ouch selbe vil nâch tôt.
dô bat er turpînen,
den trûtgesellen sînen,
daz er im ze gênne günde,
swaz er der zwelfer vünde,
daz er die zesamne hüebe,
daz mans ensamt begrüebe.
hin gienc der degen ruolânt.
got vuogtez sô daz er si vant
allesamt vil schiere.
er vant in oliviere
wol hundert spieze oder mê.
er sprach: dîn vater reinhêr
der vreischet leidiu maere.
got unser schepfaere
der müeze dîner saelde pflegen.
dir enwart nie dehein degen
an sînen tugenden gelich.
als der keiser vindet dich,
sô wirt sîn herze leides vol.
ich hoere an sînen hornen wol,
daz er uns vaste nâhet.
swie balde er nû her gâhet,
ern siht uns lebende niht mê.
mir tuot mîn herze sô wê,
daz ich niht mac erbeiten sîn.
dô sprach der bischof turpîn:
Geselle ruolânt bringet mir
eines brunnen, des geniezet ir
an der jungesten urstende.
mîn nôt diu naeme ein ende,
als ich einen trunc getaete,
ob ich daz wazzer haete.
Ruolânde was ê vil wê,
des wart nû zehenstunt mê.
daz schuof diu jaemerlîche nôt,
dô er vernam, daz er den tôt
sîme besten vriunde solde holn,
vür den er gerne wolte doln
den tôt unde hulfe ez in iht.
desn wânde er lânger leben niht.
im hete sîn selbes smerze
unde ouch diu nôt daz herze
vil nâch zebrochen dâ zehant.
im wart sô wê, daz im verswant
des lîbes kraft über al.
er saz in allen wîs zetal,
als ez sîn tôt solde sîn.
sô starp der bischof turpîn.
des wart ruolânt gewar
unde quam sô rehte kûme dar,
daz er im wol bescheinte,
daz er in mit triwen meinte.
er sprach: gotes lêraere,
wie daz rîche gêret waere,
ob ez iuch lânge solde hân.
ir habt daz beste unz her getân.
nû lâze mich got durch sîne kraft
geniezen iwer geselleschaft.
reiner bischof turpîn,
iwer sêle müeze vor gote sîn,
irn werdet niemer wîze kunt.
er kuste in tôten an den munt.
Nû kêrte ruolânt von dan
unde dâchte vaste dar an,
daz er, mohte ez geschehen,
den keiser wolte gerne sehen,
den er sô vaste hôrte komen.
dâ er diu horn hete vernomen,
des selben endes kêrte er hin
unde gienc vil rehte gegen in.
dô ruolânt von den sînen
unde von den sarrazînen
gegie wol eines schuzzes lânc,
dô schuof diu nôt diu in dâ twanc,
daz er niht mohte vürbaz.
under einen boum er gesaz
an einen schate ûf einen stein.
ern schiet sich niht von den zwein,
von dem horne unde von dem swerte,
die wîle er lebende werte:
der hete der degen ruolânt
ietwederz noch in sîner hant.
nû saz er alse ein man tuot,
der mit dem tôde ist gemuot,
unde was vil nâch verscheiden.
dannoch quam dar ein heiden
unde warte, wenne er stürbe,
daz er an im erwürbe
daz guote swert unde daz horn.
der was von arabie geborn.
dâ wolte er danne dar nâch sagen,
er hete ruolânden erslagen.
in dûhte ruolânt waere tôt.
nû mahte er sich mit bluote rôt,
als er vil kûme lebte
unde nâch dem schate strebte
dâ er ouch den kristen under vant.
nû wart der werde ruolânt
sînes willen wol gewar.
er enthabte sich, unze er dar
in die rehte mâze quam.
sîn horn olifant er nam,
daz erhuop er kûme genuoc.
durch daz houbet er in sluoc,
daz erz niemer mê überwant.
nû müeze dîn sprach ruolânt,
der leide tiuvel walten:
ich hân daz horn zspalten.
Nû jâmerte ruolânde harte,
daz die heiden nâch durndarte
alsô begunden werben.
ir gewerp muoz verderben,
sprach er wider sich selben dô,
ir deheiner wirt dîn niemer vrô,
sît ich dîn niht gehaben mac.
iesâ sluoc er einen slac
mit beiden handen in den stein.
dô ez an dem swerte niht enschein
dô kêrte er die andern ecke dar
unde versuohte sîne kraft gar.
er sluoc ez vaster danne ê.
nû enschein ez aber niht mê
an dem swerte hâres breit.
er sprach: alrêrst ist mir leit,
daz du sô rehte guot bist.
daz tete mir unze an dise vrist
in mînem muote harte wol.
nû enweiz ich waz ich tuon sol,
daz die kristen vor dir genesen.
ez muoz ir aller tôt wesen,
begrîfent dich die heiden.
daz wolte ich gerne scheiden.
anders rîche ich niht an dir,
du hâst vil wol gedienet mir:
nû muoz ich dir übele lônen.
in getar dîn niht geschônen.
ich wolte laegestu in dem mer,
daz dîn keiser noch sîn her
niht dorfte werden schadehaft.
nû versuohte er aber sîne kraft:
er sluoc zehenstunt dar.
des gestuont daz swert allez gar
âne mâl unde âne scharten.
des begunde er vaste warten.
Dô sprach der degen ruolânt:
mir ist nû lânger wol bekant
dîn vil tugentlîcher site,
daz du des nie niht vermite,
swar ich dich mit slegen bôt,
dâ was gereite der tôt.
ichn hân ouch müezec niht gelegen,
sît daz ich dîn begunde pflegen.
ich betwanc mit dir palerne,
die dienent dem keiser gerne.
swaz dannen ist unz z îrlânt
daz twanc ich mit mîner hant.
im dienen diu lânt âne wer.
von dem riuzeschen mer
unz ze portegâl in daz lânt
dâ ist er hêrre genant:
des twanc ich si vil starke.
swaz lânde von tenemarke
unz hin ze arle sint gelegen,
die müezen sîn ze hêrren pflegen.
dô mîn got mit dir gedâhte
unde dich der engel brâhte
mînem hêrren unde mir,
dô hiez der keiser in dir
versigelen michel heiltuom.
du hâst daz lop unde den ruom
an tugenden unde heilecheit,
des ist mir grôzlîche leit,
deich dich ungezogenlîche sluoc.
der dich mir von himele truoc,
der vüeget dich wol swem er dîn gan.
der elliu dinc berihten kan,
der erbarme sich, sprach er, über mich.
eime kriuze leite er sich gelich
nider ûf den selben stein.
ich bevilhe dir mînen oehein,
sprach er, lieber hêrre got.
hilf im daz er dîn gebot
erfülle unde dînen willen,
unde hilf im die gestillen,
die den gelouben wellen stoeren.
nû geruoche mich hie gehoeren,
grôzer got, sprach er,
sende mir dînen boten her,
der mîn arme sêle des entlade,
daz ir dehein boese geist iht schade.
den hantschuoch zôch er von der hant,
den got dem keiser het gesant,
gein dem himel er in bôt.
dô wart ein ende sîner nôt:
den enpfie der engel von im.
er sprach: ruolânt, ich benim
dir alle dîne swaere.
als er vernam daz maere,
dô schiet er unde diu sêle sich.
sus reine unde alsô lobelich
wart ruolândes ende,
daz got von sîner hende
den hantschuoch selbe nemen hiez
unde in vor tôde wizzen liez,
daz er gote was ein lieber kneht.
des ist ouch billic unde reht,
daz sînem namen iemer sî
vil michel lop unde êre bî.
Nû hoeret wâ von daz quam,
daz man die wârheit vernam,
waz si sprâchen unde tâten.
swaz si begangen hâten,
dazn mohtens selbe niht gesagen,
si wurden allesamt erslagen.
sante gilje der reine,
der saz dô alterseine
ze provinze in eime hol.
dâ weste in karl vil wol
unde quam durch got vil dicke dar.
dem hete dise rede gar
der heilege engel geseit.
dô schreip erz vür die wârheit
unde gap ez karle alsô geschriben.
sus ist daz buoch unz her beliben
ungevelschet sîne zît.
sô liep wart gote dirre strît,
daz in der engel schrîben hiez
unde uns die wârheit wizzen liez.
Dô ruolânt sîn ende nam,
ein lieht von dem himele quam
ze runzevâl in daz tal,
als der himel über al
ein klâriu sunne waere
unde allenthalben baere
gelîchen schîn der sunnen.
dô des liehtes was zerunnen,
dô begunde di erde sô biben,
daz diu hiuser kûme stênde bliben
in kerlingen unde in spanje lânt.
dar nâch quâmen sâzehant
unmâzen liehte blicke,
vil grôze unde alsô dicke
donreslege dar under,
daz die alten durch daz wunder
verzagten mit den kinden.
dar nâch quam von winden
ein sturm unde ein solh dôz,
daz sich die starken boume grôz
des valles kûme werten.
daz die liute sich ernerten,
daz muose kûme geschehen.
die sterne liezen sich sehen.
daz weter wart sô mislich,
daz genuoge liute sich
des suontages versâhen
unde des von vorhten jâhen,
diu werlt solde zergân,
got wolte sich gerihte hân.
Dô diu zeichen wâren komen
unde ende hâten genomen,
dô quam der keiser geriten.
swaz er doch jâmers hete erliten,
daz was ein anegenge.
er wart sît zuo der lenge
sô grôz unde alsô swaere,
daz er vil ringe waere,
waer er alsô bestanden.
er gedâhte ruolânden
lebende vinde dannoch.
des gedingen trôste er sich doch.
den êrsten den er tôt vant,
daz was sîn neve ruolânt.
done was des trôstes niht mê,
dar an sîn herze hafte ê.
Nû sâhens vür sich in daz tal
unde sâhen niht lebendeg über al
unde sâhenz tôten alsô vol,
daz si des heten gesworn wol,
waeren allen heiden erslagen
unde dâ zesamene getragen
daz einer niht waere gnesen,
irn dorfte dâ niht mê wesen.
des erschrâken si sô sêre,
daz si niht mohten mêre
ûf den rossen gesitzen.
si quâmen von ir witzen,
dô si daz jaemerlîche leit
sô rehte grimmeclîche sneit,
daz ir herze vor leide wielen.
von den rossen si nider vielen
unde giengen ûf den tôten hin.
dâ wart ein nôt under in,
dô si suochen begunden
unde nieman enfunden,
den si westen wer er waere,
daz si von der grôzen swaere,
wol halbe vielen vür tôt.
des reinen keisers nôt
diu begunde alsô swâren,
rehte alse er sînen jâren
ein ende müese machen.
im begundez herze krachen,
im erslach diu varwe unde diu kraft.
in hete des tôdes meisterschaft
vil nâch gar überwunden.
sîn vröude was verswunden
von der grôzen verlust.
er sluoc sich dicke an die brust
mit beiden sînen handen
kûm erkante er ruolânden,
den lieben neven sînen,
unde den bischof turpînen.
Die andern zehen vander
ligende bî einander,
dar hete si ruolânt getragen.
wer in dâ mê was erslagen
dern mohtens niht bescheiden
vor dem bluote von den heiden.
die zwelfte kuste er alsô tôt.
wê mir, sprach er, dirre nôt,
Ruolânt lieber neve mîn,
daz ich nû muoz enbern dîn.
nû erbarmez got durch sîne tugent,
daz ich ein ende dîner jugent
mit dînem tôde hân gesehen.
mirn kunde leider niht geschehen.
du muost unde die gesellen dîn
mir iemer unersetzet sîn,
die hie mit dir gelegen sint.
ir sît gewesen des rîches kint,
sîn êre ist elliu von iu komen,
nû wirt sin ouch mit iu benomen.
noch hete der tôte ruolânt
sîn swert in sîner zeswen hant:
daz woltens drûz genomen hân.
done wolterz nieman lâzen,
ê daz der keiser dar gienc
unde ez mit sîner hant enpfienc:
dô strahte sich diu tôte hant.
dâ wart in allen bî bekant,
daz got waz mit in beiden,
swie er sich hete gescheiden.
Dô sprach der herzoge naymis:
hêrre ich bin des vil gewis,
daz wir noch rechen disen roup.
ich sihe dort michelen stoup:
dâ vliehent die heiden hin.
er sprach: sô rîtet nâch in
unde ensûmet iuch niht mê.
im was vor leide sô wê,
daz er niht rîten mohte
noch ze strîte niht entohte.
er hete über maht geriten
unde hete sô grôze nôt erliten,
daz er vil nâch vür tôt lac.
nû quam der engel der sin pflac,
der gap im trôst unde rât.
er sprach: ez ist ein missetât,
daz du niht volgest dem gebote.
ez ist benamen wider gote,
daz du dîn leit ze sêre klagest.
got wil daz du selbe jagest
hin nâch dînen vîanden.
die suln mit grôzen schanden
ir ende kiesen vor dir.
er sprach: hêrre sô hilf mir,
daz uns daz lieht müeze wern,
unz ich gereche mînen swern.
er engel sprach: daz sol geschehen.
don mohte er sîn niht mê gesehen.
Er sprach: otte unde gebewîn,
durch got unde durch den willen mîn
blîbet hie mit hundert mannen,
unz daz wir kumen dannen,
dar wir die heiden suln jagen.
swer hie mit ruolânt ist erslagen,
der ist ze gotes rîche.
nû sul wir willeclîche
ir lîchnamen êren.
si mugens uns wol gemêren
ze gote unser sêle heil:
des stêt an in ein michel teil.
si beliben mit hundert rittern dâ.
nû reit der keiser iesâ
nâch den heiden hin.
dô tete got durch in
ein gnaedeclîchez wunder.
diu sunne diu was under
unde solde der tac ein ende hân:
dô begundes wider ûf gân
unde gienc alsô die widervart,
unz daz ez mitter tac wart:
dô gienc si aber ir rehten ganc.
der tac wart zweier tage lânc,
daz was des obersten gebot.
alsô tete ouch unser hêrre got
hie vor in der alten ê.
eime juden, der hiez jôsûe,
durch den willen sînen
liez och got die sunnen schînen
nâch einander drithalben tac,
daz got erfulte sînen slac
unde den guoten man gewerte,
des er ze rehte gerte.
diz tete ouch got umbe daz,
daz er erzeigte sînen haz
den vînden unde den sînen
sîne helfe lieze schînen.
Karl geschach sô liebe nie,
sô dô diu sunne wider gienc.
des gnâdeter gote von grunde
mit herzen unde mit munde.
nû begunde aber den heiden
daz zeichen vaste leiden,
daz si die sunne ûf gên sâhen
unde die kristen nâch in gâhen:
dô wurdens alle zagehaft.
si sâhen wol die überkraft
unde triweten sich niht erwern.
sine mohten sich vliehende ernern.
sine wâren doch niht trôstes vrî:
in was ein wazzer nâhe bî,
daz ist geheizen saybrâ.
ir schif wânden si dâ
vil gewislîche vinden.
dô was in mit den winden,
die nâch ruolândes tôde wâten,
beidiu sêle unde lîp verrâten,
die heten diu schif enwec getriben.
diu aber stênde wâren bliben,
diu wâren elliu wazzers vol.
unz dar gehabten si sich wol:
nû si begunden nâhen
unde diu schif verlorn sâhen,
dô nam ir trôst ein ende.
si huoben ûf ir hende
unde begunden ruofen unde beten
an apollen unde an mahmeten
unde swaz si der gote erkanten:
mit namen si die nanten
unde bâtens wesen ir wer.
dô quam des keisers her
unde wânden mit in strîten.
dô begundens vliehende rîten
vür sich in daz wazzer alle.
mit eime gelîchen valle
sunkens an des wâges grunt,
daz man ir lebende noch gesunt
deheinen niemer mê gesach.
vil manec kristen dô sprach:
ir gesâhen ruolânden
nâch grôzen iwern schanden
unde nâch iwerm unheile.
nû sît ir hin zeteile
Mahmete gevallen
unde iwern goten allen.
Dô got den keiser dô gerach,
daz er die vîande sach
vil schantlîche ertrinken
unde in dem wâge versinken,
des lobte er got vil sêre.
done was des tages niht mêre.
nû hiez er herbergen dâ
sîn her bî saybrâ:
si schuofen alle ir gemach.
der keiser sîn gebet sprach,
alsô gewâfent sô er was,
kniet er vil dicke ûf daz gras,
umbe daz êwige heil.
dô er des getet ein michel teil
unde dar nâch slâfende lac,
dô lie der engel, der sîn pflac,
Karlen in dem troume sehen,
waz im noch solde geschehen.
im troumte ein troum swaere,
daz der himel offen waere
unde viur dar ûz gienge
unde al die werlt bevienge.
unde dar nâch quâmen swinde
donreslege unde winde
unde zebrâchen in die schilte,
daz si der nôt bevilte
unde niht lânger wânden wern.
dô quâmen lewen unde bern,
daz gewaefen sin abe zarten.
dar nâch quâmen liebarten,
die begunden ir alsô vâren,
daz si alle gewis wâren,
ir leben waere ergangen.
dô quâmen grôze slângen
unde grîfen ein sô grôz her,
unz in des dûhte, daz sîn wer
in niemer mohte gestrîten,
er müese wider rîten.
ein starker lewe quam dô dar
ûz der ungehiuren schar
unde wolte den keiser âne varn.
des muose er selbe sich bewarn
er gap dem lewen einen slac,
daz der tôt vor im lac.
dô quâmen sprechende bern,
die begunden an den keiser gern,
daz er in ir tôten gaebe wider,
die dâ geslagen wâren nider:
si woltens ir jungen bringen.
daz er waere ze kerlingen,
diz troumte im aber iesâ
unde saehe grôze vröude dâ
unde ûf den hof ein tier quam,
daz was grôz unde alsô vreissam,
daz er kûme vor im genas.
wan daz got mit im was,
sô hetez im den lîp benomen.
nû sach er einen ruden komen
von sînem palase dar,
der was grôz unde zornvar,
der lief daz selbe tier an.
den sic er schier gewan,
ez wart von im erbizzen.
ir sult daz rehte wizzen,
swie wol der keiser genas,
daz im diu nacht unsenfte was.
Nû lâze wir dise rede hie
unde hoeren wiez marsilie ergie,
dem ruolânt sluoc den arm abe.
der quam mit grôzer ungehabe
hin wider heim ze sarragôz.
dâ wart diu klage unmâzen grôz
um sîn êre unde umbe sînen lîp.
Pregmunda sîn getriwez wîp
diu hete ir sinne nâch verlorn.
si huop zir goten einen zorn.
si sprach: ir habt mich betrogen,
swaz ir saget daz ist gelogen:
des müezet ir iemer sîn geschant.
dô wart ir bethûs zehant
zebrochen von ir gebote.
dar zuo warf si diu apgote
under hunde unde under swîn.
die die hêrsten solden sîn,
Apollen unde mahmeten,
die hiez si under die vüeze treten,
unde einen, der hiez tervigant,
an den hete si gewant
ir vlîzes ein michel teil,
er gehiez ouch ir vil grôz heil,
daz der künec den sic naeme
unde vroelîche wider quaeme,
den vrâgte si nû maere,
wa irs hêrren arm waere.
dô sweic er alse ein ander stein.
des huop sich zwischen in zwein
ein êwic vîenschaft zehant.
die grôsten hulwen die man vant,
dâ hiez si in wesen in.
si sprach: die wîle ich lebende bin,
sô werdet ir niemer gêret.
ez ist vil gar verkêret,
swaz ich iu liebes hân getân.
daz ich iu her gevolget hân,
daz wil ich iemer gote klagen
unde wil iu gar widersagen.
Marsilies der was ungesunt,
wand er was tôtlîche wunt:
er wart an sîn gemach getragen.
nû hôrte er sâ zehant sagen,
daz im quaeme über mer
ein vil kreftigez her.
daz brâhte der künec pâligân,
dem was marsilies undertân
unde hete von im sîniu lânt.
dem het er sînen boten gesant
mê danne vor sehs jâren,
dô sîn karl begunde vâren,
unde het im wizze getân,
ern mohte des niemer engân,
ern müese vliesen sîn leben
od er müese sich karle ergeben,
ern wolte im helfen mit her.
nû was er komen über mer.
der grôze künec von persiâ
in die kleinen alexandriâ
dar was er, alse ich hân vernomen,
mit zwein unde vierzec künegen komen,
die im alle wâren undertân.
nû vuor der künec pâligân
mit den sînen in die saybrâ
unde liez alle ir schif dâ
unde zugens ûz ûf daz lânt.
dô enwas dâ nieman erkant,
daz er ie gesaehe grôzer her.
si jâhen si wolten âne wer
durch al die werlt rîten,
in möhte nieman gestrîten.
Nû hiez der künec pâligân
die im dâ wâren undertân,
allesamt vür ich komen.
sin heten noch niht vernomen
war umbes ûz quâmen,
unz daz siz dâ vernâmen.
er sagte in zornlîche:
mir hât karl in mînem rîche
grôzen werren gemachet.
ich wolte ez sîn verswachet.
ob ers genuzze umbe ein hâr.
ez sint nû rehte sehs jâr,
daz mir marsilies boten sante,
dô im karl die marke brante,
unde enbôt mir michel ungemach,
als ich selbe in sînem brieve sach,
Karle waere an im gelungen:
der hete in harte betwungen.
dô gerte er helfe an mich.
nû dunket mich daz billich,
daz ich im helfe dar zuo.
nû râtet wie ich daz getuo,
daz ich gewalteclîche
befride mîniu rîche
nâch mînes namen êre.
dô swuoren im vil sêre
beide künege unde vürsten
unde sprâchen sîn getürsten
sîn gebot niemer übergên.
swaz er si hieze bestên,
desn wante si dehein nôt,
ezn tete der grimmige tôt.
Dô sprach sîn sun sâ zehant,
der was malprîmes genant:
ir habt hie wol grôze kraft,
sît ir von karle schadehaft,
daz ir vil schiere widertuot.
uns ist daz nütze unde guot,
welt ir iuch selben êren,
daz wir durch spanje kêren:
sô ir parîs zebrechet
unde iuch an âche gerechet,
daz ir die stete sîne
ze berge bî dem rîne
allesamt erstrîtet
unde danne ze rôme rîtet
unde im dâ nemet sîn gewalt.
sîn hôhvart ist sô manecvalt,
al die wîle er rôme hât,
daz er iu iemer widerstât.
nemt im lîp unde guot,
sô sît ir von im ungemuot:
daz ist daz beste getân.
dô schuof der künec pâligân,
daz man im vür sich gewan
zwêne sîne heinlîche man.
er sprach: klarjûn unde klarjens,
iwer vater, der künec maltrens,
der hete an triwen grôze kraft.
werbet mîne botschaft
ze marsilien mînem man,
dem ich vil wol sîner êren gan.
vüeret im disen hantschuoch dar
unde saget im rehte wiez dâ var,
unde saget ouch im ich sî hie bî.
swar im aller liebest sî,
dâ kêre ich mit dem her hin,
sô daz ich im nütze bin,
daz er mich wîse in daz lânt.
ich gereche sînen brant
oder ich gelige tôt der nider.
nû kumt schiere her wider,
ich wil iwer hie beiten,
unz muge wir uns bereiten,
swaz uns ze tuonne geschiht,
daz man uns wol bereitet siht.
Die boten quâmen ze sarragôz.
dâ was diu klage alsô grôz,
daz si vernâmen in ir tagen
nie grôzer weinen unde klagen.
dô vrâgtens waz dâ waere
nâch sô grôzer ungebaere.
dô sprachen vrouwen unde wîp,
in waere unmaere der lîp,
si mohten wol von schulden klagen.
die man waeren alle erslagen.
dar zuo waeren ir gote verkorn.
die künegîn hetes durch den zorn
geworfen under die hunde:
wer in nû gehelfen kunde?
dô si des vil vernâmen
unde si ze marsilie quâmen,
dô was noch grôzer klage dâ,
dann iemer waere anderswâ.
si sâhen in kumberlîche ligen.
dô giengens vür in unde nigen:
dar nâch sprâchens alsô:
nû müeze iuch schiere machen vrô
Mahmet der vil grôze
unde alle sîne genôze.
uns ist leit iwer ungemach.
mit arbeiten er ûf sach,
er sprach: waz mohtens mir vrum sîn?
ich hiez si werfen vür diu swîn
unde hiez ir hûs brechen:
dazn mohtens niht gerechen.
si gehiezen mir den sige.
nû wartet selbe wie ich lige:
mir ist mîn arme abe geslagen.
dazn hulfen si mir nie klagen,
daz si mich ie geraechen
od ein wort der wider spraechen.
si swigen als die steine.
wolte got waerens gemeine
verbrunnen, swaz ir waere.
si sint alle trügenaere.
Die boten sprâchen vürbaz:
hêrre, ir sult vernemen daz,
warumbe wir her geriten hân.
iwer hêrre der künec pâligân
der ist iu komen in daz lânt
unde hât uns selbe her gesant.
er enbiutet iu er sî hie bî.
nû enbiutet im wâ iu liep sî:
dâ rîtet er hin mit sîme her
er hât mit im über mer
zwêne unde vierzec künege brâht
unde hât sich alsô vor bedâht,
daz er alsô ûz komen ist,
bestüende in selbe jhesus krist,
der müese sigelôs schînen,
quaem er mit al den sînen
unserm hêrren ist nû worden zorn:
im hânt die heiden gesworn,
daz si iwern arm sô rechen,
daz si karle gar zebrechen
beidiu parîs unde âche
unde nemen im in der râche
beidiu rôme unde laterân.
dazn kan nû nieman understân,
daz müeze karl gar enbern.
sîn êre mac niht lânger wern.
Pregmunda di küneginne sprach:
iu endunket der keiser nie sô swach
er ahtet di künege die nû sint
als ein einnaehtec kint.
ir vindet in hie nâhe bî.
seht wâ daz naehste velt sî,
dâ lît er an mit solher kraft,
braehtet ir alle heidenschaft,
irn gesiget niemer deste baz.
diz ensprîche ich niht umbe daz
ine günne mînem hêrren wol
des ich im ze rehte gunnen sol.
dem keiser hilfet aber ein man,
dem nieman angesigen kan:
daz ist sîn hêrre jhesus krist.
ir ervart wol ob ez wâr ist.
dô die boten urloup genâmen
unde wider zir hêrren quâmen,
dô sagtens boesiu maere:
Spanje daz stüende laere,
die sîne waeren alle tôt,
Marsilies laege in grôzer nôt,
im waere geslagen abe.
noch waere dâ grôzer ungehabe,
die künegîn hete durch den zorn
ir gote allesamt verkorn.
dô bezert si daz maere
unde sprâchen der keiser waere
vil nâch gar überwunden.
si heten wol bevunden,
man möhte in lîhte verjagen.
im waere ruolânt erslagen,
der sînes heren pflaege.
an den sîn trôst laege,
die waeren allesamt tôt.
durch die klegelîche nôt
laege karl bî der walstat
unde waere vehtennes sat:
dâ mohten si in vinden,
beide vâhen unde binden.
Ûf spranc der künec pâligân.
er sprach: nû lât et hin gân,
swer gâhen muge, der gâhe
unde helfe daz ichn gevâhe:
sôst mîn vart wol bewant.
ein künec was jenias genant,
den hiez er daz her bewarn
unde hiez ez vaste enwec varn.
dô die künege diz vernâmen
unde si zesamne quâmen,
mit michelem schalle
si dröuten karle alle.
dâ wart gedröut unde gebroget
ûf den roemeschen voget,
ezn mohte nieman gahtet hân.
nû nam der künec pâligân
sîner herzogen schiere
der gewaltegesten viere
unde reit vor dem her dan
ze marsilie sînem man.
dâ hiez in willekomen sîn
Pregmunda diu künegîn.
ze sînen vüezen si sich bôt.
si sprach: nû muoz ich grôze nôt
iemer weinen unde klagen.
mîner süne der sint zwêne erslagen,
Karl hât den dritten hin,
des ich vil ungewis bin,
ob er noch den lîp habe.
mînem hêrren ist sîn arm abe.
vriunt guot unde man
unde swaz ich mâge ie gewan,
daz ist mir allez benomen.
ich bin in gotes aehte komen:
diu saelde hât mich gar verlân.
owê waz ich gelebet hân
unsaelden unde herzeleides!
sô helfe mir got des eides,
darf mir nieman wandel geben,
ich naeme den tôt vür daz leben.
Dô der künec diz vernam,
under sînen mantel er si nam.
er sprach: nû gehabt iuch baz
unde wizzet waerlîche daz,
ir riwet mich unde iwer man,
daz ich ez niht wol gesagen kan.
ine wil ouch niemer werden vrô,
ine gereche iuch alsô,
daz karl tôt vor mir gelige
unde ich den kristen angesige
sô gar daz dar nâch nieman mê
geloubet an den niwen ê.
diu küneginne wiste in
in eine kemenâten hin,
dâ er den künec marsilien vant.
der hiez in iesâ zehant
gote willekomen sîn.
wol mich, sprach er, hêrre mîn,
daz mir diu saelde ist geschehen,
daz ich iuch vor tôde hân gesehen:
mirn geschach nie liep merre.
aller künege hêrre,
nû enmac ich lânger niht leben.
ich muoz mîn leben ûf geben,
dar zuo twinget mich diu nôt.
mîn erben die sint alle tôt.
nû bestatet wîslîche
diz guote künecrîche.
ezn zimt benamen deheinem man,
wan der wol getar unde kan
rihten lîhen unde geben
unde alsô hêrlîche leben,
daz er vor den êren iht enspar
rehte in küneges wîse var.
des danket im pâligân.
ich wil dînen rât hân
vil gerne, sprach er, lieber man,
der liebest den ich ie gewan.
mîn beitet ein vil grôz her:
ich wil sehen wie sich karl wer,
als mîn wille an im ergê:
sô sehe wir danne wie ez stê.
ich muoz dich klagen iemer,
ine vünde den hêrren niemer,
der diz rîche sô wol êrte.
weinende er dannen kêrte,
er kuste die vrouwen unde reit.
sîn her was lânc unde breit.
dâ mite reit er über maht
beidiu tac unde die nacht,
unze er an die stat quam,
dâ sîn gewalt ende nam.
Diz was rehte der tac,
dô der keiser dâ lac,
dâ er in sînem troume leit
sô maneger hande arbeit.
dô riten im disiu liute zuo.
des selben morgens vil vruo
wahte der gotes man
unde huop vil grôze klage an
beide umbe ruolândes tôt
unde umbe die künftige nôt,
die er in dem troume sach.
zuo den sînen er dô sprach:
wirn haben nie sô grôz leit.
unser nôt unde unser arbeit
dine sint noch niht verendet:
swederz got gewendet,
an schaden oder an gewin,
ez schînt wol daz ich sündec bin.
dâ von wil got niht enbern,
ern welle mich kumbers gewern.
ich hân in mînem troume ersehen,
daz uns ze lîden ist geschehen
vil schiere michel arbeit.
der die marter unde die menscheit
durch unsern willen nam an sich,
der mache ez uns genaedeclich.
Der beier herzoge sprach:
uns enmac dehein ungemach
von strîte niemer geschehen.
ich hân ze runzevâl gesehen,
daz si alle tôt sint gelegen,
die der heiden lânde solden pflegen.
wie kan uns danne missegên?
ezn sî daz uns diu wîp bestên
oder daz uns got tuo den tôt,
wir beliben âne strîtes nôt.
dô karl von dem bette quam
unde sîn gewant an sich genam,
dâ sach er vorne an im stân
ein kriuze, daz was wolgetân,
daz dar quam âne menschen hant.
daz hete im jhesus krist gesant:
des vröute er sich vil sêre.
ez was ouch iemer mêre
unz an sîn ende sîn site,
daz er sich segente der mite.
ez hât noch z âche grozen ruom:
dâ bî lît michel heiltuom.
Dô riet dem keiser sîn muot,
ez dûhte ouch sîne wîsen guot,
daz er ze runzevâl rite
unde got êrte dâ mite,
daz er zesamne hieze tragen
die im dâ wâren erslagen
unde bestatte si zer erden,
daz ir vleisch niht dorfte werden
den vogelen ze heile
noch den tieren ze teile.
dô sîn vane gewendet wart
unde sich huoben an die vart,
dô quâmen im zwêne boten nâch.
die sprâchen: war ist iu sô gâch,
ein keiser vol übermuotes?
iu genüeget deheines guotes,
sît ir ze rehte wellet hân,
daz iu al diu werlt sî undertân.
nû ensûmet ez niht mêre.
ir sult hie guot unde êre
unde michel lop erwerben
oder ir müezet benamen ersterben.
iu enbiutet der künec pâligân,
ir sult im wesen undertân
unde sult im iwern zins geben
beidiu über guot unde über leben:
des wil er iuch erlâzen niht.
sprechet ir der wider iht
unde vliehet ir von hinnen,
irn muget doch niht entrinnen.
er jaget iu nâch durch elliu lânt,
unz er iuch bringet an sîn bant.
diu ist niender sô guot,
dâ ir vor im ûfe sît behuot.
er enbiutet iu er sî hie bî.
swaz iwer wille nû sî,
des sult ir iuch gein uns erbarn.
dar nâch wil er ouch danne varn.
Als diu rede vernomen wart,
dô begunde der keiser den bart
harte zornlîche streichen.
er sprach: wie weiz er mich sô weichen,
daz er sus ûf mich broget?
ich heize der roemesche voget.
waere got nâch sînem rehte erkant,
mir solden billîch elliu lânt
ze rôme wesen undertân.
wie getorste mir dô pâligân
enbieten solhe gruoze?
des stêt er mir ze buoze:
daz muget ir im von mir sagen.
ern darf mich niemer vuoz gejagen,
ich wil im schaffen solh heil,
daz er niemer dehein seil
gespannet an sîn antwerc
vür burc noch vür deheinen berc.
diz velt ist lânc unde breit:
daz saget im vür die wârheit,
hie wil ich unde die mîne
iwern hêrren unde die sîne
mit den swerten enpfâhen.
heizet in her gâhen:
er vindet hie swaz er suochet.
ob es got von himele ruochet,
swie maneger sîner künege sî,
ich wirde hiute von in vrî.
irn kumet niemer deheiner wider:
got sleht ir selbe der nider.
sin wellent sîn erkennen,
des sol si iemer brennen
der tiuvel ir geselle
in der grundelôsen helle.
Die boten rûmten ez dâ.
nû hiez der keiser iesâ
sîniu horn durch daz erschellen,
daz sîne hergesellen
vernaemen disiu maere,
waz in dâ künstec waere.
als er die vürsten dar gewan,
dô sprach der werde gotes man:
swer mit gote wil gestân,
dem ist diu porte ûf getân,
dâ er got êweclîche siht,
als unser hêrre selbe giht
mit den worten diu er sprach,
dô er die marter âne sach:
ich wil, lieber vater mîn,
daz alle die mit mir sîn,
an den mîn wille volle quam.
die vüere ich selbe an den stam
dâ si mit vröuden iemer sint.
die heizen mîniu rehten erbekint.
swaz uns noch hiute hie geschiht,
daz ist ein verswigen dinc niht.
ez schreip der künec dâvît
vor gotes geburte manec zît,
ein vil edel wîssage.
er saget uns hiute von disme tage.
er sprach: daz muoz ouch werden,
der künec ûf der erden
stât ûf wider sînen hêrren,
unde tuot doch schaden merren.
er samnet, daz ist unsin,
vil manegen vürsten wider in.
ez hât der künec pâligân
wider unsern trehtîn getân:
nû hât uns got dar zuo gespart,
daz wir die selben hôhvart
mit sîner helfe rechen
unde ir gedanc zebrechen.
ir geloube muoz vor uns geligen:
gote mac nieman angesigen.
heten si noch grôzer kraft,
got machet uns doch wol sigehaft.
nû wizzet swer die tugent hât,
daz er in der nôt willec stât,
daz sîn diu saelde ruochet.
als got den man versuochet,
dâ muoz er saelde erwerben
oder sô gar verderben,
daz er von gotes hulden kumt.
swer in der nôt niht enfrumt,
der muoz versmâhet werden
in dem himel unde ûf der erden.
nû lobe wir unsern hêrren krist,
daz der geladeten sô vil ist
unde der erwelten kleine,
daz wir alle gemeine
sîn rîche mugen ervehten.
swer belîbet an dem rehten,
ez sî man oder wîp,
got gît im wider sînen lîp
alsô ganz unde alsô klâr,
daz im niemer dehein hâr
von sînem houbet wirt verseit.
swer arbeit unde smâcheit
vil gerne lîdet durch got
unde behaltet elliu sîniu gebot,
swelh lîp sô nimt ende,
daz waere ein missewende,
solter mit der sêle niht erstân:
sô hete er umbe niht getân,
daz er sich lât versmâhen,
solt ers niht lôn enpfâhen.
got ist sô wîse unde sô guot,
swelh lîp hie sînen willen tuot,
daz ers ouch lôn enpfaehet.
dane wirt niht an verwaehet.
got gît der sêle gar wider
ir lîp unde elliu diu lider,
diu got hie wâren undertân.
diu suln ouch gar mit ir erstân.
Als er diz gesprochen hâte,
dô wâfent er sich drâte,
Karl der vil reine.
als tâtens algemeine.
si vröuten sich der arbeit
unde wurden alsô wol bereit,
daz si nihtes vergâzen.
dô si ûf diu ros gesâzen,
dô reit er umbe die sîne
unde umbe die pilgerîne,
unz er si harte wol besach.
zwei hundert tûsent er dô jach,
die wâren dâ volleclîche.
zwên edel vürsten rîche,
die wâren von kerlingen,
die hiez er im dar bringen:
daz was wineman unde rapote.
den was sô liebe hin ze gote,
daz si deheiner nôt verdrôz,
si waere wênic oder grôz,
die si durch gotes êre liten.
si heten michel lop erstriten.
als er si vür sich gewan,
er sprach: rapot unde wineman,
sît hiute an ruolândes stat,
des nie mîn ougen wurden sat.
er hât mich sorgen dicke erlôst,
er was vil gar des rîches trôst.
der jâmer sîner verlust
muoz iemer bûwen mîne brust.
ez tuot mir nôt daz ich des gihe.
daz sîn hiute niene sihe,
daz ist mir maneges leides wert.
Wineman, nû vüere du sîn swert,
vüere du sîn horn, rapote.
si quâmen beidiu vor gote.
die tugent sint an in beiden,
daz iemer alle heiden
den sige müezen hân verlorn,
sô si gehôrent diz horn.
nemt under den kerlingen allen
die iu aller beste gevallen
zweinzec tûsent unde hüetet mîn
unde lât mich iu bevolhen sîn.
ich hân des harte guoten muot,
ist daz mir got die state tuot,
daz ich gereche mînen anden
unde benamen ruolânden:
des helfe mir got durch sîne tugent.
mich hât sîn verlorniu jugent
von vröuden gar gescheiden:
daz gêt hiut über die heiden.
Noch het er einen neven dâ,
den vorderte er iesâ,
der was geheizen gebewîn.
er sprach: nû rich den neven dîn,
nim selbe den vanen an die hant
unde nim dir die von engellânt
allesamt an dîne schar,
unde nim et vlîzeclîche war,
daz du vergezzest aller nôt,
unde habe et ruolândes tôt
vor ougen unde in muote
sô vaste in dîner huote,
daz dich der herzenlîche swer
die wîle unde dirre strît wer.
die von britanje sint
her komen sô diu gotes kint,
die vüere du neve nibelunc
unde denke et an den helt junc,
den lieben ruolânden.
den rich mit dînen handen
noch hiute durch gotes êre.
er riwet mich vil sêre.
von normendîe rîchart,
swie dir dîn hâr unde dîn bart
vor zweinzec jâren grâ sî,
dir sint noch volleclîche bî
beide wille unde diu kraft,
des man bedarf ze ritterschaft.
nû vüere die von normendîn
unde denke et an den neven mîn
unde an die klage mîner nôt.
dêswâr gelîstu hie tôt,
sô hât dîn alter vollekomen
ein saelegez ende genomen,
von vlândern grâve aymunt,
mir ist dîn manheit wol kunt:
nû vüere der vlaeminge vanen.
ich wil dich biten unde manen,
durch got unde durch den willen mîn,
daz du dir bevolhen lâzest sîn,
daz si ruolânden müezen arnen.
irn durft michs niemer warnen,
sprach der grâve aymunt.
lât mir got den lîp gesunt,
swaz ir mir kumt ze handen,
der arnent ruolânden.
Jôserans lieber vriunt mîn,
du solt mit dînen vanen sîn
ein leiter der vriesen,
unde lâ mich hiute kiesen
durch ritterlîche triwe,
daz dich ruolânt vaste riwe.
Oygier von tenemarke,
ich vröu mich dîn vil starke;
sît ich dich ze gîsel gewan,
sît muosen dich alle mîne man
êren alse mîn kint.
ez ist aber allez ein wint,
swaz ich dir liebes hân getân,
dâ wider alse ich willen hân.
dêswâr des bistu wol wert.
die wîle dir der lîp wert,
sô muoz dîn êre wahsen.
nû vüere die starken sahsen
unde hilf mir rechen mînen schaden.
er was mit jâmer sô geladen
des tages nâch ruolânde,
daz er in nie genande
weder offenbar noch tougen,
ezn weinten sîniu ougen.
Naymes, sprach er, lieber man,
dô dich diu werde diet gewan
ze beiern zeime herzogen,
dô warens an dir unbetrogen.
du muost iemer triwen pflegen.
du bist ein gewaerer gotes degen,
von ormenîe geborn.
dâ ist der valsch sô gar verkorn,
swaz gein untriwen wiget,
daz des dâ nieman enpfliget.
des was ich dir heinlich.
du weist vil wol daz ich dich
alles des gewerte,
des du ie an mich gegerte.
des solt du hiute danken mir.
nû nim die beier zuo dir
die hânt ein schône her hie:
ine gesach ein küener volc nie.
got hât mich mit in gewert.
si hânt ûzerweltiu swert
allesamt gemeine.
getriwer degen reine,
rich hiute den neven mînen
an den übelen sarrazînen.
Der swâben herzoge gêrolt,
ich bin dir, sprach er, iemer holt
unde den swâben algelîche.
si hânt mir unde dem rîche
vil dicke lop gewunnen.
ich wil vil gerne gunnen
den edelen swâben unde dir,
daz si hiute vehten vor mir.
daz sî ir reht ouch iemer mê,
die wîle unz disiu werlt stê.
marcgrâve otte, sprach er dô,
ich bin dîn hiute vil vrô:
nû vüere die rînfranken.
ich wil des gote danken,
daz mich die heiden bestânt,
swaz si wider mich getân hânt,
daz ich daz hiute rechen sol.
mîn lieber vriunt nû tuo sô wol
unde denke an ruolândes tôt
unde an die klage mîner nôt.
die von lutringen sîn gemant,
daz si ze mîner zeswen hant
durch got noch hiute strîten,
unde zuo der ander sîten
die edelen burgundaere.
ir slege sint vil swaere:
si kunnen wol lop erstrîten.
dâ enzwischen wil ich rîten
mit den von vrancrîche.
drî helde ritterlîche
die suln rîten umbe mich,
daz ist argûn unde dietrich,
die snîdent huite leiden snit.
sô sol ir bruoder gotfrit
noch hiute vüeren mînen vanen.
die endarf ich niemer gemanen,
daz si mir vaste bî gestân.
wir mugen einander niht verlân
die wîle die sêle bî uns sint.
Krist der reinen meide kint
mach uns hiute vor den heiden vrî,
reht als die wârheit an uns sî.
Dô si sich sus bewarten
unde sich vil wol gescharten,
dô hete karl eine schar.
diu was ritterlîche gar,
mit den was er wol behuot.
si heten alle den muot,
daz si wolten ligen tôt,
ê si durch deheine nôt
von ir hêrren wolten kêren.
si wolten in wol mit êren
von dem strîte bringen.
si wâren von kerlingen.
si lûhten unde brunnen,
als der schîn von der sunnen.
ir herzen unde ir sinne
die brunnen von der minne,
die si ze gote hâten.
diu tât die si tâten
diu lûhte ritterlîche.
über allez ertrîche
wurden ir werc vermaeret.
si hânt diu wort bewaeret,
diu man an den buochen siht.
got sprîchet: sô der same niht
gedîhet ûf der erden,
sone mac des wuochers niht werden.
alse im wol gelinget,
micheln wuocher er bringet.
die hêrren wurden wuocherhaft.
der heilege geist gap in die kraft,
daz der geist daz vleisch überwant
unde sîn gewalt sô gar verswant
daz si der sêle werc worhten
unde des vleisches tôt niht vorhten.
Gotfrit der degen lobesam
des keisers zeichen er dô nam,
daz was ein hêrlîcher vane.
unsers hêrren bilde stuont dar âne
mit sînen vlammen guldînen,
als er uns noch sol erschînen
an dem jungesten urteile,
den saelegen ze heile,
die im nâh volgen müezen.
sante petern ze sînen vüezen,
als im der gewalt ist verlân,
als sach man in an den vanen stân.
nû erbeizte er nider ûf daz gras
der keiser, wande er wîse was.
daz liez er dicke schînen.
vor allen den sînen
viel er gote ze vuoze
mit eime vil tiefen gruoze.
er sprach: got hêrre, wis gemant,
Jônas den der visch verslânt,
in dem er drî tage was
unde doch mit dîner kraft genas,
den behuotestû unde erlôstest.
troest uns als du in trôstest
mich hiute unde alle die hie sint.
gedenke, hêrre, an diu driu kint,
bî den du schepfaere
in dem glüenden oven waere
unde in behielde daz leben:
die gnâde ruoch uns hiute geben
wider den die uns hie vîent wesen,
daz wir mit dîner kraft genesen
an dem lîbe unde an der sêle.
du erzeigtes an dânîele,
dô er von den lewen genas,
daz dîn gnâde kreftec was.
nû gip uns hêrre dîne kraft,
daz wir hie werden sigehaft
an des leiden tiuvels her.
du lôstest petern ûz dem mer,
dô er sêre vorhte den tôt:
als loese uns hiute von der nôt
durch willen des lieben mannes,
dînes erwelten johannes,
der vor der vergift genas
unde in dem brinnenden öle was
mit dînen gnâden behuot.
du bist bezzer danne guot:
daz lâze uns hiute werden schîn.
durch alle die dir liep sîn
unde durch dîner marter willen,
hilf uns die gestillen,
die uns des rehten glouben
vil gerne wolten berouben.
Dô der keiser diz gebet
von herzen grunde tete
vür alle die kristenheit,
dô saz er ûf unde reit.
si bliesen ir horn alle.
dô bekante man in dem schalle
Ruolândes horn olifanden.
dô weinten ruolânden
alle die von kerlingen.
dô lie sîn ros springen
Karl der tugentrîche
mit vröuden ritterlîche.
durch ir liebe daz getân wart.
er hiez im ziehen sînen bart
durch des halsperges ringe
unde vrâgte die kerlinge,
wie im daz zeichen zaeme.
dô dûhte siz sô genaeme
daz si allesamt alsô tâten
unde ez dar nâch site hâten,
unz man die berte begunde schern:
done mohtez lânger niht gewern.
nû quam ze pâligâne
ein surjân sîn undertâne.
der sprach: ich was mit listen
komen under die kristen,
dâ ich den grimmen keiser sach
unde hôrte wol waz er sprach.
er geheizzet uns grôze vreise
unde vröut sich iwer reise,
die ir dâ her habt getân.
er giht, sul er den lîp hân,
er gereche sînen anden.
dicke nennet er ruolânden
unde ander sîne gesellen.
wir wellen oder enwellen,
wir müezen mit in strîten,
wirn wellen in danne entrîten
vil lasterlîche hin wider.
si vielen ir venje der nider.
dô viel ich ouch mit in zetal,
darumbe daz ich mich verhal
unde ouch ir willen bevant.
ir wurdet dicke dâ genant.
si bâten ir hêrren krist,
an dem ir trôst aller ist,
daz er iuch müeze vellen
unde ander iwer gesellen
unde in gaebe saelde unde sige.
waz hulfe uns ob ich daz verswige?
in gesach sô ritterlîchen sin
von gebaerden nie als an in
unde enweiz wes ich uns troesten mac.
in gelebte mir nie sô leiden tac.
dô sprach der künec pâligân:
lâ dîne tumbe rede stân.
ez ist ir jungister tac.
swaz ir mir kumet in den slac,
die müezen nâch ruolânde wert.
dar zuo betwinget si diz swert:
daz ist preciosâ genant
daz lât iu allen sîn bekant,
daz ist ze strîte mîn ruof.
iesâ gebot er unde schuof
daz die heiden iesâ
Preciosâ! preciosâ!
alle riefen dâ zestunt,
daz in daz zeichen würde kunt.
Unz daz ruofen was getân,
dô begünde der künec pâligân
dem keiser alsô nâhen,
daz diu her einander sâhen.
dô wâfenten sich die heiden
unde ahten under in beiden,
wie gelîche ir waere an der zal.
dô heten die heiden über al
zwei hundert sarrazîne
wider einem pilgerîne.
des wânde der künec pâligân
den sige vil gewis hân.
er was ouch ein starc man,
daz er sich wâfen began
mit guoten halspergen zwein.
vier hosen leite er an diu bein,
er sazte ûf einen slinshuot
unde einen vesten helm guot.
sîn wâfenroc was lobes wert.
dar über gurte er ein swert,
daz wol ze beiden ecken sneit.
ez was lânc stark unde breit
unde schoene als ein spiegelglas.
dô er wol gewâfent was,
dô trat er in den stegereif,
daz er an den satel niht engreif,
unz er daz ros überschreit.
sîn schilt was dicke unde breit
unde hete gekostet sô vil,
daz ich daz wol gelouben wil,
daz nû dehein arm man
einen solhen schilt erziugen kan.
Dô si sô nâhe quâmen,
daz si diu horn vernâmen,
dô begunde den heiden
der schal sô vaste leiden,
der von olifande gôz,
daz si des lebenes verdrôz.
dô sprach der künec pâligân:
swaz er wil, daz ist getân,
der mir gestillet daz horn.
mirn wart nie niht alsô zorn.
der sun zuo dem vater sprach:
hêrre, mir waer ungemach,
daz iemen hiute vor mir strite.
ir êret mich harte dâ mite
unde êret iuch selbe michel baz,
daz ir mir hiute erloubet daz,
daz ich der êrste sî dâ hin,
wand ich daz billîche bin.
der vater sprach: daz sol sîn,
disiu êre wirt ouch elliu dîn,
der ich dir harte wol gan.
wan ich bin schiere ein alter man:
sô mache ich dir undertân
elliu diu lânt diu ich hân,
daz si dir diende sint.
ich wil dich warnen als mîn kint,
bejagestu hiute di êre,
ez hilfet dich iemer mêre.
Nû nante der künec pâligân
die er zen besten wolte hân,
zwêne künege grimmes muotes.
den getriweter sô wol guotes,
daz er sîn êre an si liez.
Kurlens der eine hiez
unde klappamors der ander.
an den selben vander
beide helfe unde den muot,
die er gerne nam vür guot.
ich bekenne iuch, sprach er, beide wol
unde wil die wîle die ich leben sol
iwern rîchtuom gerne mêren,
unde wil iuch dâ mit êren,
daz ir mînes suns gesellen sît
unde vüeret mit iu an den strît
zweinzic hêrlîche schar.
sô vüere ich selbe zehen dar,
dern gêt uns rehte niht abe.
ich wil daz ieslîchiu habe
drîzec tûsent unde mêre.
ich vröwe mich des vil sêre,
daz ich ie gelebte disen tac,
daz mir karl niht entrinnen mac.
nû hebet iuch manlîche dar,
ich wil iu machen zweinzec schar.
nemt die von valpotenrôt.
swaz ich den ze tuonne ie gebôt,
des wârens gerne vlîzec.
ir tûsent wol drîzec.
dar nâch nemt die von mers,
die hânt hie sô vil küenes hers,
daz deheine tiurer mugen sîn.
si sint geborstet alsam diu swîn
unde sint ouch harte wol gar.
dar zuo nemt die dritten schar
von nobles unde von rosse,
die vierde von blais unde von klavosse.
von solis sol diu vünfte sîn,
von templis unde von ermîn
sol diu sehste schar wesen.
die sint vil dicke alsô genesen,
daz si bejagten michel lop.
diu sibende si von jêrichop,
von valges sî diu ahte.
die sint wol in der ahte,
daz man ir lop erkennet,
swâ man die besten nennet.
von môres sî diu niunde,
die mich zeime staeten vriunde
von schulden hânt gewunnen,
wan si wol dienen kunnen.
die zênde sî von balîe,
die eilfte von orkanîe,
die zwelfte von niules.
den viel noch ie ein solh ses,
daz si den sige nâmen,
swâ si ze strîte quâmen.
die drîzehenden wil ich hân,
von valsen: swer die sol bestân,
der koufet ez vil sêre.
ir behertent hiute êre:
des wirt man in jehende.
sô sî diu vierzehende
von sulten unde von perre:
der trôste ich mich vil verre.
sô sî diu vünfzehende schar
von tronten: swaz mir ie gewar,
daz het ich überwunden,
zehant sô siz ervunden.
Tesselsen unde glessen die
die hânt mê dan vierzec tûsent hie:
daz sol diu sehzehende sîn,
die erfullent wol den willen mîn.
die sibenzehende wirt guot,
die hânt des grimmen lewen muot,
die helde dâ von tarmalot:
die leistent gerne mîn gebot.
die ahzehende sult ir nemen
von prusse: swes iuch wil gezemen,
daz muget ir mit in enden:
si geturren vil wol genenden.
sô wil ich dann dâ bî,
daz diu niunzehende sî
von klamersê die werden.
man vünde über al die erden
ir tugende niht gelîche kraft
noch baz bereite ritterschaft.
sô nemt die zweinzecsten ze hant,
die turkopel sint genant.
ir muget mit den zweinzec scharn
unz an der werlte ende varn,
daz iu nieman mohte widerstân.
beidiu rôme unde laterân
gib ich dir sun ze lône;
wirt dir der êren krône
noch hiute erteilet mit lobe,
diu êre swebet dir iemer obe.
Sô wil ouch ich, sprach pâligân,
zehen schar vil wol bereite hân
unde wil dar nâch vil gerne streben,
daz mir karl sîn leben
umbe marsilien müeze lâzen.
diu êrste sî von gâzen:
die sint lânc unde alsô grôz,
daz es noch alle die verdrôz,
die wider si strîten solden,
wan sis vil sêre engolten.
diu ander sî von precors,
diu dritte sî von sibors,
von ungers diu vierde,
die an lobelîche gezierde
ir vlîz sô sêre hânt gewant,
daz ich nie bezzer rîter vant.
von imanse sî diu vünfte.
ez wirt hiute von ir künfte
vil manec kristen sigelôs.
diu sehste sî von malrôs,
diu sibnde von argalîsen,
diu ahte von binîsen,
diu niunde von karpîne:
ir êre unde ouch diu mîne
kunnen si wol gemêren;
des wil ichs iemer êren.
diu zênde sî von karpône.
ich swer under mîner krône,
swer hiute von uns entrinnet,
daz er niemer mê gewinnet
weder lêhen noch eigen.
dô swuoren die veigen
Pâligân unde sîne man,
swer in entrünne von dan,
swâ man den gevienge,
daz man in zehant hienge.
Dô rihte man ûf einen wagen,
einen mast mit stahel wol beslagen.
dâ was sîn vane gebunden an.
den zugen vor dem her dan
zwêne starke merohsen grôz,
die man vil vaste beslôz
mit gewaefen unde mit wenden,
daz si nieman kunde erwenden,
sîn zügen den wagen vür sich.
der vane was harte wünneclich.
man sach von golde dar an stân
einen tracken, der was wol getân,
der was innen hol.
als er daz windes wart vol,
sô gebârte er alse er lebte
unde gein den liuten strebte.
des küneges bruoder kanabus
der sprach ze pâligâne alsus
unde zandern sînen gesellen:
alle die geheiligen wellen,
die komen her iesâ zehant.
hie ist apolle unde tervigant,
die sul wir âne beten
unde den lieben mahmeten.
ir leben hât êweclîche kraft.
dô viel diu tumbe heidenschaft
ir venje vür diu apgot
unde sprâchen: iwer gebot
daz müeze uns hiute vristen
unser leben vor den kristen.
helfet uns daz wir sô gesigen,
daz die kristen vor uns tôt geligen.
daz welle wir verschulden
sô sêre gein iwer hulden,
daz ir iemer êre müezet hân
des dienstes des iu wirt getân.
Alsô knietens unde bâten.
ir gebaerde die si hâten
der wart der keiser gewar
unde zeigte den kristen dar,
wie lützel si got vorhten.
nû seht an die verworhten,
sprach er, wie si sich vertobent,
daz si den tiuvel alsô lobent.
si sint vertilget unde ir name
von der himelschen gemeinsame.
daz urteil ist über si getân,
ir geloube unde ir vil tumber wân
die werdent hiute an uns geschant.
dem elliu herzen sint bekant,
der müeze uns hiute erhoeren
unde ir kraft zerstoeren
durch sîne hêren namen drî.
nû wârens enander sô bî,
daz si iezuo sprengen wolten,
die dâ vorvehten solden.
daz was der sun pâligânes.
der pflac sô tumbes wânes,
daz er gewis solde wesen,
die kristen mohten niht genesen.
daz ander wâren di swâbe:
die vröuten sich der gâbe
unde der êren grôzlîche,
daz si solden vor dem rîche
des tages unde iemer strîten.
si begunden vrôlich rîten
mit dem herzogen gêrolde,
der si dâ leiten solde.
Munschoy riefens alle
unde punierten mit dem schalle.
dô riefen di heiden iesâ:
Preciôsa! preciôsa!
si bliesen diu horn über al.
des guoten olifandes schal
tete den heiden solh ungemach,
daz pâligân vil dicke sprach,
swer im daz horn gewünne,
beide in unde al sîn künne
wolt drumbe iemer rîchen.
nû liez zesamne strîchen
Malprîmes unde gerôlt.
die wolten des tôdes solt
einander geben, mohte ez sîn.
daz tâtens mit gebaerden schîn.
der kristen unde der heiden
si stâchen daz in beiden
diu ros gesâzen der nider.
si sprungen aber ûf wider.
dô zeigtens mit den swerten
einander wes si gerten.
ir slege wurden vîentlich.
iedoch geschieden si sich:
daz schuof ein grôz gedrenge.
daz wîte velt wart zenge
vil manegem sarrazîne.
Gêrolt unde die sîne
die begunden ir nider schrôten,
unz daz si ûf den tôten
ze jungest muosen rîten.
man sach die swâbe strîten
guoten rittern vil gelîche.
si begunden daz gotes rîche
nâch ritters rehte koufen.
dô liezen di heiden loufen
eine schar ze helfe dirre schar.
des wart der keiser gewar.
der liez dar nâher springen:
mit den edelen kerlingen
er reit si zeswenthalben an.
dâ wart gestochen manec man,
daz er in dem schilte gelac
unde sînen jungesten tac
mit sînen ougen an sach.
Gotfrit des keisers venre stach
durch einen künec heiden,
daz er sich muose scheiden
von dem rosse unde von der krône.
dô hôrte man klingen schône
ein swert, daz hiez joyôse,
daz des gelouben ein rôse
Karl vuorte in sîner hant.
dâ wart manec heiden mit entrant
sô sêre daz im diu sêle enpfiel
hin in des hellegrundes giel.
Nû der keiser in was geriten,
don wart niht lânger dâ gebiten:
die kristen sprancten alle.
Munschoy wart mit schalle
gekroyert von den kristen.
don wolten niht lânger vristen
der heiden ahzehen schar.
die kêrten mit einander dar.
si heten die kristen umberiten
unde liezen mit gelîchen siten
an allen ende zuogân.
dô liezen die kristen stân
ir ros stille, daz was sin,
unde kêrten diu sper gegen in
unde liezens dar an rîten:
dô gienc ez an ein strîten.
die kristen habten ze wer:
dô dranc der heiden her
al umbe unde umbe ûf sie,
des maneger dâ sîn leben lie.
swelhe dâ solden dringen
ûf die von kerlingen,
die heten den habech angerant.
si mohten eine steinwant
als sanfte hân durchbrochen.
dâ wart ruolânt gerochen
des tages von sînen mâgen,
daz der heiden vor in lâgen,
als ez ein hâmît waere
von kurzen boumen swaere.
swaz ir wineman beruorte,
der durndarte vuorte,
des muose des tôdes hervart.
waere der guote durndart
ûf zwelf heiden geslagen,
swaz si an mohten getragen,
si waeren von eime slage tôt.
dô si gesâhen die nôt,
dô begundens von im varn,
als diu huener von dem arn.
Die des tages solden strîten
ze karles zeswen sîten,
daz wâren di von lutringen.
die liezen ir swert klingen
durch maneges heiden lîp,
die ir kint unde ir wîp
niemer mohten verklagen.
dâ wider wart ouch in erslagen
der kristen ein vil michel teil.
si heten aber daz unheil,
daz si ersluogen deheinen,
si müesen ie umb einen
tûsent oder mê verliesen.
dâ lie got sin wunder kiesen.
zuo der andern sîten
sach man burgundaere rîten,
die manegen heiden versniten
unde alsô ritterlîche striten,
daz si vil lützel verlurn
unde alle den tôt kurn,
die ir swertslege dolten
unde niht entwîchen wolten.
die von britanje vâhten
als sie ze gote gâhten,
sin liezen sich niht durchbrechen.
man sach si vaste rechen
des werden ruolândes tôt
unde der kristenheite nôt.
von normendîe rîchart
der mahte manegen helm schart:
sîn alter was dâ niender schîn.
er unde die von normendîn
êrte sich selben unde got.
im half des obersten gebot,
daz er einen rîchen künec sluoc
unde werder heiden genuoc
unde vor in allen genas,
swie grâ im doch der bart was.
Ruolândes neve gebewîn
der tete mit sînem lîbe schîn,
daz im ruolândes tôt
ein riwe was vor aller nôt.
von der grôzen beswaerde
het er rehte die gebaerde,
die der küene eber hât,
sô er vor den hunden stât.
die danne erreichet sîn zan,
die lât er sehen waz er kan:
als tete der helt gebewîn.
der sluoc vil manegen sarrazîn
des tages mit sîn selbes hant.
er unde die von engellânt
verstuonden harte wol ir stat
unde mahten manegen strîtes sat.
von vlândern grâve aymunt
der mahte ir manege ungesunt,
er unde die vlaeminge.
dâ wart helm unde ringe
sô vil von im verschrôten,
daz si in mit den tôten
mahten eine brustwer
gein dem ungetouften her.
swelh heiden dar über zuo zin
gereit, daz was sîn ungewin:
dem wart sîn alter benomen.
ern mohte wider niht komen
vor den slegen der si pflâgen
unde vor den tôten die dâ lâgen.
Jôzerans unde die vriesen
die teten des tages verliesen
vil manegen heiden sîn leben.
die dâ gein in begunden streben,
die wurden alle bedaht
mit der unzeganclîchen nacht.
Oygier von tenemarke
der werte sich sô starke,
daz sîn êre unde der sahsen
von schulden muose wahsen.
der beier herzoge naymis
der mahte des tôdes gewis
vil manegen ungetouften.
die der beier slege kouften,
die vunden alsô harten kouf,
daz alle heiden den touf
vil gerne enpfâhen solden,
ob si gedenken wolten,
wie diu kristenheit genas,
dâ zwei hundert heiden was
gein einem kristen ze wer:
dô mohte daz saeldelôse her
bî dem zeichen hân bekant,
daz si got hâte in sîner hant.
dâ vâhten die rînfranken
mit werken unde mit gedanken
nâch dem himelschen prîse,
in sô ritterlîcher wîse,
daz si dâ nieman endranc,
wan den man schiere des betwanc,
daz er die sêle varn liez,
swar si der leide tiuvel hiez.
Sus vâhten die sarrazîne
an den keiser unde an die sîne
mit grimme an allen orten.
beide strâzen unde porten
woltens in ir her gehowen hân.
diu state wart in niht verlân,
swie harte siz versuohten.
swelhe des geruohten,
daz si ze vorderst drungen hin,
daz wart ir êwec ungewin.
swie vil si ersluogen der nider,
die andern habten niht wider:
daz wart ouch in ze sûre.
hôch alsam ein mûre
lac der heiden zwischen in:
daz was der kristen gewin.
swelh heiden drûf gesprancte
dem wart sîn saelde benomen.
im mohte hilfe niht komen,
sone mohte er niht entwîchen.
dô lie dar über strîchen
der junge künec von persiâ,
der wolte den lîp verliesen dâ
oder tuon dem keiser den tôt.
dô quâmen die kristen in nôt.
er brâhte zwêne künege dar
unde brâh in der beier schar
mit einem kreftigen her
unde sluoc si vaste ûz der wer
mit des grimmes tôdes spil:
dâ starp der kristen vil.
des wart naymis gewar,
der kêrte manlîche dar
unde wolte loesen sîne man.
er reit den jungen künec an.
dâ wart mit slegen geslagen,
daz deheinem boesen zagen
diu nôt ze sehene tohte,
der niht entwîchen mohte.
ir slege gâben solhen schal,
daz die andern slege über al
bî disem schalle wâren tôt.
nû hôrte karl dise nôt
unde sach ouch dâ vil dicke
von dem viure grôze blicke.
wol dan, sprach er, wineman,
ich muoz besehen, ob ich kan,
waz den beiern werre.
nû was dar hart verre,
ouch irret in diu enge.
dâ was vil grôz gedrenge.
swie kûme er wec dâ hin gewan,
doch quam er unde wineman,
als der spâte regen kumt,
der den liuten sêre an vröuden vrumt,
wan man sîn kûme hât erbiten:
alsô quam karl geriten.
in sach der herzoge naymis
dâ gerne, des sît gewis.
wâ von, daz wil ich iu sagen.
in hete der heiden geslagen,
daz er ûf dem satelbogen lac.
waer im noch worden ein slac
sô werez ros von im entladen.
nû erwante karl den schaden.
er vuorte einen ûzerwelten spiez,
ze rehter tjoste er loufen liez
unde stach durch pâligânes kint.
die noch vor dir genesen sint,
sprach der keiser, deist mîn wân,
die mugen wol dînen vride hân.
diz sprach sîn veter kanabus,
der sprach ze karle alsus:
du hâst geschallet genouc.
er reit dar nâher unde sluoc
dem keiser einen slac grôz,
des er vil lützel genôz.
er sluoc in alsô sêre wider,
daz er von dem rosse viel dar nider.
die mit im dar wâren komen,
den was der trôst sô gar benomen:
si wâren des tôdes gewis.
dô neic der herzoge naymis
dem keiser vrôlîch unde sprach:
den longînus an dem kriuze stach,
der lône iu daz ich bin genesen.
mîn was ein ende nâch gewesen.
Done mohten sich die heiden
von den kristen niht gescheiden,
die nâch dem jungen künege riten,
der nû den tôt het erliten.
der wâren wol tûsent hundert,
daz si dâ niht gesundert
von den kristen werden mohten:
des wart dâ wol gevohten.
sîn gerten nihtes mêre,
wan daz si den lîp vil sêre
vergulten unde verkouften:
als teten ouch die getouften.
dâ wart der stahel geschrôten,
daz die wunden unde die tôten
von den rossen vielen dicke.
man sach die viures blicke
von den swerten vaste springen.
man hôrte joyôsen klingen
unde den guoten durndarten
durch die helme unde durch die swarten
vil vaste zallen stunden.
ê die heiden bevunden
die tugent von durndarte,
dô was ein michel scharte
dâ mite gehouwen in ir schar.
ze jungest wurden sis gewar
unde mohten in niht entrîtn.
sît adâmes zîten
erstarp nie niender anderswâ
eins tages sô maneger alse dâ
von strîte an sô kurzer stat.
si wurden alle strîtes sat,
die under die kristen wâren komen:
in wart der lîp sô gar benomen,
daz ir dâ nie deheiner
hin wider ûz quam wan einer,
der sagte paligâne,
daz er sînes suns was âne.
owê hêrre, sprach er,
daz wir ie quâmen dâ her,
daz wil ich iemer gote klagen.
iwer lieber sun ist erslagen:
unser saelde hât ein ende,
wir sîn nû ellende.
die aller besten under uns
volgten der banier iwers suns,
unz si alle tôt sin gelegen.
uns enkan nû nieman gewegen,
ezn sî an unserm valle.
unser gote slâfent alle.
daz si der tuivel brenne
unde in die helle renne.
Noch hete der künec pâligân,
als ich iu ê gesaget hân,
zehen künege unde zehen schar.
nû hiez er im gewinnen dar
die zehen künege zehant
unde klagte in wie er was geschant
zuo dem schaden den er hâte.
dâ wider sprach vil drâte
ein künec, der hiez ammoch:
wir haben hie zehen schar noch,
sô lebent dort noch wol zehen schar.
nû rîte wir in ze helfe dar
unde tuon diz schiere, daz ist guot.
ir sult tuon alse karl tuot,
der ist der vorderst an der nôt.
ern vürhtet marter noch den tôt
noch deheiner slahte pîne:
alsô tuont ouch al die sîne.
dâ von gesigents alle zît.
ich vürhte der kristen nît
noch hiute harte sere.
doch ensuln si die êre
an uns hie niemer bejagen.
wir werden gerner erslagen,
danne wir entwîchen einen vuoz.
ich weiz wol swer hie sterben muoz,
dem geschaehe diu selbe swaere,
ob er dâ heime waere.
die veigen mugen sih niht bewarn,
si ligen stille oder varn,
lâzent si sich niemer gesehen,
in geschiht doch daz in sol geschehen.
Ze den sînen sprach pâligân:
nû lâzet alle nâch mir gân.
swie sich karl mit listen wer,
ich brîche hiute durch sîn her
sô dicke her unde hin,
daz wir ze jungest under in
deheinen lebendigen sehen.
dô hiez er rîten unde spehen,
wâ der keiser selbe rite,
daz er den alêrst âne rite,
unde swuor bî allen sînen goten,
er slüege benamen rapoten,
der in muote mit dem horne.
er getet im alsô zorne,
daz enmohte er niemer bewarn.
dô sprancte er zuo mit zehen scharn.
als in der keiser âne sach,
dô sach er ûf unde sprach:
Krist hêrre durch dîne wunden
loes uns von disen hunden,
mit dînes boten trôste,
der gedeônen lôste.
lâz uns die sunnen schînen,
unz ich den lieben neven mînen
an ir lîbe habe gerochen.
unz er daz hete gesprochen,
dô lie der künec pâligân
mit grimme an rapoten gân,
der in muote mit dem horne.
den stach der gar verlorne,
daz er tôt viel der nider,
unde zuhte sînen spiez wider
unde nam des keisers war.
dô sprancte karl unde neigte dar
einen alsô kreftegen spiez,
daz er sich niht zebrechen liez.
swie harte in dirre zuovart
der rosse kraft enbunden wart,
si heten doch beide die kunst,
daz si nâch vîentlîcher gunst
einander rehte trâfen
an den schilt ûf diu wâfen.
dô hete ir ietweders schaft
von der groeze solhe kraft,
daz si vor dem stiche ganz beliben.
si wurden alsô dar getriben,
daz die setele beide brâchen
unde beide einander stâchen
von den rossen der nider.
dô habten diu her wider,
die kristen unde die heiden.
daz was wol kunt in beiden,
ob si zuo gesprengt haeten,
daz si diu ros ertraeten.
dâ waere worden ein strît,
daz si beide in kurzer zît
daz leben muosen vliesen,
nû woltens rehte kiesen,
weder den sic erwürbe.
si jâhen, swer dâ stürbe,
des er würd überwunden
dar nâch in kurzen stunden.
Dô dise künege beide
in selben harte leide
nider quâmen an daz gras,
alse ez dâ gevallen was,
dar nâch musen siz ouch geben.
swiez niht engülte wan daz leben,
si wâren idoch vil unverzaget.
si liefen beide, sô man saget,
vil vîentlîche einander an.
ir schilte wurden her dan
in kurzer zît gehouwen.
si liezen beide schouwen
mit den slegen die si sluogen,
daz si einandr truogen
vil grôzlîche vîentschaft.
nû hete pâligân die kraft,
daz er zwêne halsperg an truoc
unde ouch sô grôze slege sluoc,
dâ karl kûme von gestuont.
doch tete er als die vrumen tuont,
ern erschrac vor sînen slegen niht.
mocht er hin wider geslahen iht,
dazn wart ouch niht gesûmet.
in was alsô gerûmet,
daz si dehein griezwarte schiet.
daz dûhte die heidenische diet
ein saelde nâch ir wâne.
si westen an pâligâne,
sô si jâhen, solhe kraft,
daz er wol würde sigehaft.
swaz er nû wunders begie,
im entweich der gotes kempfe nie:
er vertruoc im ouch deheinen slac.
ez was ein herter bejac,
des ir ietweder gerte.
dô dirre strît gewerte
mit harte grôzer île
ein vil lânge wîle,
dô sprach der künec pâligân:
Karl wir suln uns scheiden lâzen.
du solt mir dîn swert geben,
ich wil dich gerne lâzen leben,
umbe daz du werdest mîn man.
swa ich dich danne gêren kan,
dâ wil ich niht wider streben
unde wil dir guoten vride geben.
ich wil durch dîne vrümekeit
mîn laster unde mîn herzeleit
beidiu verkiesen unde verklagen.
du hâst mir mînen sun erslagen,
der mîne vröude bî im truoc
unde werder vürsten genuoc
unde hâst mîn erbe besezzen,
des wil ich alles vergezzen,
unde hâst verwüestet mîn lânt.
des hân ich dich durch daz gemant.
daz du wizzest wie vil
ich durch dich verkiesen wil.
wiltu mir des niht verzîhen,
sô wil ich dir spanje lîhen
unde wil dir lîhen unde geben,
die wîle wir beide samet leben.
Dô sprach der keiser mit witzen:
ich wil daz erbe besitzen
vil gerne, ob mirs got gan,
daz nieman wol verdienen kan,
daz wert ouch wol die lenge,
daz mir von anegenge
gemachet unde geheizen ist,
dar mich der heilige krist
mit sînem bluote gekoufet hât.
wiltu haben mînen rât,
sô geloube an den mit alle,
der uns von adâmes valle
mit sîner marter hât erkouft.
wirdestu durch in getouft
unde behaltest sîn gebot
unde verkiusest dîn apgot,
er gît dir mê rîchtuomes
unde êren unde ruomes,
dann allez menschen künne
ûf der erden ie gewünne.
Dô sprach der künec pâligân:
waz hâstu veiger man getân,
daz du versprîchest dîn leben,
daz ich dir gerne wolte geben
unde dar zuo michel êre?
nune hâst doch niht mêre
wan einen blôzen halsperc an dir.
dâ wider hân ich zwêne an mir.
mîn got der heizet tervigant,
der dir den schilt von der hant
mit mînen henden hât geslagen.
nû wil ich dir widersagen,
sît du gnâden niht engerst:
sô ist ouch reht daz durch enberst.
wâ ist nû dîn hêrre krist,
des helfe du sô gewis bist?
swes er muge, des helfe er dir.
ich vüere dîn houbet mit mir
über sînen willen hinnen,
mînen lieben goten ze minnen.
Du vermizzest dich sô vil,
daz ichs niht mê hoeren wil,
sprach der keiser zehant.
nû helfe et dir tervigant,
dîn lieber hergeselle.
der sol dich in die helle
in kurzen zîten bringen.
nû liezens aber klingen
diu swert mit kreftegen slegen,
der begundens ûf einander legen
swaz ir geleisten mohten.
dâ wart sô vil gevohten,
daz si alle wurden wunderhaft,
wa si beide naemen die kraft.
dô ir ietweder gap unde enpfie
manegen slac der nâhen gienc
unde doch den stahel niht ensneit,
unde der grôzen arbeit
einen last ûf sich geluoden,
dô begunde der keiser muoden.
swaz er ûf den heiden gesluoc,
wand er zwêne halsperg an truoc,
dâ durch mocht er geslâhen niht.
verscharte er den einen iht,
den andern muose er ganz lâzen.
dô trat der künec pâligân
dem keiser sô mit nîde
unde schriet im sîn gesmîde,
den helm unde den halsperc.
er worhte im sô getâniu werc,
daz er im den helm abe sluoc,
dar zuo des hâres genuoc.
dô begunden di heiden schallen.
daz karl muose vallen,
daz was ân aller slahte wanc
beide ir wân unde ir gedanc.
dô gedâhte ouch got etewes:
dem keiser quam under des
ein helfe unde ein solh trôst,
daz er von sorgen wart erlôst.
ich sage iu wâ von daz geschach.
er hôrte daz ein stimme sprach
von dem himele her nider:
Karl habe dir gar wider
ruowe saelde unde kraft,
daz du hiute an der heidenschaft
behertest al dîn êre.
nû spar den man niht mêre:
daz urteil ist über in getân.
die dir hiute wellent widerstân,
den ist verfluochet ir leben:
dir ist der sige an in gegeben.
dô der keiser daz vernam,
sîn lîp ze solhen kreften quam,
daz er sich des wol versach
unde es dar nâch offenlîche jach,
daz von menschenlîchem künne
nie man die kraft gewünne.
dô neic er hin ze gote wert
unde huop joyôsen sîn swert
unde sluoc deiz pâligâne wuot
durch den helm unde durch sîn vlinshuot,
daz er vor sînen vüezen lac,
unde gap im aber einen slac
der schiet in von dem lebene.
dô ruohte got ze gebene
ein lieht der kristen diet,
dâ mite ers allesamet schiet
von der müede unde von der hitze:
er gap in kraft unde witze.
Daz pâligân lac erslagen
des begunden di heiden verzagen,
die verlurn ir kraft unde ir sin.
michel nôt wart under in:
ze vlühte huoben si sich.
dâ nerte sich manlich,
als in diu nôt dar zuo twanc.
der keiser ûf sîn ros spranc
vil rinclîch âne stegereif.
einen scharpfen spiez er begreif
unde rief die kristen an.
er sprach: swer mir guotes gan,
der helfe et daz der werde
Ruolânt gerochen werde.
des wâren die kristen gereit.
si hulfen im rechen sîn leit
unde êrten ouch die namen drî.
beidiu verre unde bî
sluogens ir sô vil zetal,
unz daz velt über al
geverwet mit dem bluote was
unde beidiu bluomen unde gras
mit bluote dâ bevlozzen
unde diu wazzer drabe ergozzen.
diu saybra wart drabe rôt:
sô vil gelac ir dâ tôt
dô si vluhen zuo den schiffen.
ê si die vart ergriffen,
dô sluoc mans alse gar der nider,
daz ir deheiner hin wider
gesaget nie daz maere,
waz in geschehen waere.
Dô marsilies hôrte sagen,
daz sîn hêrre was erslagen,
dô schuof sîn grôze swaere
unde ouch diz boese maere,
daz er sô grôzlîche erschrac,
daz er vor leide tôt lac.
Pregmunda sîn getriwez wîp
diu klagte sêre sînen lîp
unde doch die sêle michel mê.
ez ist mîn tôtlîch herzesêr,
sprach diu vrouwe wolgeborn,
daz du die sêle hâst verlorn.
mocht ez dir komen ze heile,
darumbe waere veile
allez daz guot daz ich hân.
nû mac des leider niht ergân:
dich mac nieman wider gewinnen,
dîn sêle muoz iemer brinnen.
An der walstat unde anderswâ,
in den schiffen unde an der saybrâ,
nâmen die kristen gar,
swaz die heiden brâhten dar,
ein michel wunder guotes.
got ist noch des muotes,
daz er die im triwe sint
beraetet alse sîniu kint.
dô die heiden ersturben
unde die kristen erwurben
einen roup unmâzlîche grôz,
dô kêrten si gein sarragôz
ze des künegs marsilies veste.
dâ wurdens liebe geste:
daz wart mit guoten werken schîn.
Pregmunda diu künegîn
diu gebôt unde bat,
daz man bürge unde stat
ûf slüzze unde lieze in
mit allem sînem her drin.
di künegîn gein im gienc.
dô si den keiser enpfienc,
mit dem selben gruoze
viel si im ze vuoze.
heileger keiser, sprach si dô,
ine wart nie nihtes sô vrô,
sô daz ich iuch gesehen hân.
swaz ich wider gote habe getân,
daz büeze ich vil gerne.
helfet mir daz ichs gelerne,
ich bin unwizzende verlorn.
ich wândez beste hân erkorn:
dâ bin ich leider an betrogen.
der tiuvel hete mich hin gezogen
unde hete mir den sin benomen.
nû sît ir mir ze trôste komen.
ich geloube an iwer wârheit
unde bin des toufes bereit.
nû helfet mir armen wîbe,
sît daz ich an iwerm lîbe
alle gotes gâbe sint,
daz ich der kristenheite kint
werden müeze unde sîn.
ez ist ein gir des herzen mîn,
daz mir der oberste got
unde sîniu heilegen gebot
ze rehte werden bekant.
ich bin gehôrsam nû zehant
unde hie nâch iemer mêre
aller gotlîchen lêre
unde stên in iwerm gebote.
des begunde er ir unde gote
gnâde unde danc sagen.
dar wart ein wazzer getragen,
daz wart gesegent alsô wol,
alse ein touf ze rehte sol.
alse schiere daz geschach,
den gelouben man ir vor sprach
unde touftes in die namen drî,
dâ wir noch got erkennen bî,
unde hiez si jûliâne.
der gotes undertâne
Karl der huop die vrouwen,
unde lie sî dâ bî schouwen,
daz er ir toufes vrô was,
daz si an der sêle genas.
Dô diu vrouwe vollequam,
daz si mit wârheit vernam,
wie si got minnen solde,
als si vil gerne wolte,
daz sach man si wol zeigen.
beide ir erbe unde ir eigen
unde dar zuo alle ir varnden habe,
der tete si sich durch got abe
unde stifte ein bistuom rîche.
alsô rehte volleclîche
quam ir der heilige geist zuo.
des anderen morgens vruo
wart karl des ze râte,
daz er hin wider drâte
an die walstat rite,
dâ er mit pâligâne strite
unde bestatte die tôten sîn.
dô reit diu reine künegîn
mit dem keiser umbe daz
ir getet nie kurzewîle baz,
sô daz sin hôrte unde sach.
diu wort diu er von gote sprach
der nam si mit dem herzen war
unde erfultes mit den werken gar.
si behielt die gotes lêre.
des minnte er si sô sêre,
daz er sprach, swes si gerte,
daz er sis gerne werte.
des gap si sich in sîn gebot
unde sprach: nû saget mir durch got,
hât mîn sun noch sîn leben,
der iu ze gîsel wart gegeben?
er sprach: vrouwe der ist tôt.
dar zuo twanc mich grôziu nôt;
dô mich sîn vater sô betrouc
unde mir vil schedelîche louc,
dô liez ich ir eines niht genesen.
mocht ez mit gote sîn gewesen,
ich hete dô mîn selbes leben
umb alle heiden gegeben.
Dô der strît was gewesen,
dô hiez der keiser ûz lesen
sîne kristen tôten gar.
der nâmens bî den berten war:
dâ bî wurden si zehant
vunden unde wol bekant.
daz ir sô maneger lac erslagen,
daz begunde karl sêre klagen,
unz ez diu vrouwe gesach.
zuo dem keiser si dô sprach:
durch got lât iwer klagen sîn,
daz ist doch der geloube mîn,
die an dem rehten sint gelegen,
den sî der grôze gotes segen
sô volleclîche gegeben,
daz si vor gote iemer leben.
ir tôt ist saeldenbaere,
man klage die vündaere,
die dâ tôtlich sint erstorben.
dise hânt gotes hulde erworben.
got müeze uns ir geniezen lâzen,
si sint alle heilec âne wân.
Nû nam der keiser wunder
unde die kristen albesunder,
daz si sô wîslîche sprach.
er mâzte sîn ungemach
unde klagte si niht mêre
dar nâch sô rehte sêre
alse er dâ vor tete.
mit salmen unde mit gebete
ir tôten si begruoben.
die wunden si ûf huoben.
swaz dâ hêrren lac tôt,
die schuof der keiser daz man sôt
unde vulte mit ir gebeine
drî sarke von marmelsteine.
nû besazte er die marke
unde sante die drî sarke
ze sante rômâne.
dâ hânt si manegen âne
gemachet sîner harnschar;
der durch ir willen kumet dar
sündec oder ungesunt,
dem wirt dâ solh gnâde kunt,
daz der dannen vert mit heile.
an dem jungesten urteile
müezens unser niht vergezzen.
si hânt daz gotes rîch besezzen.
Dô dirre strît gestriten was
alsô daz karl genas
unde er die nôt überwant,
dô kêrte er wider al zehant
dâ er ruolânde weste.
sîn triwe was sô veste,
daz er sîn selten vergaz.
er gâhte ie baz unde baz.
in betwanc sîn grôziu triwe,
daz im des herzen riwe
beide ruowe unde ezzen benam,
unz er ze runzevâl quam
vil trûreclîche hin wider.
er erbeizte gâhes der nider,
dâ er sah ligen eine
ûf eime marmelsteine
sînen neven ruolânden.
mit sîn selbes handen
huop er in in sîne schoz.
mit armen er in umbeslôz
unde dructe in an sîne brust.
er wart vil dicke gekust,
des karln vil lützel verdrôz.
der regen von sînen ougen vlôz:
swie der waere wazzervar,
er gienc iedoch von herzen gar
umbe sînes lieben neven tôt.
ez ist vil gar âne nôt,
daz iemer man den tac gesiht,
dâ im grôzer jâmer geschiht,
dan in allen dâ geschehen was.
si erbeizten nider an daz gras
unde giengen nâch ir mâgen,
dâ die erslâgen lâgen,
unde liten solh ungemach,
daz ez nieman gesach,
ern müese mit in weinen,
dô si manegen helt reinen
ûf huoben unde klageten
unde manege sô verzageten
durch die schedelîche nôt,
daz si nider sigen vür tôt.
Wer enthabte sich dar under,
der dâ sach diu grôzen wunder,
ezn müeze in wol erbarmen,
dô karl zwischen sînen armen
hete ligende ruolânden?
er want in mit sînen handen
vil dicke hin unde her.
owê ruolânt, sprach er,
herzelieber neve mîn,
des müeze got mîn geziuc sîn,
daz ich vil ungerne lebe.
ez waere mir ein liebiu gebe,
daz ich mit dir müese in daz grap.
du waere mînes alters stap,
du waere ein sûl mîner êren,
die kundestu wol gemêren,
unde waere ein vorhte aller der,
die mir vîent wâren unz her.
du waere mîner ougen wünne
unde trôst in dînem künne.
du mahest manegen dienest mir,
in gewan nie vröude wan von dir.
an dir stuont aller mîn rât.
in getet nie lobelîche tât,
ezn quaeme von schulden dîn.
von dir quam al diu saelde mîn:
du waere mîn zeswiu hant.
owe lieber neve ruolânt,
wie gar mîn dinc an dir stuont!
swaz mir die vînde nû tuont,
dazn rîchet nieman âne bete,
als dîn vil reiner lîp tete.
getriwez herze, reiner lîp,
ezn getruoc nie vrouwe noch wîp
sô gar ein ûzerweltez kint.
alle die tugende die nû sint,
die heten an dir ganze kraft
mit vollekomener meisterschaft.
waere ez niht wider gote
unde wider sînem gebote,
sô baete ich in vil sêre,
daz ich niemer tac mêre
von hiute müese geleben.
der dich mir hât gegeben,
der hât dich mir ze vruo genomen.
ez war alrêrst dar zuo komen,
daz ich dir solde lônen.
daz man mir zweinzec krônen
in mînem dienste treit,
daz quam von dîner vrümekeit.
in allen künecrîchen
muoz man dînes glîchen
unz an den suontac entwesen.
der elliu diu buoch solde lesen,
diu iender in der werlt sint,
sine zeigten deheiner muoter kint,
dâ sô gar der wunsch an waere.
got unser schepfaere
der müeze dich nemen in sînen segen
unde müeze dîn êweclîche pflegen.
Sus klagte er sînen tôten.
die traehen begunden rôten
die im vielen von den ougen.
er sprach: dest ist ungelougen,
mîn êre diu habe ein ende.
ich bin nû ellende
under mînen mâgen allen,
sît du mir bist enpfallen.
ich hân deheinen mâc nû,
der mich gewaldes alse du
in mînem lânde bewar.
wir sîn mit dir verderbet gar,
beide ich unde al mîn künne.
die bürge die du mir gewünne
unde mir mit dîner kraft
die hêrren mahest diensthaft,
in swâben unde in vranken,
die beginnent nû harte wanken:
des si ê niht entâten
unde mich mit vorhten hâten,
dô du in under di ougen saehe:
den wirde ich nû vil smaehe.
sine vurhtent niht mê dîne hant.
owe lieber ruolânt,
nû verstu alsô von mir,
daz du vüerest mit dir
mîn saelde unde al mîn êre.
swaz vröude ich iemer mêre
unz an mîn ende solde haben,
diu wirt vil gar mit dir begraben.
du lâst mir grôze swaere.
owê der leiden maere,
vil lieber neve ruolânt,
die nû vliegent in diu lânt,
swenn ich von hinnen wende.
er huop ûf sîne hende.
gein dem himel er dô sach,
disiu wort er weinende sprach:
got hêrre ich bite dich sêre
durch des heiligen ganges êre,
den du zem kriuze taete
unde durch di angest die du haete,
dô dich die juden viengen
unde an daz kriuze hiengen,
unde durch der marter dâ mite,
die du hêrre hangende lite,
unde durch daz grôze ungemach,
daz dîn reine muoter an dir sach,
daz du dir bevolhen lâzest sîn
Ruolânden den lieben neven mîn.
lâz in hiute haben dînen segen
unde alle die hie sint gelegen
in kristenlîchem glouben tôt.
lâz in deheiner slahte nôt
an der sêle niemer werden kunt.
des bat der keiser drîstunt
von rehtem herzengrunde,
unde treip ez an die stunde,
daz daz bluot von sînen ougen vlôz
sô vil daz er den stein begôz,
dâ der keiser ûfe saz.
der ist iemer mêre naz
von dem selben bluote.
mit worten unde mit muote,
dar zuo mit der gebaerde,
het er sô grôze beswaerde
daz dâ gnuoge vielen vür tôt:
sô nâhe gienc in sîn nôt.
Dô sprach vrouw jûliâne,
diu gotes undertâne:
diz ungefüege herzeleit
missezimt iwer wîsheit.
sît dissiu reinen gotes kint
heilege martaere sint
unde sint ze gotes rîche,
nû tuot ir dem gelîche
als iu diu saelde leit sî.
iu mac grôziu riwe wesen bî,
daz ir mit in niht varn solt.
ine bin nieman sô holt,
west ich in ze gotes rîche
sô rehte wizzenlîche,
als disiu liute dâ sint,
waere er tûsentstunt mîn kint,
ich weste in michel gerner dâ,
dann hie oder iender anderswâ.
ich wolte vil gerne tôt wesen,
daz mir diu sêle waere gnesen.
nû sprach si zuo den vürsten,
ob si daz tuon getürsten,
daz sin trüegen von dem steine
unde ez allesamt gemeine
durch ir tugende willen taeten,
daz sin troesten unde baeten,
daz er den lîp niht verlür
unde im daz waegest erkür.
er hete schaden grôzen
an den zwelf genôzen.
stürbe er nû vor leide,
sô waeren die schaden beide
grôzer danne der eine.
alsus geschuof diu reine,
daz die vürsten dar quâmen
unde in von dem steine nâmen.
alse si daz getâten
dô beswuorens in unde bâten,
daz er sô niht klagete,
daz im sîn volc iht verzagete,
ob es im nôt geschaehe.
swie gerne er lânger saehe
sînen neven ruolânden,
si nâmenn in von den handen
unde liezen in niht mê sehen.
zehant dô daz was geschehen
dô hiez man dâ zesamne tragen,
swaz der kristen was erslagen,
die man bekennen kunde.
in einer kurzen stunde
wart ein gruobe dâ bereit.
dâ wurdens alle in geleit
mit manegem guoten segene,
die über die gotes degene
bischofe unde pfaffen tâten.
dô si die kristen hâten
von den heiden gesundert,
done wâren ir niht wan hundert,
die dâ wurden in gehaben.
die wurden alle begraben
unz an der werdesten drî,
die lâgen dannoch dâ bî,
Ruolânt unde die gesellen sîn,
Olivier unde turpîn:
den nam man abe ir kleider.
ezn geschach nie manne leider,
danne karl geschach an in.
man sach in nâch in allen drin
vil grôzen kumber lîden.
von almarischer sîden
truoc man rîche pfeller dar,
die wâren alle goltvar:
dâ wurdens in gewunden.
swaz si erdenken kunden
beide leyen unde pfaffen,
daz dar zuo was geschaffen,
daz ez reinen smac unde guoten bar,
daz gewan man allez samt dar.
des wart zuo in sô vil geleit,
alses wol gezam ir edelkeit:
si wâren vil werde liute.
dô gewan man herzes hiute
unde versûte si dar inne.
in truogen grôze minne
alle die von kerlingen.
des wolten si si bringen
dâ man si gêren möhte,
als ez ir wirde töhte.
Unz diz allez geschach,
dô was ir aller ungemach
den tac gewesen sô grôz,
daz si des weinens verdrôz,
wan si vil müede wâren.
nû begundens alle vâren,
daz si geschüefen ir gemach.
der reine keiser dô sprach:
mirn geschach nie sô leide
dann ob ich hinnen scheide,
ê disiu reinen gotes kint
gescheiden von den heiden sint
unde bestatet zuo der erden.
sol ir vleische den vogelen werden,
daz ist mit iemer swaere.
si sint heilege martaere
unde sint alsô gescheiden hin,
daz ich des vil gewis bin,
daz got ir sêle gekroenet hât.
ez ist mîn bete unde mîn rât,
daz wir wachen über maht
unde biten alle dise nacht
unseren hêrren got vil sêre,
daz er die lîchnamen êre
unde si uns helfe scheiden
von der gemeinsam der heiden.
ir sêle ist nie sô reine,
ir vleisch unde ir gebeine
sî wol der selben êren wert,
des ouch diu sêle wirt gewert.
ist diu sêle in gotes hulden,
daz ist von des lîbes schulden.
wir geniezen ir heilekeit
unde der vil lieben arbeit,
die si ze gote hânt getân,
daz si des leben hânt verlân
in sô reinem gemüete,
unde ze vorderst gotes güete,
daz uns got deste ê vernimt:
wand ez sînen gnâden wol zimt,
daz wir an den lîchnamen sehen,
waz den sêlen sî geschehen,
daz got vil wol gevüegen mac.
dô er uns lengete den tac,
dô wart uns krefteclîche schîn
diu gnâdenrîche milte sîn.
got ist aller gnâde vol,
wir suln im des getriwen wol,
daz er sich selben êre
unde ouch uns vröuden mêre
an den reinen pilgerînen,
den lieben knehten sînen,
unde uns zeige ir lîchnamen.
als si den rât vernâmen,
dô vergâzens ir gemaches gar
unde nâmen deheiner ruowe war.
si knieten nider gein gote.
swaz von sîme gebote
ie geschach in ertrîche,
des wart er vil inneclîche
bî sînen tugenden gemant
unde wart vil dicke genant
mit allen den namen sînen,
daz er an den pilgerînen,
die minne schîn taete,
die er zen rehten haete.
des bâtens in vil sêre
durch aller der saelegen êre,
die er in sîn rîche hete genomen
unde iemer dar solden komen.
dô des sô manic edel man
sus sêre vlehen began
mit reinem gemüete
unde got ir grôzen güete
beide hôrte unde sach
unde daz michel ungemach,
daz si heten mit der bete,
ein dinc daz got doch gerne tete,
wie mohte er in versagen daz?
ez zowete aber deste baz,
daz si in sô sêre bâten.
di si diz gebet tâten,
unz diu nacht ein ende nam
unde der vil liehte tac quam,
daz si sich mohten umbe sehen,
dô was ein zeichen dâ geschehen,
des got unde elliu sîniu kint
von schulden iemer gêret sint.
die kristen wâren gescheiden
betalle von den heiden
unde lâgen dâ beide sunder.
zwei ungelîche wunder
sach man an in beiden.
durch ieslîchen heiden,
der dâ ze tôde lac erslagen,
was gewahsen ein hagen,
unde wâren alle gestalt,
als si waeren sehs jâr alt.
sus lâgen die unwerden
gezwicket zuo der erden.
die kristen lâgen hin dan.
dâ sach man ieslîchen man
bî sînem houpte stân
eine wîze bluomen wol getân.
dô die gotes pilgerîne
von des liehten tages schîne
die hagedorne sâhen,
si begunden dar gâhen
unde sâhen die heiden sô geschant,
daz bî den schanden wart erkant,
daz die sêle verlorn wâren
unde aller gnâden enbâren.
die kristen lâgen michel baz,
got hete an in erzeiget daz,
daz er ir helfaere wolte wesen,
dô si sô lâgen ûz gelesen
gezieret mit den bluomen wîz.
got hete sîner gnâden vlîz
an ir lîchnamen gewant.
des wart im michel lop gesant
von der kristen herzegrunde.
mit gedanken unde mit munde,
mit worten unde mit muote,
mit lîbe unde mit guote
gnâdeten si gotes hulden.
daz quam von rehten schulden.
die dâ vor umbe ir vriunde tôt
von jâmer liten grôze nôt,
die klagten nû niht mêre.
si vröuten sich vil sêre,
dô si diu zeichen sâhen.
dâ wart ein michel gâhen,
unz man die gruoben ûf gegruop
unde die tôten wider ûz gehuop,
die dâ wâren ê begraben.
desn wolte karl niht rât haben,
dane würde ein gruobe bereit,
dâ si alle wurden in geleit:
daz geschach in kurzen stunden.
swaz si erdenken kunden,
daz gotes lop mêrte
unde die tôten êrte,
des wart dâ alsô vil getân,
daz ez got êre muose hân.
ouch galt in got die êre
aldâ zehant sô sêre,
daz si wol lusten mohte,
swaz in ze tuonne tohte.
dâ geschach zeichen genuoc,
dô man si ze grabe truoc.
die dâ wâren siech oder wunt,
die wurden heil unde wol gesunt
ob der pilgerîne grabe.
sus kunde in got ir ungehabe
ze vollen vröuden kêren.
mit alsô grôzen êren
wurden die vil werden
bestatet zuo der erden.
Der reine keiser dô sprach:
mir hât got mîn ungemach
gesenftet ein vil kleine,
daz er dise helde reine
sô grôzlich hât geêret
unde sîn selbes lop gemêret.
hie lît sô manec gotes kint
ze den zeichen diu hie geschehen sint,
daz disiu stat heilec ist.
man sol den heiligen krist
hie loben die wile die werlt stât,
sît er sô grôziu wunder hât
begangen hie ze runzevâl.
ich wil im einen spitâl
hie machen unde der muoter sîn,
daz man des lieben neven mîn
hie gedenke unde sîner gsellen.
die mir wol râten wellen,
die helfen mirn orden alsô,
daz es die beide werden vrô,
die den spital beruochen
unde die hie gnâde suochen.
dô die tôten wâren begraben,
dô wart der spital erhaben
mit geistlîchem muote,
mit michelem guote.
er gap dar, alse uns ist gezalt,
daz des jâres volleclîche galt
vier hundert tûsent marke wert.
ez wart der êren gewert,
daz ez lêch vünf künecrîche.
alsô rehte volleclîche
stifte karl ze runzevâl
sînem schepfaer ein spitâl
unde hiez vroun jûliânen
die gotes undertânen
in dem spitâle sîn.
dâ erwarp diu reine künegîn,
daz ir daz êwige leben
nâch disem lîbe wart gegeben.
noch schuof er vor der heimvart,
daz ein gotes hûs gemachet wart
über den stein dô ruolânt verschiet.
dô er daz mit widemen wol beriet
ze helfe sînem neven ruolânde,
dô schiet er von dem lânde.
Nû gienc ez an die heimvart.
dâ sîn êrste herberge wart,
dâ stifte er willeclîche
ein klôster, daz wart rîche,
in sante johannes êre,
daz man ruolândes iemer mêre
dâ gedaehte unde sîner gselleschaft.
sîn triwe hete grôze kraft,
die er ze ruolânde truoc.
daz zeigte er dicke genuoc.
nû reit der keiser dannen
unde sante ze viannen
sîner getriwesten mannen viere
unde hiez si komen schiere
daz was wide unde nevelîn
unde gotfrid der neve sîn,
der vierde der hiez rîchart.
nû hoert waz den geboten wart.
er hiez in sîn grôze nôt
unde der zwelf gesellen tôt
bî sînen hulden verdagen,
unde hiez dem margrâven sagen,
daz er engegen im rite
unde des niht lânger enbite,
ern spraeche in kurzer stunde
ze blavî an der gerunde,
daz er balde dar gaehte
unde die vrouwen mit in braehte,
Oliviers swester alîten:
dâ wolter ir selber bîten
unde er wolt si ein teil entladen
ir leides unde des grôzen schaden,
des si ze runzeval gewan
an ir bruoder unde an ir man.
nû rîtet balde, sprach er,
unde bringet mir die vrouwen her,
ich erbeite kûme, unz ez geschiht,
daz sî mîn ouge an siht.
ich wil si troesten ob ich kan:
sît mir ir bruoder unde ir man
sô schedelîche nôt sint,
nû wil ich si als mîn kint
durch ir beider willen iemer hân.
ine wil iuch des niht erlân,
irn müezet mir des alle swern,
desn mac deheiner sich erwern,
daz ir mîn herzeleit verdaget
unde niwan guotiu maere saget.
Des werten si sich kleine,
si swuoren im algemeine
unde gâhten von dannen.
si quâmen ze viannen
an dem zwelften tage dar nâch.
in was ernest unde gâch:
dâ von kurzte sich diu vart.
der edele margrâve gêrhart
enpfie si, alse im wol gezam.
er beite kûme, unz er vernam,
wie in gelungen waere.
er sprach: sagt mir diu maere
durch iwer verte willen
umbe mînen bruoder marzillen.
kumet er lebende in daz lânt
unde der keiser unde ruolânt
unde olivier der liebe neve mîn
unde der erzebischof turpîn
unde die zwelfe unde ir geselleschaft?
wer ist dâ worden sigehaft?
si sprâchen als si solden,
wan si behalten wolten
beide den keiser unde ir eit:
unserm hêrren ist dehein leit
an dirre verte geschehen.
des begundens alle jehen:
er enbôt iu willigen muot,
sîne hulde unde allez guot,
unde hiez iu sagen mêre,
sîn vröude unde sîn êre
dine würden niwe mê sô grôz.
uns reit der künec von sarragôz
mit sehs hundert tûsenden an:
der quam nie deheiner dan.
zehant dô daz wart getân
dô quam sîn hêrre pâligân,
der grôze künec von persiâ,
unde bestuont uns aber iesâ
mit einem kreftigen her.
der brâhte mit im über mer
zwêne unde vierzec künege dar.
die sluoge wir aber alsô gar,
daz nieman dâ behielt den lîp.
dô bekêrte sich marsilien wîp
unde stifte ein rîchez bistuom.
alsô lobelîchen ruom
hât der keiser erworben,
daz si alle sint erstorben,
die uns dâ werten daz lânt:
ez stêt nû gar in sîner hant.
dô sprach der margrâve gêrhart:
daz der keiser ie geborn wart,
des habe got lobe unde êre,
beide hiute unde iemer mêre.
Nû vernemet, sprâchen die boten,
waz iu der keiser hât enboten:
ir sult gein im rîten,
er wil iwer selbe bîten
ze blavî an der gerunde.
sô er ernstlîchest kunde,
sô enboter iu daz ir gaehtet
unde vroun alîten mit iu braehtet,
als ez ir êren wol gezeme.
dâ wil er daz si ruolânt neme
unde vüeres ze kerlingen.
irn mohtet sim niemer bringen,
dâ si meniger rîter empfienge
unde diu hôchzît ergienge
lobelîcher danne si dâ ergât.
desn sol sîn dehein rât,
irn grîfet noch alsô der zuo,
daz wir rîten morgen vrouw.
dô sprach der margrâve gêrhart:
ez hilfet sêre zuo der vart,
swaz si gewandes haben sol,
des habe wir uns gewarnet wol.
ich gewinne ouch rîter noch sô vil,
swie vruo ich morgen rîten wil,
daz mich daz niht gesûmen kan.
dô besante er vriunt unde man
des tages unde bî der nacht,
unde hiez si gâhen über maht.
dô vlizzen si sich sô der zuo,
daz im des morgens vruo
zwei hundert rîter wâren komen.
nû wart dâ urloup genomen
von der vrouwen alîten.
dô si dannen solden rîten,
dô kniete diu lobes rîche
vor ir vrouwen zühteclîche.
sus sprach diu süeze guote,
diu reine wol gemuote,
diu werde wol geborne,
diu schoene ûz erkorne,
diu getriwe, diu staete:
ob ich der sinne haete
tûsent der ich eine hân,
ine mohte des ir mir habt getân
niht gedanken als ich solde
unde ouch vil gerne wolte,
ob ich mocht oder kunde.
ir habt mich sît der stunde,
daz ich wart vaterlôs
unde ouch die muoter verlôs,
gezogen alsam iwer kint.
dem elliu herzen offen sint,
der müeze iu lôn darumbe geben
unde lâze mich den tac geleben,
daz ich ez müeze verschulden:
ich var mit iwern hulden.
ûf stuont diu margrâvinne dô.
si sprach: ich bin des iemer vrô,
daz ich den tac gelebet hân,
deiz dir nâch êren sol ergân.
ich hân durch daz an dich geleit
mîne kost unde mîne arbeit.
mîn hêrre hât sich ûz getân,
daz er iuch zerben welle hân,
beide dich unde den bruoder dîn.
sît daz wir âne kint sîn,
sô gan ichs niemanne baz.
ich wil gerne vüegen daz
dînem bruoder unde dir,
ob ir lânger lebet danne wir,
daz ez iu niemer niht engê.
nune wart der rede niht mê:
si weinten unde kusten sich.
ir scheiden daz was vriuntlich.
Der margrâve gêrhart
huop sich vroelich an die vart
mit sîner nifteln alîten.
swaz si mohten gerîten,
daz kêrtens an ein gâhen,
unz si daz her gesâhen.
dô wart nâch ritterlîchen siten
vroelîche gein in geriten,
si enpfiengen hovelîche
den margrâven rîche
unde alîten die vrouwen.
dô si begunden schouwen
die rîter al besunder,
done sâhens niene drunder
Olivieren noch ruolânden.
die si von viannen vanden,
dern sâhen si deheinen dâ.
dar nâch quâmens iesâ,
dâ si der keiser enpfienc.
ê dâ iht ander rede ergienc
dô sprach der margrâve gerhart:
owê deich ie geborn wart!
wa ist mîn bruoder marzille?
wie ist er hie sô stille?
unde olivier der liebe neve mîn,
Ruolânt unde der bischof turpîn?
die hânt mich sô lânge verborn,
ich waene wir haben si verlorn.
Unz er daz wort volle sprach,
dô wart des keisers ungemach
von herzeleide sô grôz,
daz im der ougen regen vlôz
nider über die wangen.
nû begunde sêre belângen
Alîten die vrouwen,
daz si niht solde schouwen
ir lieben bruoder unde ir man.
sus huop si selbe ir rede an.
hêrre, sprach si sâzehant,
wa ist mîn man ruolânt,
den ir mir gâbet unde mich im?
wie gerne ich in nû wider nim.
wa ist mîn bruoder unde er
unde waz woltet ir mîn her?
vrouwe, sprach er, liebez kint,
sît dich diu maere verswigen sint,
nû wil ich dir rehte sagen,
si sint leider beide samt erslagen.
ich hân durch daz nâch dir gesant,
Olivier unde ruolânt,
die hânt wol gedienet mir.
des wil ich vrouwe lônen dir:
dâ soltu niht wider streben.
ich wil dich mînem sune geben,
der ist künec ze kerlingen.
dem wil ich dich nû bringen,
dâ soltu küneginne sîn.
nû tuoz durch den willen mîn,
sît si mir beide tôt sint,
unde ruoche wesen mîn kint,
daz ich ein teil mit dir verklage
der grôzen swaere die ich trage.
Owê mir armen, sprach si, wê,
got helfe mir daz mîn sêle ê
sich scheide von dem lîbe,
ê danne ich zeime wîbe
deheinem manne si geborn,
sît ich ruolânden hân verlorn.
ich bite dich reiner meide barn,
daz ich umbewollen müeze varn,
dâ dîne megde alle sîn.
durch die vil lieben muoter dîn
gip mir hiute die gebe,
daz ich niemer vürbaz gelebe.
dô wart die vrouwe überladen
mit herzeleide unde mit schaden,
mit jâmer unde mit riwe,
mit klage unde mit triwe,
unz ir daz grimme ungemach
ir jungez herze enzwei brach.
si saz zer erden tôtvar.
nû neigte sich der keiser dar,
dô ir kraft unde varwe entsleif.
unz er si vollen an greif,
dô hete si gote ûf gegeben
den geist dâ mite si solde leben,
unde starp im under den handen.
dô begunde er ruolânden
alsrêrst klagen unde weinen.
dô si an der vil reinen
die gotes tougen sâhen,
benamen si alle jâhen,
diz waere ein zeichen sô getân,
daz man si vür heilec solde hân.
Dô sprach der margrâve gêrhart:
owê mir dirre hervart,
sît ich âne muoz sîn
des bruoder unde des neven mîn.
daz ich die nifteln hân verlorn,
die ich ze erben hete erkorn,
daz ist ein sô getân geschiht,
daz man mich niemer mê gesiht
weder vrô noch hôhes muotes.
nune wil ich niht mê guotes
gewinnen noch behalten
unde niht mê vröuden walten.
sît ich erben âne stân,
nû wil ich got zerben hân
unde wil im hiute ûf geben
guot unde werltlîchez leben
unde wil der werlte widersagen
unde wil daz iemer gote klagen,
daz ich ir künde ie gewan,
sît si niht anders lônen kan,
wan mit jâmer unde mit leide.
die hân ich von ir beide
sô volleclîche enpfangen,
daz mîn vröude ist gar zegangen.
Dâ wart diu reine werde maget
vil sêre geweinet unde geklaget
von dem her algemeine.
Karl der vil reine
der sprach: ich bin nû saeldelôs.
dô ich ruolânden verlôs,
dô starp mir saelde unde êre.
dien gewinne ich niemer mêre.
ich muoz in mînem herzen tragen
unvröude weinen unde klagen,
die wîle diu sêle bî mir ist.
got hêrre himelscher krist,
mug ich ez mit dînen hulden gern,
sone lâ mich lânger niht gewern.
waz sol ich dir unde mir,
sît ich der saelden enbir?
ine mac nû nieman gevromen,
sît du mir saelde hâst benomen.
nû dâ vil wart geklaget,
dô wart dem keiser gesaget,
dâ waere ein vrouwen klôster bî,
die waeren hôhes muotes vrî
unde waeren iedoch vrî genant.
dar gap der keiser zehant
ein guot, dâ von si rîche sint.
dâ bestatte man daz gotes kint.
Nû vernemt waz dâ mê geschach.
dô man die vrouwen sterben sach,
dô quam daz her alsô gar
geriten unde geloufen dar
daz genelûn bleip unbehuot.
dô tete er alse ein man tuot,
der dem tôde entrinnen wil.
dâ was ouch sîner mâge vil,
die in gerne hin heten brâht.
des was in alle zît gedâht.
als in nû diu state wart,
dô hulfen si im an die vart.
er wart vil schiere enbunden
unde was in kurzen stunden
gewâfent ûf ein ros komen.
ê dâ würde vernomen
diu verlust diu an im geschach,
dô was er dâ in nieman sach,
in einem dicken walde,
unde reit vür sich vil balde.
dô si hin wider quâmen,
die sîn mit huote war nâmen,
unde sîn dâ niht envunden,
ir hende si sêre wunden.
in was ein herzeleit geschehen,
daz si niht mohten gesehen
wa er rite oder gienge,
daz man in aber gevienge.
dar nâch schiere quam der schal
hin in daz her über al,
daz er entrunnen waere.
daz was ein herzen swaere
dem keiser unde den sînen.
daz liezen si wol schînen.
si begunden suochend umbe jagen,
umb in wart ein noch grôzer klagen,
dann umbe die vrouwen waere gwesen:
sô ungerne sach man in genesen.
Dô genelûn vliehende wart,
dô kêrte der rehte sîne vart
in daz lânt ze kerlingen.
dâ triwet er baz gedingen
denn er iender taete anderswâ,
want sîne mâge wâren dâ.
er reit vil ernestlîche.
nû quâmen von vrancrîche
gevarn wol zwelf koufman.
als er die schouwen began,
dô erquam er harte sêre.
dô erquâmen si noch mêre,
daz si in gewâfent sâhen.
als er begunde nâhen,
dô gruozte er si unde sprach:
vurhtet dehein ungemach;
hie ist der vride alsô guot,
swer iu naeme einen huot,
der müese den tôt kiesen.
ir muget hie niht verliesen.
ir seht in kurzen zîten
den keiser gein iu rîten.
tuot ein dinc des ich iuch bite,
dâ mêret ir iwer saelde mite.
ir sehet mir schiere nâch jagen,
ich hân einen rîter erslagen,
der âne schult mîn vîent was
unde kûme vor im genas.
tuot ez durch die grôzen nôt
unde durch den heiligen tôt,
den got an dem kriuze erleit,
unde durch iwer sêle saelecheit,
unde saget ich sî sô verre,
daz mir nû niht enwerre;
swaz mir nâch gegâhen,
sine mugen mir niht genâhen.
daz geloubtens im vil sêre.
nû beleip er dâ niht mêre.
Dar nâch schiere quam gerant
der margrâv otte zehant.
als er si sach, dô sprach er:
reit ein rîter dâ her?
saget mir diu rehten maere.
er ist ein verrâtaere,
der ungetriweste man,
der ie von muoter lîp gewan.
dô begunden die koufliute jehen:
wir haben in alle wol gesehen
als wâr als daz wir kristen bin;
dâ sint wol sehs mîle hin,
dâ er uns hiute widerreit.
ez ist ein verlorniu arbeit,
daz ir in suochet oder jaget.
nû si diz hâten gesaget,
dô kêrte er wider zehant.
die nâch im quâmen gerant,
den begunde er allen sagen,
si verlürn suochen unde jagen,
want er ze verre waere.
sus schuof er mit dem maere,
daz si allesamt erwunden.
dar nâch in kurzen stunden
wart dem keiser gesaget,
si heten in vürbaz gejaget,
hete si der margrâve lâzen.
der hete in allen kunt getân,
im heten koufliute verjehen,
daz si in haeten gesehen,
dâ waeren wol sehs mîle hin
unde erwünden alle durch in.
Nû bringet mir otten balde her,
er muoz vernemen, sprach er,
wes mir darumbe ze muote sî.
nû was er nâhe dâ bî
unde quam vil kurzlîche dar.
dô was der keiser zornvar
unde sprach ouch zornlîche:
ezn sî daz mir geswîche
elliu diu helfe die ich hân,
du hâst mir hiute ein leit getân,
des du vil sêre engelten solt.
ine wirde dir niemer mêre holt.
dô du mir niht dienen woltest,
als du von rehte soltest,
wan waerstu beliben hie,
unde hetest aber ander die
die vart niht heizen vermiten,
die gerne waeren geriten,
wand in mîn leit vil nâhe gât.
ez ist dîn wille unde dîn rât
unde dîn geschaefde gewesen,
daz genelûn ist genesen.
daz kumet dir zunheile,
wand ich dir darumbe verteile
lêhen eigen unde swert.
dune wirst niemer mannes wert
ze hove noch ze teidinge,
sît dich sô rehte ringe
mîn herzeleit gewegen kan.
als ein vil ungetriwer man
hâst wider mich getân.
des wil ich dich iemer hân
zeinem verrâtaere.
wan daz ez laster waere,
ich raeche ez iezuo an dir.
nû strîch vil balde von mir,
ine wil dich niemer an gesehen.
nû mac ich wol von schulden jehen,
daz mînes herzens riwe
ist anderstunt worden niwe.
mües ich an im gerochen hân
den mort den er mir hât getân,
des vröut ich mich vil sêre.
daz er mir vröude unde êre
unde mîne mâge hât genomen
unde sol genozzen hin komen,
daz ist mir rehte ein tôtslac.
ez was mir leider ein tac,
dô ich ruolânden verlôs,
daz mich diu saelde verkôs.
ich muoz nû leider wider leben.
mir hât got vil unz her gegeben
beide saelden unde êren.
daz wil er gar verkêren.
nû helfe er mir durch sîne kraft
unde durch sîne liebsten geschaft,
daz ich doch ê ersterbe,
dann ich sô gar verderbe,
daz mîne vîende jehen,
si haben ir vröude an mir gesehen.
Der werde margrâv otte
enpfie ez niht ze spotte,
daz man im an die triwe sprach
unde im daz âne schult geschach.
er gienc vil trûrec dannen
unde klagte ez sînen mannen.
dô begunden die tumben sprechen,
si woltenz im helfen rechen
mit urliug an daz rîche.
ir râtet mir tumplîche,
sprach der vil wol geborne.
sô waere ich der verlorne,
swie gar ich unschuldec bin.
swenn ich mich satzte wider in,
sô würde ein lântmaere,
daz ich vil schuldec waere.
mir enist niht alsô guot,
sô daz ir wîslîche tuot.
sît dem keiser dicke bî:
swâ im dienstes nôt sî,
dâ dienet im alle deste baz
unde dienet den vürsten umbe daz,
daz si mir helfen dar zuo,
daz er sô genaedeclîche tuo
unde mîn gerihte drumbe neme.
swaz uns beiden wol gezeme,
daz saget im vür die wârheit,
des gerihtes sî ich vil bereit.
Gegen den himel er dô sach,
er kniete nider unde sprach:
got vater sun unde geist,
wan du mîn unschult wol weist,
nû gevüege mir genelûnen zuo,
daz ich der werlt kunt getuo,
daz er alle sîne missetât
âne mîne schult begangen hât
dô nam er zwêne sîne man
unde reit vil gâhes von dan,
die wâren ze prîse wol geriten.
dane wart grôz gâhen niht vermiten,
si riten den tac unde die nacht
sô sêre daz der rosse maht
vil gar zegangen waere,
waeren si niht wandelbaere.
Otte reit in verre vor
unde riten si ûf sîme spor.
des andern morgens vil vruo,
dô quam otten ein gebur zuo,
den gruozte er unde vrâgte in:
reit ein riter dâ hin?
dô begunde der gebur jehen:
ine hân dâ nieman gesehen,
wan einen gewâfeneten man.
ine weiz aber noch enkan
niht gesagen ob er ein rîter sî.
im stêt ein schône ros bî
gebunden zeime aste.
er ist entslâfen vaste
dâ vor under einem boume.
ich sach an dem toume
vil wol der von dem rosse gât,
daz er vil sêre geriten hât.
Nû gâhte er vür sich deste baz.
des rosses . dâ er ûfe saz,
wart genelûnes ros gewar,
ê daz er volle quaeme dar.
dô begunde ez lûte weien.
des begunde sich mit im zweien
sîn saelde diu sin ê pflac.
er begunde wachen unde erschrac,
alse die gevêhen dicke tuont.
er hete, dô er ûf gestuont,
daz ros vil schiere überschriten.
dô quam otte geriten.
als er in verrest âne sach,
dô sprancte er dar unde sprach:
weiz got du triwelôsez vaz,
dune kumest du niht vürbaz.
verworhter lîp, vervluohter geist,
des êwegen tôdes volleist,
du muost den keiser gesehen,
dir sol dîn reht von im geschehen.
nû hete er sô grôze kraft
unde was dar zuo sô manhaft
Genelûn der unreine,
daz in vorhte kleine,
wand er otten eine sach.
er reit in an unde sprach:
daz du mich hâst gescholten,
daz wirt dir wol vergolten.
Diu rede was wol strîtes wert.
nû wart ouch strîtes dâ gegert,
si wâren ze strîte beide guot.
ir ietweder hete den muot,
daz er dâ wolte ersterben
oder aber den sic erwerben.
niht anders heten si gedâht.
si heten beide dar brâht
vil guote schilte unde sper.
nâch vîentlîcher ritters ger
spranctens unde stâchen,
daz die schefte beide brâchen.
dô erbeizte der verworhte
Genelûn, wande er vorhte,
ob im daz ros würde erslagen,
daz in noch hin solde tragen,
sone mohte er niht entrinnen.
des wart der margrâv innen,
der quam ouch schiere ze vuoz.
si begunden sô herten gruoz
einander beide bieten,
daz si die schilde schrieten,
unz si der blôz wurden gar.
alrêrst sluogen si dar
unde begunden des lîbes râmen.
wan daz si vil balde quâmen,
die nâch dem margrâven riten,
er waere sô sêre versniten,
daz im der lîp waere benomen
unde waere genelûn niht komen,
heten si sich gesûmet iht.
desn wolde got verhengen niht.
Si quâmen, als ez zît was,
unde hulfen daz er wol genas,
der werde margrâv otte.
dô gienc ez ûz dem spotte
Genelûne dem ungetriwen man.
si ranten in beidesamt an
unde stâchen en nider mit den spern.
dô muose er biten unde gern,
daz man im lieze daz leben,
unde muose sîn swert ûf geben.
sus wart er überwunden.
si viengen in unde bunden
im vüeze unde hende,
mit sô starkem gebende,
daz si sînes willen wâren vrî.
si bunden ir halsperg alle drî
unde ir helme hinder in.
sus vuortens in gevangen hin.
der margrâv otte was vrô.
die zwêne wâren ouch alsô,
die in im dâ hulfen vâhen.
nû begunde er wider gâhen
umbe des keisers hulde.
er triwete sîn unschulde
vor dem rîche wol gezeigen
mit dem ungetriwen veigen.
daz im des keisers hulde
versagt was âne schulde,
daz was sîn groestiu bürde.
ê des tages ende würde,
dô was er er zuo dem her komen.
nû wart vil gerne dâ vernomen,
daz er mit genelûne quam.
dô ez der keiser vernam
unde daz wâre urkünde sach,
dô gnâdet er gote unde sprach:
Otte wis got willekomen,
du hâst mir vil gar benomen
den zorn den ich ze dir truoc,
unde hâst bewaeret genuoc
daz ich dir unreht hân getân.
du solt den zorn varn lâzen.
ich wil nâch grôzem dime vrumen
vil gerne an dîne hulde kumen.
Dô sprach der margrâv alsô:
hêrre ich bin des iemer vrô,
daz ir sehet mîn unschulde
unde daz ich an iwer hulde
bin komen unde ziwerm gruoze.
ich wil ez umbe die buoze
an iwer gnâde setzen.
ir mugets mich wol ergetzen.
dô sprach des rîches hêrre:
sîn huote wirt nû merre
danne si ê gewesen sî.
nû stuont sîn beste vriunt dâ bî,
der beier herzoge naymis.
du dunkest mich genuoc gewis,
sprach der keiser wider in,
wand ich wol zende komen bin,
daz disiu werlt nie gewan
deheinen getriwern man,
danne du bist unde ie waere.
nim mînen verrataere
mit vlîze in dîne huote.
bî lîbe unde bî guote
unde dar zuo bî den hulden mîn
soltu dirn bevolhen lâzen sîn.
swie ich im von schulden vîent bin,
ine wil niht rihten über in
nâch vîentlîcher râche.
ich wil die vürsten z âche
urteiles über in vrâgen
vor allen sînen mâgen.
dâ sol man hoeren unde sehen
den mort, der von im ist geschehen.
Der herzoge des niht enliez,
er tete als in der keiser hiez.
Genelûn wart behalten,
daz im der lîp wol alten
von herzeleide mohte.
swaz im ze lebene tohte,
des wart im lützel getân.
ich wil nû lânge rede lâzen.
der keiser unde die sîne
die riten gein dem rîne.
die von spanje mit in quâmen
unde ouch diez dâ vernâmen,
die hiez er alle z âche komen.
nû si daz hâten vernomen,
dô quâmen si mit alle dar.
des wart der keiser gewar,
der gienc mit guoten witzen
an sîn gerihte sitzen
unde hiez genelûnen vür bringen.
dô hete er von kerlingen
vil manegen rîchen mâc dâ.
die underwunden sich des sâ,
daz si in ernern wolten,
swie sis niht tuon ensolten.
si begunden mit ernsthaften siten
den keiser allesamt biten,
daz er genelûnen lieze leben
unde im die hulde ruohte geben,
unde sprâchen alle gelîche:
swaz er wider dem rîche
unde wider iwern hulden hât getân,
des sol er iu ze buoze stân
mit lîbe unde mit guote
unde mit willigem muote.
dâ sul wir im helfen zuo,
daz er des alsô vil getuo,
unz wir iu an verdienen daz,
daz wir iwern angestlîchen haz
unde iwern zorn gestillen.
durch iwer swester willen
unde daz wirz iemêr verschulden,
lât in komen ziwern hulden.
die ze runzeval sint erslagen,
die muoze wir leider verklagen.
wir mugen si wider gewinnen niht:
ez ist uns leit, hulfe ez iht.
nû nemt die lebenden der vür.
ob genelûn den lîp verlür,
sô hete er deste mê verlorn.
mâzet hêrre iwern zorn
unde lâzet genelûnen leben.
wir wellen iu dienen unde geben,
unz wirz bringen an die vart,
daz nieman baz verdienet wart.
Dô sprach der rihtaere:
iwer bete ist mir sô swaere,
daz ir si gar verliesen solt.
der mir gaebe allez daz golt,
daz man z arabîe gwan,
umbe disen ungetriwen man,
ine naeme ez niht vür sînen tôt.
ez ist der kristenheite nôt,
daz si werde von im gereinet.
er hât vil wol bescheinet,
daz si ist mit im geschendet.
sîn leben wirt hiute verendet
umbe den mort den er hât getân,
oder mir geswîchent alle die ich hân.
unz diu rede wart vernomen,
dô was genelûn vür komen,
der bat vernemen sîniu wort.
er sprach: ich hân deheinen mort
begangen alse man mir giht.
ine lougen aber des niht,
ine habe daz erworben,
daz die zwelfe sint erstorben.
daz geschach unmortlîche.
ich hete vor dem rîche
offenlîche widersaget
unde hete ein michel teil geklaget
mîn leit daz si mir tâten.
si heten mich verrâten
unde schuofen mich in den tôt.
daz ich daz rach, daz tete mir nôt.
Dô sprach der keiser vollekomen:
diz habt ir alle wol vernomen,
daz er des offenlîche giht,
er lougene ez niht,
ern habe die kristen gegeben,
daz si verlurn ir leben,
hin in der heiden gewalt.
nû vrâge ich beide junc unde alt
allesamt bî mînen hulden,
wes er nâch sînen schulden
mir unde dem rîche schuldec sî.
nû stuont ir alsô vil dâ bî
Genelûnes naehsten mâge,
daz dem keiser dirre vrâge
nieman getorste antwurt geben.
swer im verteilte sîn leben,
der vorhte er würde drumbe erslagen.
des begundens alle stille dagen.
als der keiser gesach,
wâ von daz swîgen geschach,
dô wart im harte leide.
er sprach: nû bite ich beide
die vürsten unde des rîches man
unde swer mir mîner êren gan,
daz er mir rehtes helfe hie.
ich wil rîchen alle die
unde lône in iemer mêre,
die ir triwe unde ir êre
hie behaltent ganzlîche
an mir unde an dem rîche.
die wil ich iemer minnen.
vüerent sin alsô hinnen,
daz wil ich iemer gote klagen
unde wil ouch niemer mê getragen
weder küneges namen noch krône.
im wirt noch hiute ze lône
der lôn den er gedienet hât,
oder al mîn êre diu zergât.
Die mit genelûne wâren,
den begunde diu rede swâren.
si wâren alsô dar komen,
daz si sich heten angenomen,
swie siz zesamne trüegen,
si woltenz alsô vüegen
daz er den lîp niht verlür.
nû gienc ir einer her vür,
der was pinabel genant,
der sterkeste den man iender vant
under genelûnes mâgen.
der wolte den lîp wâgen
umbe sînen verworhten oehein.
des was er worden enein,
er wolte in lebendic bringen
hin wider ze kerlingen
oder bî im tôt geligen.
der wille wart dâ niht verswigen.
er sprach unvorhtlîche:
hie enist vor dem rîche
dehein man sô unverzaget,
der genelûnen schuldec saget,
ern müeze mit kampfe mich bestân.
ern hât deheinen mort getân.
ez ist der merren menege kunt,
daz mîn oeheim drîstunt
Ruolânde offenlîche
widersagte vor dem rîche.
sît man des die wârheit wol weiz,
swer zuo mir tritet in den kreiz,
dem zeige ich in vil kurzer vrist,
daz genelûn unschuldec ist.
Nû hete pinabel die kraft
unde was dar zuo sô manhaft,
daz in entsâzen alle die,
die dirre kampf âne gienc.
die ruolânden sêre klagten,
die swigen unde verzagten,
wan einer der hiez dietrich,
der sprach: ruolânt riwet mich,
daz wirt noch hiute schîn getân.
er gienc hin vür den keiser stân
unde sprach: hêrre ir hoeret wol,
daz man pinabellen kempfen sol.
der kempfe wil ich gerne sîn.
Ruolânt der liebe neve mîn
wirt hiute an im gerochen,
sît er hie hât gesprochen,
daz er genelûnen enschuldegen welle.
du bist der untriwen geselle,
sprach er pinabelle zuo.
ob got wil, swie ich daz getuo,
ich mache dich drumbe schadehaft.
du verlâst dich ûf dîne kraft.
Dâvît was ouch ein kleine man,
got schuof iedoch, daz er gewan
an goliâ die obern hant.
dâ wart daz unreht geschant:
alsô wirt ez an dir hiute hie.
got liez daz unreht vallen ie,
daz ist ouch iemer sîn site.
dâ eret er daz rehte mite.
ich eische dich kampflîche
ze vehten vor dem rîche.
ich bin sô edel benamen,
dune darft dich niemer geschamen,
daz ich dir den kampf biute:
ich gewer dichs noch hiute.
got müeze den kampf selbe sehen
unde lâze uns beiden reht geschehen.
Dô sprach des keisers rât:
sô der kampf ein ende hât,
dannoch vindent si den list,
daz si etelîche vrist
Genelûne vristent sîn leben.
ir sult gîsel nemen unde geben
von disen kempfen beiden,
unde sult ez alsô bescheiden,
ob pinabel gevalle,
daz die selben alle,
die sich vür genelûnen geben,
mit im verliesen daz leben.
die wider dem rîche sô strebent,
daz si sich vür genelûnen gebent,
die verliesent den lîp mit rehte.
ir sult daz selbe geslehte
verdrucken durch die missetât,
die genelûn begangen hât.
dô man der gîsel gewuoc,
nû wart ir schiere genuoc
an genelûnes teile,
die des jâhen zeinem heile,
dâ si gîsel solden wesen.
nû muoz genelûn genesen,
begunden si alle jehen.
daz der kampf müese geschehen,
des wârens alle vlîzec.
die aller besten drîzec
die quâmen der vür gegangen
unde gâben sich gevangen
unde gelobten mit vrîer kür,
ob pinabel den lîp verlür,
daz ouch si waeren verlorn.
si heten alle wol gesworn,
waeren dietrîches viere,
daz pinabel vil schiere
in allen naeme daz leben.
dô hiez ouch in der keiser geben
drîzec gîsel dem rîche
von dem wênegen dietrîche.
Des kampfes was alsô verjehen:
er solde dâ zehant geschehen.
der keiser bôt unde bat
zen klôstern unde in die stat,
daz si gote alle baeten
unde daz mit vlîze taeten,
daz er sîne gnâde erzeigte
unde daz unreht dâ geneigte.
Dietrich unde pinabel
die wâren ze velde harte snel.
dâ wart ein wîter kreis gemaht.
ir ros diu wurden wol verdaht,
alsô wart ouch ir lîp beider.
si leiten an diu kleider,
diu vür den stehelînen wint
vil dicke guot gewesen sint.
er bedarf noch guoter kleider wol,
der stehelîn weter lîden sol.
dô si nihtes vergâzen
unde ûf diu ros gesâzen,
dô was der wênege dietrich
dem sige niender gelich.
Pinabel sîn kampfgenôz,
der was starc unde grôz
der was dar zuo sô manlich,
daz si alle sprâchen: dietrich
der ist ze kleine unde ze kranc:
sîn wer diu wirt unlânc.
im welle got vaste bî stân,
er muoz den sige verlorn hân.
des jâhens algemeine,
âne der keiser eine,
der getriwete got vil sêre,
daz er sîner gnâden êre
erzeigte an dietrîche.
des bater in inneclîche
mit worten unde mit muote.
die sîn vil vaste pflâgen,
daz von genelûnes mâgen
niht würde ein unrehter schal.
ouch hiez er sagen über al,
swer dâ hüebe deheinen strît,
ez waere sîn jungestiu zît,
er waere arm oder rîche,
unde swuor vil ernestlîche,
swer in den kreis quaeme,
daz man dem daz leben naeme.
die kempfen wâren alsô gar
unde quâmen vermezzenlîche dar.
die griezwarten si manten.
einander si an ranten,
si begunden einander gern
vil vîentlîche mit den spern.
der wart iewederez verspilt
ûf die ringe durch den schilt,
daz man die stücke hôhe sach
ûf springen: alse daz geschach,
dô erbeizten si beide.
der liebe noch der leide
getorst in den kreis niender komen.
si heten alle wol vernomen,
daz ez der keiser sô verbôt,
daz ez niht gülte wan der tôt.
Pinabel unde dietrich
die nâmen die schilte vür sich
unde trâten, als si gerten,
zesamene mit den swerten.
Pinabel was manhaft
unde hete unmâzlîche kraft.
des verschriet er dietrîche
sînen schilt vil kurzlîche.
Dietrich was kleine unde kranc.
er het aber grôzen gedanc,
im gaebe got kraft unde maht,
wand er nâch sînen êren vaht.
ouch bat dâ manege zunge
mit des herzen meinunge,
daz in got des siges werte.
ouch vaht er mit dem swerte,
daz des werden ruolândes was:
dâ von er deste baz genas.
ez was heilec unde guot,
in trôste vaste sîn muot,
im hulfe got unde ouch daz swert,
daz er des siges würde wert.
in rou sîn neve ruolânt.
swâ im des lîbes kraft erwant,
dâ trat aber durndart vür.
ê daz er sînen schilt verlür,
dâ was ouch sînes schiltes blôz
Pinabel sîn kampfgenôz.
Alrêrst gienc ez an die nôt.
si begunden enander den tôt
mit grôzen slegen bieten.
die ringe si verschrieten,
daz si vaste begunden rîsen.
si begunden enander wîsen,
warumbe si dar quâmen.
diu swert si vaste nâmen
mit beiden handen beide.
nâch des andern herzeleide
begunde ir ietweder streben.
dem ez dâ gienc an daz leben,
der was krefte rîche
unde sluoc sô vreisliche,
daz man daz viwer sach springen
unde die slege hôrte klingen
sô sêre daz si jâhen,
diez hôrten unde sâhen,
ez müese ein michel wunder wesen,
solt er dehein vrist genesen
Dietrich sîn kampfgenôz.
dô got sîner nôt verdrôz,
dô vuogte er im vil snelle,
daz er pinabelle
eine wunden durch den helm sluoc,
die er vil kûme getruoc.
im erlasch diu kraft unde der muot,
wan im daz rehte verhbluot
vil sêre über diu ougen ran.
dô sprach der vîendes man:
Dietrich lâ diz understên,
ich heize mîne mâge gên
allesamt her ze mir
unde enpfâhen ze lêhen von dir
elliu diu eigen diu wir hân,
unde sîn dir iemer undertân
mit triwen spâte unde vruo,
daz duz bringest dar zuo,
daz genelûn den lîp behabe.
der rede tuo ich gar abe,
si ist verlorn, sprach dietrich,
ich bite gerne umbe dich,
wiltu mir dîn swert geben;
daz dich der keiser lâze leben,
daz trûwe ich wol gevüegen.
des lâze ouch dich genüegen.
wirp niht wan umbe dîn genesen
unde lâze et genelûnen wesen.
mac im daz geschaden iht,
zwâre ich henge des niht,
als verre als ich ez erwenden mac,
daz ich iemer deheinen tac
vürbaz lânger gelebe.
in geriwet marsilien gebe.
ich quam durch genelûnen her,
dem wil ich helfen, sprach er.
mac ich im gewegen iht,
son ruoche ich waz mir geschiht.
wir suln daz leben erwerben
oder mit einander sterben.
des bedenke balde dich,
sprach der wênege dietrich.
dîne tage sint ergangen:
der tiuvel hât dich gevangen,
des hât er vröude grôze.
dich unde dîne genôze
vüeret er hiut in die helle
du bist der ungetriwen geselle.
dô si die rede getâten,
zesamne si aber trâten
mit houbethafter vîentschaft.
ir sinne ir manheit unde ir kraft
liezens mit den slegen sehen.
dane mohte anders niht geschehen,
wan daz si werten daz leben.
wem diu saelde wolte geben
den sige unde die êre,
daz versuohten si vil sêre.
daz erzeigte si kurzlîche.
si vuogte dietrîche,
der durndarten dâ truoc,
daz er pinabelle aber sluoc
durch den helm einen slac,
daz er der wer gar verpflac
unde stuont als ein erslagen man,
der sich niht mê geweren kan.
Dô daz der keiser gesach,
der gnâden er von gote jach.
die sînen vroüten alle sich.
under des warf dietrich
Durndarte den andern ecke dar
unde sluoc dô pinabelle gar
mit einem slage daz houbet abe.
ich waene uns got bescheiden habe,
sprach dietrich wider in,
daz ich mit rehte hie bin.
er kniete nider ûf den sant
unde entwâfentez houbet al zehant.
daz stiez er vor an sîn sper.
ûf sîn ros saz er
unde vuorte ez ûf den hof dan.
dô sâhen ir herzeleit an
Genelûn unde sîne mâge.
mit des gâhen tôdes wâge
wart im marsilien schatz gewegen.
sin mohten in selben niht gewegen.
die im ê gâben guoten trôst,
daz er benamen würde erlôst,
den gienc ez ouch an daz leben.
si heten ze gîsel sich gegeben
der besten drîzec under in.
der helfe was nû gar dâhin.
si trôsten in unz an die stunde,
daz si nieman getroesten kunde.
Der keiser gâhte hin wider
unde saz an sîn gerihte nider
unde vrâgte die er wolte
unde ouch von rehte solde,
wes der verrataere
dem rîche schuldec waere.
dô sprâchen si vil drâte
die er gefrâget hâte:
heileger keiser, durch got
unde durch sîniu groesten gebot
rihtet witwen unde weisen
ir jaemerlîchen vreisen:
des bitens iuch vil sêre.
got gehoeret iuch iemer mêre.
erhoeret hiute der armen kint,
der veter dâ verrâten sint,
unde rihtet über den wirsten man,
der kristen namen ie gewan,
unde über die gîsel dar zuo.
nû ervindet wie ich daz getuo,
des vrâge ich iuch beide
bî dem rehte unde bî dem eide
unde bî mînen hulden dâ bî,
welhes tôdes er mir schuldec sî.
dô berieten die kerlinge sich,
diu sünde war ungewonlich,
die er begangen haete,
daz man im den tôt taete,
den nie dehein man mêre erlite:
sô vüere man im rehte mite.
den gîseln erteilten si baz,
den wâren si niht sô gehaz.
ez dûhte si dâ mite genuoc,
daz man in daz houbet abe sluoc.
dô man über die gerihte,
Genelûne man dô tihte
einen tôt nâch sîner werdecheit.
der wart im schiere bereit.
nû hoeret wie er den lîp verlür:
man hiez ziehen dâ vür
vier starkiu schoeniu ros zehant,
der man dâ guote state vant.
zuo der rosse zagelen zwein
bant man im vaste sîniu bein,
zen andern zwein die arme.
swen nû der mort erbarme,
der an ruolânde geschach,
der hoere hie wie man in rach.
dô sâzen knappen viere
ûf diu ros vil schiere
unde sluogen sporn ze sîten.
swaz si mohten gerîten
von einander, daz geschach,
unz daz genelûn zebrach.
sus verfuor sîn ungetriwez leben.
swie vil im rîcheit hete gegeben
Marsilies dâ ze sarragôz,
er was nû der armsten genôz:
daz was ouch billich unde reht.
er was der gewisseste kneht,
âne jûdâsen eine,
den der tiuvel algemeine
in der werlte ie gewunnen.
den sul wir sîn wol gunnen.
durch sîne grôze untriwe,
daz er gar âne riwe
sîn ende unkristenlîche nam,
wart karl sînem künne gram.
daz verdructe er alsô sêre,
daz ez sît iemer mêre
unwert unde unsaelec was.
swaz ir vor karle genas,
die muosen aber kêren
von vorderlîchen êren.
diz tete der keiser umbe daz,
daz diu untriwe deste baz
mit in allen geschendet waere.
alsô lânge wernde swaere
gemahte genelûn eine
sînen mâgen algemeine,
daz si wâren unz an ir ende
von sîner missewende
vil schedelîche beswaeret.
er hât ein wort bewaeret,
daz man nû lânge hât geseit:
von eines menschen unsaelecheit
muoz manec mensche unsaelec sîn.
daz wart an sînen mâgen schîn.
daz in diu schande überwant,
des wurden si sô gar geschant,
daz in diu werlt wart gehaz.
dô bewaerte aber karl daz,
daz ein saelec mensche saelde birt,
des manec mensche saelec wirt.
sîn reiniu saelde was sô grôz,
daz sîn vil maneger genôz,
den er mit der gotes kraft
bekêrte von der heidenschaft,
der anders vlorn waere.
nû wil ich disem maere
ein ende machen, des ist zît.
sus stuont diu vîentschaft sît,
daz karln pâligânen sluoc
unde sîner helfaere genuoc,
unz ir kint gewuohsen ze man.
die riten ouch einander an
durch daz alte herzesêr,
Ludewîc unde terramêr.
dô lâgen die heiden aber tôt.
mit alsô kreftiger nôt
was karl, unz im der lîp erstarp:
dâ mite er volleclîche erwarp
den stuol der êwigen jugent.
nû helfe uns got durch sîne tugent,
daz wir êweclîche müezen sehen,
wie sante karle sî geschehen.
