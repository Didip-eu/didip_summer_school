 
Von DER ÜBELN ADELHEIT 
unde IREM MAN 
In einem dorf was gesezzen ein man, der nie kein guoten tac gewan . daz geschach von sînem wîbe: si swuor bî irem lîbe, daz si niemer wolt werden guot . daz beswert im sînen muot . er was geheizen der guot Markhart- wê im, daz er ie geborn wart!- unde sî diu übel adelheit . si tete im jârlânc leit . 
Eins tages sâzens ob dem viure; der imbiz was im tiure . er sprach: < liebe adelheit, ist der imbiz iht schier bereit? gip uns zessen, daz dir got lône; ez nâhet schier diu zît der nône .> < unde waer ez dîn grimmiger tôt, du enbîzest tâlânc kein gebrôt, du muost noch hiut vasten, biz dir dîn ougen glasten .> guot markhart het ein pfenninc, dâmit schafft er sîn dinc . er wolt in daz dorf loufen unde im ein brôt koufen . dô muost er sich ê roufen, mit dem übeln wîb boufen . si sluoc in unde stiez, daz im nieman gehiez sîn leben vür den tôt, haet er genomen daz brôt . er gedâht in sînem sinne: < wes sol ich beginnen, daz ich die vâlentinne ûf mînen weg bringe?> 
Dô er sîn nôt überwant, der guot markhart gienc zuohant hin under sîn selbes tür . dâ gienc manec man hin vür, die gen auspurc wolten gân . daz merk vrouwe unde man: der guot markhart mocht niht lâzen, er huop von ezzen wider an . er sprach: < liebe Adelheit- daz dir geschehe niemer leit!- sich, dâ gât manec man hin, mich trieg dann mîn sin, belib er heim, ez dûht mich guot . er vertrinkt hiut mantel unde huot .> si sprach: < du wirst niht erlôn, du muost ouch zuo markt gon .> er sprach: < liebe Adelheit- dir geschehe niemer leit!- daz best ich dir râten sol: belîp hie heim unde hüet wol!> si sprach: < hab dir den rât, wan durch dich nieman lât! kanstu mich verstân? ich wil ouch zuo markt gân .> er sprach: < merkz, wie ich ez meine: lâ die pfenninge hie heime, darumb ich gap mîn guot rint! des hânt schaden mîniu kint .> si sprach: < ich wil dir sagen: ich wil si selbs mit mir tragen unde wil dâ von zern; daz kan mir nieman entwern . .> 
Diu wîle wert unlânge, dô kam ein man gegangen, den het ein rock umbvangen ( der selbe rock, der was blâ) unde ein zwîfachen schaprûn grâ . er truoc ein guot swert unde einen niwen huot wert . der guot markhart gemeit sprach zuo sîner adelheit: < nû luoc zuo disem affen! wie ist er geschaffen! er wirt ûz im machen, daz man sîn beginnet lachen . er tregt einen blâwen rock, man wirt in ankaffen als ein bock; ein swert tregt er unde einen huot . ez dunkt mich niht guot .> si sprach: < du wirst es niht erlân, du muost ouch ein blâwen rock hân .> er sprach: < guot adelheit, als liep ich dir sî geseit, des erlâz mich durch got, wan ich würd der liute spot!> si sprach: < du wirst es niht erlân! du muost ein blâwen rock hân .> er sprach: < liebe Adelheit- dir geschehe niemer leit!- sô kouf mir des bresten!> si sprach: < nein, des besten, des ich zuo auspurc vinde veil umb mîn pfenninge .> 
Diu wîle wert unlânge; si kâmen in die stat gangen . si kouft des besten siben eln, sô siz an dem markte mohte weln, unde hiez daz snîden schier umb guoter pfennige vier unde hiez in machen wol, als in ein biderman tragen sol . dô der rock was bereit, er sprach: < liebe adelheit, wollen wir iht schier heim?> sî sprach aber: < nein!> < sô kouf uns ein rockebrôt! im hûse ist uns maneges nôt . des schoenen hân ich keine pfliht . ich wil ouch hin dem wîne niht . wîn ich niht trinken sol, wazzer tuot mir alsô wol .> si sprach: < waer ez dîn grimmer tôt, du muost ezzen weizbrôt unde trinken den besten wîn, sô er iendert hie mac gesîn .> dâmit wolt si in toeten; si wolt in vröuden noeten . si vuort in zuohant dâ si den besten wîn vant . dâ selbst si nider sâzen, trunken unde âzen, daz ir dinc wol stuont, als noch vil liute tuont . er sprach: < trût Adelheit- dir geschehe niemer leit- merk, waz ich dir sage: wir suln trinken un z ze tage!> 
Dô adelheit die rede vernam, bald huop si sich von dan . 
Adelheit diu vil vreche lief ze tal bîm leche . si trat ze nâch ûf daz gestat unde gienc ein vil engez pfat . er sprach: < tritâ herdan baz!> si sprach: < warumbe taet ich daz? sît du mich sîn hâst gebeten, ich wil hinzuo baz treten!> daz schuof ir unreiner haz, daz si hinîn blatzte baz .der lech truoc si an der stunt
 vast an den tiefen grunt, daz er si niemer mê gesach . daz was im ein klein ungemach . er sprach: < du woltst nie volgen mir, daz ist zuo schaden komen dir . nû suocht ich gern, west ich wâ, beidiu hie unde anderswâ . du ware ie sô widerspaene, daz ich gedenk unde waene, du sîest an der stunde hin wider berc gerunnen .> der guot markhart niht enlie, hin wider berc er gienc . ein rechen nam er in die hant . wider berc suocht er zuohant die ungetriwen adelheit . 
Ein her im engegen reit: < guoter man, waz wirret dir? daz soltu hie sagen mir .> < her, daz ist niht lânc, daz mir ein wîp ertranc .> der her sprach: < wann oder wâ?> < daz tete si ver dort niden dâ .> < sô suoch sie ouch dort niden! wes suochstu sie hie oben?> < hêrre, si was sô widerspaene, daz ich gedenk unde waene, si sî zuo disen stunden hie zuo berc gerunnen .> er sprach: < het si solhen muot, sô ist lîht dîn suochen guot . daz best ich dir raten wil, unde volg in kurzem zil unde tuo ir niemer suochen: den tievel lâz ir geruochen!> dô volgt er sîner lêre unde gesuocht sie niemer mêre . unde liez si ligen, als si lac, unde lebt hernâch manegen tac .
