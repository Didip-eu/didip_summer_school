got , aller dinge ein überkraft , gip mînem muote die meisterschaft , alsô daz mîn zunge von dîner barmunge und ouch von dîner goteheit , dâ niemer ze ende wirdet von geseit , spreche ein teil von dem sinne , wan ich ze kranc dâr zuo bin . wie sol ich mich des nemen an , daz ich ze ende niht bringen kan ? dâ von bite ich dich , hêrre got , daz dû mich habest in dînem gebote . wan ich weiz von der wârheit wole , dâ von ich ez sagen sol , daz aller griez und alliu loup und swaz ie gevlouc oder stoup , wærn daz allez zungen gar , die mohten niht in tûsent jâr gar gesagen diu wunder , diu got alliu besunder mit sîner kraft beschaffen hât an einer ieslîchen stat . dâ von bin ich ein tumber man , daz ich mich des wile nemen an und ein teil wile dâ von sagen . ich mohte gerner stille dagen , wan_daz ich mich des troesten sol , daz got ist aller genâden vol . dâ von wile ich mich nemen an des ich nie begunnen hân , wan gotes genâde ist sô starc , si hilfet baz danne tûsent marke . wan swem got helfe mit teilen wile , der hât iemer êren vile : er hilfet baz danne als daz lebet . ist ieman der dâ wider strebet , er hât niht kristenlîchen site , dâ er sîn sêl beheltet mit . wile mir nû got bî gestân , sô wile ich mich nemen an , daz ich daz buoch wile slihten , nâch mînem sinne rihten ûf die genâde der goteheit , dâ niemer ze ende wirdet von geseit . nâch der küninclîchen lêr wile ich tihten und ouch rihten mich , wie die heidene besunder stiften manic wunder verr in der heidenschaft - si hæten liut michel kraft - und waz si dâ begiengen ; si stiften unde viengen beidiu stete unde lant : wie daz stuont allez in irer hant . ich wolte iu sagen mêre , verdrüzze|ez iuch sîn niht sêre , wie die küninge ze Rôme sâzen und ire trûrennes vergâzen , und wie si dar bequæmen und ouch ir entnæmen , wie ieslîcher besunder stifte in rômwunder . daz wolte ich gerne bescheiden , wie die kristenen und die heidene dâ gekroenet giengen und wirdiclîche entviengen den zins von den rîchen , des mohten|es niht entwîchen , die vürsten muosten in zins geben . dâ mohten si niht widerstreben , wan die Rômære lobete man dô âne swære , wan si gewaltic wâren bî den selben jâren : wan an ein iegelich vurst muoste gâhen diu lant von in entvâhen . swer des selben niht en|tet , der wart vertriben dâ ze stat . des hæte er schaden unde schant , swâ er vuor in dem lande . des mohte in nieman widerstân , swer von Rôme niht wolte lêhen hân . der ditz getiht gemachet hât , der sitzet ze wienn in der stat mit hûse und ist Johannes genant . an der krôniken er ez vant . der jansen enickel sô hiez er . von dem buoche nam er die lêr . sî ieman , dem ez missehag , der mac ein bezzer sagen , daz wile ich lâzen âne zorn . er sî edel oder ungeboren oder swie er ist sô gestalt , er sî junc oder alt , dürr oder veizet genuoc : der dâr zuo ist alsô kluoc , daz dâ heizet tihten , nâch dem wolte ich mich rihten und lernen die gevuoc daz ich kunt genuoc . ir tihtær über diutischiu lant oder swâ die tihtær sîn bekant von dem mer hinze an den rîn die lâzen mich iren dienær sîn , wan ich in den gedenken bin , daz ich die gevuoge wile von in lernen unde tihten ; der gevüege wolte ich mich rihten . ich wile die rede nû lâzen sîn . sî ieman der nû spotte mîn , daz ich daz buoch getihtet hân , der sî des tiuvels kappellân und müeze sîn der helle kint . an den ougen werde er blint . an handen , an vüezen werde er lam , an armen , an umbe beinen alsam . habe er iht , daz im sî liep , daz muoz im steln ein diep . den liuten werde er widerzæme und sînen mâgen ungenæme . des helfe mir der süeze Krist , der himel und erde gewaltic ist . den vluoch wile ich lâzen stân und wile daz buoch heben an . ich wile iu allen tuon bekant , wie got den êrsten mennischen vant , und wie ouch got der reine beschuof die engel gemeine . got aller genâde und güete vol , dû hâst beschaffen alsô wole iegelich dinc besunder und hâst manic wunder der werlt ze trôste beschaffen , leien unde pfaffen , juden und heidene gemeine , dû lieber got vile reine , wer mohte daz âne dich haben getân ? hier hebet sich diu biblie an . des êrsten hiez got werden den himel und die erden . in dem himel beschuof er snell einen engel hiez Satael . dâr nâch beschuof der reine die engel algemeine , Luciferum und Michahêl , Gabrîêl und ouch Raphael . doch truoc under in allen schoene Luzifer die hôhesten krône . kein schoener krône wart nie bekant . ein liehtvaz sô wart er genant , wan im was niht gelîche in dem himelrîche . dô er in beschuof sô schoene , dô sanc er im ze lône : < sanctus , sanctus , daz bediutet alsus : < heilic und heilic bist dû wole , der himel ist dîner genâden vol : sô sulen wir engel alle tuon swaz dir gevalle . alsô sprach Luzifer : < hêrr , lieber schepfær , dû bist aller êren wert , wan swer dîner genâden gert , der wirdet von dir gescheiden niht . vröuweden vile von dir geschihet . daz weiz ich sicherlîchen wole , dîn güete ist aller genâden vol . die andern engel sungen alsus al vore im daz sanctus und lobeten in vile schône . dô gap er in ze lône daz wert himelrîche besitzen êwiclîche . dâ wârn si al vröuweden vol , wan in was âne mâzen wole . got von himelrîche sprach , dô er vore im stên sach Luciferum den engel hêr , vile tugentlîchen sô sprach er : < Luzifer , lieber engel mîn , wie mohtest dû iemer schoener gesîn in dem himelrîche mîn ? ez mac ouch nieman schoener sîn . dû bist mir niht unmær , wan dû bist mîn liehttragær . >dô in got hæte sô sêr gelobet , Luzifer vore vröuweden tobet . er gedâhte in sînem muote : jâ bin ich got ze guote , sît ich gên vore in allen schoene und trage die oberesten krône . des wile ich gote gelîch sîn . daz himelrîche daz ist mîn . ze ieteslîchen engeln nam er rât . < jâ wæne ich ez mir wole an stât , daz ich gote gelîch sî . di engel di mir wellent bî bestên an diser stunt , die tuon mir daz kunt . got wile ich nû verstôzen . des sulen mîn genôzen mir iemer genâde sagen . si müezen hôher krône tragen danne si biz her habent getân . mit mir sulen|ez vröuwede hân in dem himelrîche iemer êwiclîche . verstôze ich got , sô ist mir wole und bin iemer vröuweden vol . swelich engel nû bî mir belîbe , der traht , daz ich vertrîbe got , ê_daz er sîn werde inne , wan der hât wîse sinne . >dô daz gehôrten die engel guot , sumlîche gedâhten in irem muote : wir sulen niht entwîchen gote dem vile rîchen , sô mac uns niemer missegân . wir sîn gote billîche undertân , wan er uns selp beschaffen hât âne aller hantmissetât . daz trahten engel alsô vile , die ich niht al nennen wile und niht al genennen kan , wan in got aller êren gan . daz habent si verdienet wole , ze himel sint si vröuweden vol . sûmlich gedâhten in irem muote : swer under in daz bezziste tuot , dâ sulen wir mit belîben , wer mac uns danne vertrîben ? die selben wârn zwîvelær . dâ von wârn si unmær dem vile hôchgelobeten gote . dâ von sô liten si grôzen spot . Luzifer sprach ûz vrîem muote : ich sage iu waz mich dunket guot . ich wile wizzen die mit mir sint , wan si sulen wesen mîniu kint . ich wile si niht vertrîben , wan an si sulen bî mir belîben in dem himelischen kor und wile di lâzen stên dâ vore , die mîn niht en|ruochent und mîn genâde niht suochent . >dô weste got der rief die rede gemelich . er sprach ûz zorniclîchem muote : < Luzifer mir niht schaden tuot , wan er mir niht geschaden mac . sîn trehtîn wirdet im ein slac . hôchvart diu sol niht sîn in dem himelrîche mîn . val von mir einen val in daz viur hin ze tal , und die mit dir gewesen sint , die sîn der bittern helle kint . >dô er daz wort volgesprach , di engel man dô vallen sach ûz dem himelrîche algemeiniclîche . die mit im wârn an sîner schar , die sach man mit im vallen gar , wan si mit im verstôzen sint . dâ von sint si der helle kint . und ouch die zwîvelære die sint gote gar unmære , wan si sint ouch verstôzen von andern iren genôzen . ich meine , die zwîvelær wâren . die selben sihet man varen noch hiute in die liute zwischen vleische und hiute . dâ mit wellent si güften . si varent in den lüften , die andern ire gesellen die müezen in die hellen . diu stimme wirdet dâ manicvalt . si werdent eislîche gestalt . die selben mit lûter stimme schrîent ûz grôzem grimme : âwe ! veterlîcher got , wâr umbe zerbrâchen wir dîn gebot ? des müezen wir lîden arbeit und iemer werndez herzeleit . wæren wir dir , hêrr , gewesen bî , sô wæren wir maniger sorgen vrî . wir wæren schoene und klâr und als die engel gevar . nû müezen wir manic sorge hân , daz wir wole hieten understân , hieten wir gote dem rîchen gevolget stæticlîchen . sît wir des niht haben getân , dâ von uns got niht êren gan . .> die rede erhôrte Luzifer . dem was ez vile swær , wan er ûz zorne sprach : < ich liet vile billich ungemach . â|wê unsæligiu hôchvart ! jâ solte ich ez wole haben bewart ! dâ liez mich niht der übermuot , der lîp und sêl schaden tuot . êr was ich lieht und schoene , nû bin ich krump und hoene unde trage ouch krumbiu horn und bin êwiclîche verloren . ich stienc als ein vûler hunt , daz was mir êr vile unkunt . ze|wâr ich hiete ez wole bewart und hiete ich lân die hôchvart , und wær diu hôchvart an mir niht , sô hiete ich mit dem engel pfliht . allez bet ist an mir verloren . ich muoz nû dulten gotes zorn . .> ich wile iu noch mêr wunders sagen , des wile ich iu niht verdagen , von einer geschiht vile wunderlîche : ez reget von dem himelrîche drî tage und drî nahte , als im got hæte gedâht , niht wan tiuvel her ze tal . die hæten jâmerlîchen val : si vielen in der helle grunt . dâ wart in leit und jâmer kunt . got der rein schepfær , der sach die stat alsô lær di er dô hæte verstôzen , Luciferum und sîn genôzen . ich wile ûf daz ertrîche und wile beschaffen wærlîche aller hande kunder , ieslich slaht besunder . .> bî den zîten was âne swær daz ertrîche wan unde lær und ouch dâr zuo vinster was , als ich an dem buoche las , unde nâch des buoches sage gotes geist ûf dem wâge bî den zîten wære : sô saget uns daz mære . dâr nâch sô sprach ez got : < ich wile daz nâch mînem gebote überal ûf der erde ein schoene lieht werde . alzehant dô er|ez gesprach , nâch sînem worte daz geschach . dô got daz lieht hæte gesehen , daz sîn schîn und sîn brehen guot und nutz wære , dô geschiet der gewære die vinster von dem liehte , als man si noch sihet . daz lieht er den tac nante und die vinster naht zehant . dô wart der morgen biz an die naht ze einem tage gedâht . zehant dô daz geschach , dâr nâch got aber sprach : <nû werde ein vesticheit , dâ mit diu wazzer sîn geschiet . hier mit besunder schiet er daz undervon dem daz man oben sach . alzehant daz ouch geschach . die vesticheit den himel er nante . dâ mit der ander tac verswant . dô sprach er aber : < nû wile ich , daz alle wazzer semen sich , diu under dem himel sîn , an ein stat und erschein ein trückene . daz geschach zehant . die trückene er daz ertrîche nante . der wazzer samenunge gap er den namen , daz ez hiez daz mer . dô unser trehtîn dô gesach , daz ez guot was , er sprach ; < nû müeze ûf der erden krût , grüejen und boum werden , daz eines ieslîchen slaht erkant werde in sîner aht ! daz geschach ouch alsô . dô brâhte diu erde dô grüejen , krût mit sînem sâmen , diu sînes botes war nâmen : boum , krût , der iegelîchez wart vrühtic nâch sîner art . ir decheinez misseviel im nie . dâ mit der drit tac ergie . dô daz allez geschach , dâr nâch got aber sprach : ich wile , daz sternen werden bereit an des himels vesticheit , die tac und naht scheiden , und daz an den beiden zeichen unde zît gegeben , daz man dâr nâch kunne geleben , und die tac unde jâr schînen ûf die erde gar . ander nâch machet er zwei lieht , als man si al tage sihet , ein grôzez und ein kleinez . dem tage schiet er einez und hiez der naht einez vore sîn , daz si beidiu gæben schîn und lûhten ûf der erden . dâr nâch hiez er werden an dem himelsterne , daz si der erde gegeben schîn und daz si schieden tac und naht . alsô wart der vierde tac volbrâht . dô sprach got aber an der stat : swaz diu erde wazzers hât , diu bringen besunder visch und merwunder und swaz man in dem wazzer sihet . .> daz was ouch dâ wider niht . dâr nâch geschuof der guote die vische in dem vluote , grôz unde kleine , und allez daz gemeine , daz lebentic und daz man noch lebentic gesehen kan . daz wart allez volbrâht , ein ieslîchez in sîner aht . dô ez got dô gesach , daz ez guot was , er sprach : < ir sulet wahsen und iuch mêrn mir ze lobe und ze êrn . vogel und visch mêren sich ûf der erde , daz wile ich . .> des gescheftes er dâ mit pflac . sus endet sich der vünfte tac . dâr nâch sprach aber got : < ich wile daz nâch mînem gebote überal ûf der erden alliu kunder werden und vich swie ez sî genant . .> daz ergie ouch sâ zehant . dô daz allez was geschehen , dô begunde got aber jehen : wir sulen einen mennischen machen von sôgetânen sachen , der uns gelîch werde , und als daz ûf der erde , swaz ich biz her geschaffen hân , vile gar werde undertân , und swaz ich vore hân genant . >dô wart der mennische zehant , nâch gotes bilede sîn lîp . dâr nâch beschuof er im ein wîp . die brach er ûz dem rippe sîn , diu im triuwe tæte schîn . er teilte in sînen segen mit nâch sînem veterlîchen site , daz si sich mêren solten und ouch wahsen wolten , und daz in wær undertân beidiu wilt unde zam . des machet er si gewaltic gar . er sprach : < ir sulet nemen war , ich hân iu nû gegeben allez des ir sulet leben , boum , krût und swaz daz treit , daz iu daz allez sî bereit mit sîner vruht besunder , und hân ouch den kunder und ouch den vogelen vüre wâr dâ von beschert ire lîpnar , daz ez iu wart deste baz . .> nâch sînem willen geschach daz . dô got hæte gesehen , daz alliu dinc wârn geschehen und daz ir decheinez nie sînen willen übergie : daz selp nâch des buoches sage geschach an dem sehsten tage . nû hæte er|ez allez bereit , als ich iu vore hân geseit , den himel und die erde , iegelîchez nâch sîner wirde . der himel was gezieret wole , diu erde was alliu wazzers vol . daz geschach nâch gotes willen gar . daz ich iu sage , daz ist wâr . dô nâhenete der sibentac , dâr an er alles werkes verpflac und aller sîner getæte , wan er volendet hæte swaz im ze enden dô geschach . den sibenden tac hæte er gemach von allen den werken sîn der vile liep trehtîn . sîniu werc gevielen im wole , wan daz ertrîche wart vröuweden vol . nû lâzen wir die rede stân und grîfen zuo Adâm an . der was der êrst mennische ein , der ûf daz ertrîche ie erschein , und was der êrst man , den got machen began . von leime und von ertrîche machet er in wærlîche . dô er in dô gemachet hæte , als sîner goteheit wole an stêt , dô segenete er in mit sîner hant , der vile suses heilant . er sprach : < erkenne mich , ich bin got , dû solt leisten mîn gebot . .> Adâm sprach : < lieber hêrre mîn , dîn will muoz ervollet sîn an mir hiute und alle stunt . dîn genâde ist mir worden kunt . >dô got Adâmes rede erhôrte unde sîn getriuwe wort , diu im an der selben stunt wart von Adâmen kunt , er gedâhte in sînem muote : ze|wâr ez ist niht guot , daz ein alsô biderbe man sule eine ûf der erden gân . im sol wonen ein gemechte bî daz im selp gelîch sî . vile guotlîche er gein im rætet . er sprach : < ich sage dir hier ze stat , dû maht niht eine genesen , dir sol ein wîp bî wesen . .> der rede antwurte Adâm dô , wan er was sîn vile vrô : hêrr , swaz dir liep sî , dâ sol mîn will wesen bî . >dô machete got der rîche ein wîp im gelîche . dô er was entnücket , dô hæte im got entzücket ein ripp von der sîten sîn , der vile liep trehtîn . er brach ez ûz dem lîbe und machete im ein wîp . die nante er vîrago des wîbes was er vile vrô - . der nam ir wart mit sinne , daz si hiez ein menninne . dâr nâch wart si Eva genant , als si noch hiute ist bekant . dâr nâch sprach sicherlîche got von himelrîche , dô er si nackent vore im sach stân : vile lieber vriunt , vrouwen Even man , ich entvilhe dir daz wîp ûf dîn sêl und ûf umbe dînen lîp , daz dû erpflegest alsô wole , als ein vrumer man sol pflegen sînes wîbes , ire êren und ire lîbes . alsô entvilhe ich dir Eva dînen man aldâ , daz dû pflegest sînes lîbes wole , als ein vrum wîp sol . >dô sprach Adâm , vrouwen Even man : hêrre , dîn will sol ergân an allen dingen , swâ dû wilt , wan ich von dir vröuweden vile hân , diule ich lebe . wider dîn gebot ich niemer strebe . >dô sprach got alzehant : Eva , ich tuon dir mêr bekant : ich entvilhe dir aber dînen man . dû solt im wesen undertân beidiu tac unde naht , als ich mir vore hân gedâht . dâr umbe wile ich ze lône iu beiden geben die krône und mîn vile werderez paradîs . dâr inne sulet ir werden wîs . nû gêt mit êrn dâr in , diu zît gê iu mit vröuweden hin ! >dô si dâr în bequâmen , vile wünne si dâ vernâmen . dô Adâm dâ die wünne ersach , ein wort er vroelîchen sprach : < ich hân hier vröuwede und wünne und liut reht als diu sunne . hei waz si liehter varwe hânt , die bluomen di hier vore uns stânt ! daz kunde ich niht volsagen gar ze|wâr in einem ganzen jâr , wan si gebent sô liehten schîn , daz ez niht naht dâ mac gesîn . ez ist dâ ze allen zîten tac , wan ez niht schoener wesen mac . >dô Eva ouch die wünne an sach , wider Adâm si dô sprach : Cadam , mîn vile lieber man , die wîl und wir daz leben hân , sulen wir von hinnen niemer mêr . hier stêt gras , bluomen unde klê . schoener wünne mîn ougen nie gesach . wir haben hier guoten gemach . .> Adâm nam Even bî der hant und wîste si dâ er die boume vant . er sprach : Eva , liebez wîp , swie alt , swie kranc wirdet unser lîp , ez wir diser reinen vruht , wir sîn gar vrî vore der suht , vore allem siechtuome gemeine , ezz wir daz obez reine . dechein hunger uns niht bestêt , wan al bôsheit von uns gêt und al vrumkeit ist uns bî . aller sorgen werden wir vrî . dechein vrost uns niht enttuot . swie heiz diu sunne ist als ein gluot , diu ist uns als ein balsamsmac . dâ von uns niht geschaden mac . uns ist dechein durst bî swie nâhen uns daz wazzer sî . noch kan sô süezes niht en|sîn , als diu kleinen vogellîn singent dâ ire süezen sanc . dâ von diu zît ist niht lanc , wan tûsent jâr ist ein tac , wan ez niht süezer wesen mac . heiâ wie manigen süezen don singent diu kleinen vogellîn schoene hier bî uns in dem paradîse ! bî den sô werden wir niemer grîs . mit êren sîn wir hier vile wole , sît unser lîp ist vröuweden vol . dô bevalch in got der reine daz paradîs gemeine . er sprach zuo in : <sît ich bin got , sô sulet ir leisten mîn gebot , wan ir habet wîse sinne . der lât iu niht zerrinnen . .> er sprach zuo in vile schône : ditz paradîs sî iuwer lôn . dâ von , Adâm , bevilhe ich dir : den einen boum lâ mir - di andern sîn dir undertân - und tuo daz ich gesprochen hân , wan izzest dû den apfel rôt , sô muost dû wærlîche ligen tôt . >dô sprach Adâm : < hêrre mîn , swaz dû wilt daz sol sîn . dû bist mîn hêrr und mîn got . ich leiste geren dîn gebot . ich nime daz leben vüre den tôt , wan mich twinget grôz nôt . ich wile sîn bî der vogelsange , wan vile süeze ist ire klanc , der ûz ire werdem munde gât , wan ez in wünniclich an stât , ire lîplîchez singen . swanne ich sich her vüre dringen die schoenen bluomen ûz dem grase >- - hei wie schoene der vîal was ! und ouch die liehten rôsen rot die stuonden als in got gebôt , der klê und ouch die liljen wîz als ez got worhte mit vlîze - , < der smac der von in gêt und daz obez daz ûf dem boume stêt , der smecket als der balsame schoene . daz gît dir got und mir ze lône .> sprach er zuo sînem wîbe . <freud haben wir an dem lîbe . wie mac uns iemer missegên , swenne wir vore unserm trehtîne stên , der uns sô schoene beschaffen hât âne aller hantmissetât ? >dô gie Adâm und Eva liez ze tal in dem paradîse . dâ was in âne mâzen wole , wan si wârn ganzer vröuweden vol . dô hæte ouch Luzifer vernomen , daz Adâm und Eva was komen in daz paradîse , dô gedâhte er in maniger wîse , wie er Adâm und Evam bræhte von irer gehôrsam . er hiez im bringen sîn gesellen . schalcheit kunde er snellen an maniger hant dingen . nâch bôsheit kunde er ringen beidiu tac unde naht . daz was sîn vröuwede und sîn aht . er was geheizen satanâs , wan er ein boeser wiht was . dô in Luzifer ersach , wie guotlîche er wider in sprach : < satanâs , lieber vriunt mîn , dû solt von mir entvangen sîn . ich wile dir klagen mîniu leit , diu mîn lîp unsanfte treit . got hât gemachet einen man , dem wile er daz paradîs lân , im und sînem wîbe Eva . diu selp sol ouch belîben dâ . daz ist mir leit und ungemach . alsô er wider in verjach : < satanâs , nû tuo schîn , ob dû ein schalc mügest gesîn , und var zuo Adâmen und sæje dînen sâmen , alsô daz Eva und Adâm in dem paradîse iht bestân . nû var , vile lieber satanâs , rât Adâm und Even daz , daz si daz bot zerbrechen , und wir uns an in rechen . >dô sprach der tiuvel satanâs , der ein trügenære was : Elucifer , lieber meister mîn , ir sulet des vile gewis sîn , daz Adâm niender ist sô wîs , ich bringe in ûz dem paradîse . ich tuon dir wærlîche bekant , ich wile varn in den serpant , sît si schoene gêt ûf|gereht , reht als ein kerz slehet . dâr inne wile ich erwerben wole , daz ich si beide verrâten sol , Even und ouch Adâmen . ich teile in mînen sâmen mit , alsô daz Adâm entrinnet her ûz mit schame . daz weiz ich sicherlîchen wole , wan ich bin aller undrîen vol . dâ von râte ich vrouwen Eva , daz si niht langer dâ belîbent in dem paradîse , swie karc si sint und swie wîs , sît si mit ire sinnen wellent unsern kôr gewinnen , als dû mir selp hâst geseit . daz hân ich vüre ein wârheit . si wellent mit iren witzen unsern kôr besitzen , dâ von wir verstôzen sîn von dem heiligen trehtîne . ich wile ire trahten understân . ire vröuwede diu muoz ende hân . si müezen ezzen den tôt . ich bringe si schier in grôz nôt . >dô Luzifer dô erhôrte satanâs des tiuvels wort , er sprach : <gesell , lieber kneht , wirp mir und dir die boteschaft reht . sô gibe ich dir ze lône die viurînen krône und tuon dir sicherlîchen kunt , ich setze dich in der helle grunt und gibe dir , liep geselle , halbe mîn grimmige helle . >dô sprach hêrr satanâs , dem alsô vervluochet was : < versmâhet mir die gâbe , sô wær ich ungehabe , wan in die hell kumet werlt vile , die ich gerne mit dir teilen wile . >dô vuor er zuo dem paradîse in einer slangen wîse . hei wie er umberante , unz er vrouwen Even vant ! dô er vrouwen Even ersach , ein wort er hin|ze ir sprach sanfte unde lîse : < sît ir vrouwe in dem paradîse und über daz obez aleine , und iuwer wirt gemeine , wie wole dir danne ist geschehen , solt dû die schoenheit tagelîche sehen ! >dô sprach Eva diu reine : <jâ ich bin vrouwe alein über daz paradîse . dâ von bin ich wîse und pflæge sîn allesgemeine wan des boumes eine . wer hât den verboten dir ? daz solt dû , vrouwe , sagen mir . >< daz hât der almehtic got . dâr an lît sîn gebot . wâr umbe hât er daz getân ? daz solt dû mich wizzen lân . .> < daz tet er durch mîn selbes nôt : az ich daz obez , sô wær ich tôt . >dô sprach hêrr satanâs , der in der nâtern beslozzen was : < dû geloubest an got stæte , sîn wort und sîn ræte , und hâst ez vüre ein wârheit . ez wirdet dir noch her nâch leit . ich bin ein nâter triuwen vol . daz solt dû mir gelouben wole , daz ich durch liebe noch durch nît breche mîn wârheit . alsô sprach si an der stat : < weist , umbe viuz verboten hât dîn meister über daz paradîs ? daz dû iht werdest alsô wîs als er an der selben stat : dâr umbe er dir|ez verboten hât . dû wærest als schoene sam er ist ze|wâr in vile kurzer vrist : dâr umbe hât er ez getân . des solt dû dich an mich verlân . >dô sprach Eva daz wîp : alsam mir sêl unde lîp , weste ich daz vüre ein wârheit , swem ez wær liep oder leit , ich wær dâr zuo alsô kluoc , daz ich des obezzes az genuoc . >dô sprach diu nâter : < geloube mir daz , dir mac niemer werden baz . brich den apfel an der stunt und iz ir einen in den munt und bringe den andern dînem manne , sô wirdet er wünniclich getân und treget die oberesten krône vore gote in dem himel schoene . sô habet ez himel und paradîs . allerêrst sô sît ir worden wîs . .> Eva geloubet der nâtern dô . des wart si trûric und unvrô . si brach einen apfel dâ , Adâmes wîp vrouwe Eva , und az in an der selben stunt und tet daz ouch Adâmen kunt . si sprach : < ich hân mich wole bedâht , ich hân dir einen apfel brâht , den schoenesten den ich iener vant . bî dem sô tuon ich dir bekant , daz er ist bezzer danne golt wan ich bin dir mit triuwen holt . lieber Adâm , nim in in den munt , sô wirdest dû an der selben stunt vore allem ungelücke vrî . sælde und heil wonet dir bî , und wirdest ze|wâr als wîse als der beschuof daz paradîse . diu nâter hât mir daz geseit vüre die ganzen wârheit . >dô sprach ez Adâm zehant : wâ wart ez dir bekant ? ouwê ! wâ hâst dû ez genomen ? von wannen ist ez dir bekomen ? .> si sprach : < Adâm , daz sage ich dir , wilt dû ez gelouben mir . ab dem boume nam ich in drât den uns got verboten hât . >dô sprach ez Adâm : <izz ich daz obez , sô liet ich schame und hiete zerbrochen daz gebot , daz mir verbôt der liebe got . daz wile ich niht zerbrechen . waz solte ich an mir rechen ? solte ich umbe disen apfel rôtlîden den bitterlîchen tôt ? >dô sprach ez vrouwe Eva : < swîc und iz den apfel sâ , und brichest dû hiute daz gebot , sô wirdest dû schoener danne got . daz weiz ich von der wârheit , swem ez sî liep oder leit . solte ich niht lieber vrouwe sîn , und daz der himel wære mîn und ouch daz paradîse , sô wær ich vile unwîse . vile dicke si wider Adâm sprach , dô si den apfel an sach : Cadam , dû bist ein vorhtic man , dâ von maht dû niht êre hân . des muost dû haben mînen haz . wem solte ich êrn gunnen baz danne mîn selbes lîbe ? die êr ich niht vertrîbe . .> Adâm vorhticlîchen sprach : < und ist daz ich lîde ungemach daz ist von dîner schulde verliuses ich gotes hulde . swaz mir dâ von mac geschehen , des wile ich vore gote verjehen , daz ez von dînen schulden vert , wan uns beidiu nieman nert . wir müezen umbe die schulde verliesen gotes hulde . .> daz wîp Eva aber sprach : < dû lîdest dâr umbe niht ungemach . habe ez vüre die wârheit , daz ich dir vore hân geseit . >dô sprach ez aber Adâm : wir müezen beidiu lîden schame . nû gip mir her den apfel rôt . gegen dem munde er in bôt und az den apfel dô zehant . dô wart im an der stat bekant beidiu scham und ungemach . wider Even er ûz zorn sprach : Eva , waz haben wir getân ? unser beider er muoz zergân . >dô er der schame wart gewar , dô brach er ûz dem kopfe daz hâr , wan er schrei mit grimme mit vile lûter stimme : ouwê mir armen diser nôt ! ich hân den bitterlîchen tôt gerüeret an mit mîner hant . Eva , ich bin von dir geschant , wan dû vile übel hâst getân . daz gebot daz ich zerbrochen hân daz kumet von dîner schulde daz ich verliese gotes hulde . nû muoz ich decken mîn schame , ich vile armer man . daz hân ich allez von dir . got muoz mich an dir rechen schier . nû habe mit mir dise nôt , dû hâst als ich verdient den tôt . wir wæren êr nie tôt gelegen und hæten gehabet gotes segen . in dem paradîse wæren wir beliben , dâ hiete uns nieman von getriben . besich , wie wir gevarn hân , ob wir iht übel haben getân . ginc hin und brich uns beiden krût , daz wir verdecken unser hût , und bint uns wedel vüre die schame . alsô sprach hêrr Adâm : < wie bin ich worden ze spotte ! ich wile mich bergen vore gote , wan ich vuorte sêr sînen zorn . sihet er mich , sô bin ich verloren . .> daz wort Adâm dicke sprach , sô er vrouwen Evam an sach : â|wê vile armiu Eva , waz ræch dû an uns beiden dâ , daz dû mir bræche den apfel rot dâr an ich hân verdient den tôt ? daz ist mir âne mâzen leit , wan ich muoz lîden arbeit und vile grôzen smerzen an lîbe und an herzen . .> ire rede , ire werc wart bekant dem vile süezen heilande . der kom dar vile lîse in daz schoene paradîse . er sprach : < Adâm , wâ bist hin ? war kom dîn wîsheit , dîn sin , daz dû zerbræche daz gebot , daz dir verbôt dîn werder got ? .> mit riuwen gienc her vüre Adâm und Eva mit grôzer schame . dô Adâm got selben sach , ein wort er bermiclîche sprach : <genâd, hêrr , sprach Adâm , ich hân die gehôrsam zerbrochen und ouch mîn wîp . erbarme dich , hêrre , über mînen lîp , .> Adâm wider got verjach . ein wort er dô mit jâmer sprach : hêrr , dô ich dich erhôrte und dîn zorniclich wort , dô weste ich daz ich was verloren und barc mich vore dînem zorne . .> des antwurte im got zehant , dô er in nackent vant : waz gie des , armer , dich nôt , daz dû verdienet hâst den tôt und dir ist doch gewesen wole ? dîn lîp muoz werden leides vol . ûz grôzem jâmer sprach Adâm : < hêrr , dâr umbe lîde ich schame . mir riet ez daz wîp mîn . hêrr , lâ dînen zorn sîn , wan ich bin , lieber hêrre mîn , betrogen von der rede dîn . hêrr , bî dîner hulde jâ hân ich niht vile schulde . mir riet ez Eva mîn wîp . ze riuwen müezet ir ire lîp werden an dirre stunt . diu unsælde wart mir von ir kunt . >dô sprach got hin|ze Eva : wâr umbe hâst dû verrâten sâ dînen man und dînen lîp ? ze|wâr dû bist ein armez wîp , daz dû verriet dînen man . dû hâst vile übel getân . wâ von ist ez ze|dem êrsten komen , daz dû daz obez hâst genomen , dâ mîn gebot an lac ? dâr umbe dû manigen leiden tac muost lîden , grôzen smerzen an lîbe und an herzen , wan dir vervluochet muoz sîn ûf dem ertrîche mîn : Adâm dîn hêrr muoz wesen . âne in sô mügest dû niht genesen . dû müezt ouch heizen sîn wîp . an maht , an kraft sî dir der lîp kranker danne er im sî : alliu krancheit sî dir bî . der vluoch sî hiute dîn : undertân müezt dû im sîn . als er dich mit ruoten welle bern , sô mügest dich sîn niht erwern , und als daz von dir künftic sî , diu sîn des vluoches niht vrî , daz einem ieteslîchem manne sîn wîp müeze wesen undertân . daz hâst dû in verdienet ze|wâr . si vuoren in der engel schar . alliu wîp und alliu kint , diu her nâch dir künftic sint , diu müezen dîn entgelten . si geniezent dîn vile selten . noch tuon ich dir einen vluoch , den man her nâch an diu buoch schrîbet durch rehter klage nôt , wan von dem vluoche lît manic wîp ]tôt , diu wole nâch wünne hæte gelebet und nâch vröuweden hæte gestrebet , ob dû daz obez hætest vermiten . diu werlt wær mit guoten sîten gewesen in dem paradîse ; niemer wær si worden grîs , wan ir wær gewesen wole . ire lîp wær aller vröuweden vol , wan alliu kleiniu kindelîn , diu geboren solten sîn , diu wærn geboren âne smerzen an lîbe und an herzen , daz muoter und ouch kindelîn dechein leit kunde geschehen sîn von der geburt nâter . nû müeze si dir ein schûr werden und allen wîben . diu müezen vertrîben ire geburt mit jâmerlîchen sîten , sît dû daz obez niht hâst vermiten . >dô sprach Eva : < hêrre mîn , dû solt mir genædic sîn . diu slange hât verrâten mich , hêrre got , daz klage ich dir und dîner goteheit , dâ von ich nû arbeit lîde und vile grôz nôt , dâ von ich muoz ligen tôt . daz|ist von der slangen geschehen , daz muoz ich von wârheit jehen , sol ich von den genâden sîn - nein ! vile lieber trehtîn . >dô sprach got der rîche vile gar zorniclîche : < diu nâter habe den vluoch , daz ir nieman en|ruoche , und werde als eislich getân , daz beidiu wîp unde man und allez daz ûf erde von wîben geboren werde , dem sol diu nâter sîn unwert . beidiu mit kolben unde swerte , mit steinen und mit stecken sulen|si die nâtern wecken alsô ungevüege , daz si sîn habe genuoge , und sulen ir ouch varen iemer bî iren jâren . si gie als ein kerz slehet ze allen zîten ûfgereht . ich wile ir einen vluoch geben , daz si iemer bî ire lebene müge ûfgerihtes gên ; si müeze ûf irer brust stên umbe ire boese missetât , die ire lîp begangen hât . ander nâch sprach got der guote ûz vile vrîem muote zuo dem engel Cherubîn : < gienc zuo Adâm hin , gienc zuo Even , nim daz swert und trip si ûz , des sint si wert . >dô gie der engel zehant , dâ er Adâmen und Even vant . er sprach : Eva , nim dînen man , ginc ûz , dû bist vertân . niht langer sulet ir iuch sûmen , daz paradîs sulet ir rûmen . >dô er daz wort vollengesprach , Adâm den engel an sach . sîn varwe sich verkêrte . sîn leit sich vaste mêrte , wan im vile übel geschach , dô der engel wider in sprach : < dû solt dich niht sûmen , daz paradîs solt dû rûmen . >dâ mit treip der engel wîs Adâm [ und Even ] ûz dem paradîse . er sprach : < Adâm , unsælic man , dû solt niht langer hier bestân , wan got hât dich vervluochet , daz er dîn niht en|ruochet . >dô er dô her ûz gie , ein riuwe er in sîn herze vieng , wan er ein zornige rede vernam , dô er her ûz gegangen quam , wan Cherubîn , der engel guot , sprach ûz vrîem muote : < dir entbiutet got und dînem wîbe , daz ir verdienet mit dem lîbe mit sweize iuwer tagelich brôt , daz iu gê vüre des hungers nôt . der vluoch sî Even und Adâm und sîner afterkunft alsam . Adâm , diu nôt , diu arbeit , diu al der werlt ist ûf geleit , daz ist daz dû , unsælic man , wær dînem wîbe undertân ire ræte und ire gebotes noch mêr danne gotes . dâ von bist dû von schulden von unsers hêrren hulden . daz buoch uns von im seit , daz Adâm vile tiuwer kleit und ouch sîn wîp Eva , daz solicher jâmer aldâ sît noch êr wart vernomen , wan si wârn nâhen komen von iren sinnen sicherlîche , wan irer klage was niht gelîch . ez was ouch Eva und Adâm niht beliben âne schame wan siben wîl - daz ist wâr , daz sage ich âne zwîvel gar - in dem paradîse - dâ von wârn si unwîse - , ê_daz si ûz wurden getriben . niht langer wârn si dâ beliben . merke , ob daz niht wære ein kurz wîl âne swære , wan ein iegelich tac niht langer wil gehaben mac wan zwelif . daz ist diu wârheit . daz prediget man uns und seit . der zwelif wurden in siben ze wîz . dô rûmeten si daz paradîs , Eva und ouch Adâm , mit jâmer und mit schame . Adâm daz wort vile dicke sprach : ouwê ! des leiden ungemach , daz ich daz paradîs rûmen sol , dâ mir inne ist gewesen wole ! ich hân dâ wünne sô vile verlân , daz ich sîn niht gesagen kan . >dô gie Adâm der guote mit trûrigem muote ûz dem paradîse vile drâte und niht lîse , wan in der engel iete . den jâmer er vile dicke kleite . vile dicke er hinder sich sach . ein wort er jâmerlîchen sprach : < ouwê ! daz ich sô stæte volgete Even ræte ! dâ von bin ich von schulden von unsers hêrren hulden . Eva , waz hâst dû getân ! sulen wir nû blôz und nackent gân und decken uns von schame nôt iemer unz an unsern tôt ? nû derret uns die hût der wint . sô wir nû beidiu gewinnen kint , ouwê ! wie sol den geschehen ? vile jâmers müezen wir an in sehen . >dâ mit gedâhte Adâm , wie er verdâhte sîn schame . der schâfe hiez er mit nüeten ein michel teil toeten . diu vel er an sich hienc . nû merket , wie er gienc ! daz vleisch er an den stunden warf sînen hunden . er sprach : < mîn vröuwede ist aldâ hin , wan ich vile gar âne sinne bin , und bin ouch worden gar unwîs , sît ich schiet von dem paradîse . ô|wê der süezen vogellîn sanc , dâ bî tûsent jâr niht wær lanc ! die_wîl ich in dem paradîse lac , driu tûsent jâr was niht ein tac . ô|wê der liehten bluomen schîn , vore den ez naht niht mac gesîn ! wan die bluomen sint sô lieht , daz dâ nieman vinster sihet . dâ was ich mit aller vröuwede bî , swie mir nû vervluochet sî . Eva , daz hân ich von dir verloren . des muoz ich lîden gotes zorn . ouwê ! daz got der rîche gegen mir wart zorniclich , dô er dich mir ze wîbe gap ! wê dînem lîbe ! nû habe ein trûrigen muot , sît dû niht vröuwede hettest vüre guot . ich muoz ouch trûren mit dir . got muoz mich an dir rechen schier ! mich hungert , des tet ez êr niht . ô|wê der jâmerlîchen geschiht ! mich dürstet nû , des was ich vrî . jâ wæne ich mir verteilet sî . ich habe nû niht , daz ich mich lap . mîn hût ist swarzer danne ein rap und dicker danne ein rinderhût . daz hân ich von mîner brût . got hæte uns beiden êr gegeben , dâ begunde si widerstreben . - nû lît mit mir die arbeit , di dû uns beiden hâst bereit . doch kan ich niht vergezzen , wellen wir vüre hunger ezzen , sô müezen wir arbeiten und uns dâr zuo bereiten . >dô sprach Eva : < Adâm , nû sprich , swaz dû wilt , daz tuon ich . .> si giengen arbeiten beide in holze und in heide , daz in beiden tet vile wê . si ruoften beidiu dicke ouwê ! vile werderez paradîse ! wie sanft und wie lîsen wir dâr inne sîn gewesen ! des müezen wir beide nû entwesen . >dô sprach ez hêrr Adâm : < disiu arbeit und diu scham und dâr zuo alle smerzen an lîbe und ouch an herzen , daz kom von dînem râte . dîn klagen ist ze spâte und ouch daz mîn besunder . doch klage ich ein wunder , daz diu afterkunft mîn an disem obeze sol schuldic sîn , und klage ouch daz obez gemeit , daz uns vile dicke was bereit . swanne ich des einen apfel truoc , sô hæte ich aller hant genuoc . ir geloubet endiclîche , daz ûf dem ertrîche der wünne kan niht gelîch sîn , sô diu kleinen vogellîn singent in dem paradîse , der stimme ist klein, lût und lis . die vröuwede muoz ich alle lân , wan mir sîn got niht en|gan . dô gedâhte Adâm und Eva , wie si sich ernerten dâ , wan si gewunnen kint genuoc , diu Eva alouch ein truoc , zwêne und drîzic süne guot und als manic tohter wolegemuot . dô Adâm diu kint al sach , wider sîn wîp er dô sprach : wir sulen die werlt niht lân zergân . alsô sprach vrouwen Even man : < diu kint sulen wir zesamene kêrn , daz sich diu werlt müge gemêrn , und daz si kint zesamene bringen , diu nâch gotes hulde ringen baz danne wir haben getân . diu werlt sol niht zergân . .> der rede wart vrouwe Eva vrô . diu kint kômen zesamene dô und gewunnen kint genuoc , der ieslîches sîn muoter truoc . dô wart diu werlt gemert , als si ire vater lêrte . diu êrsten kint diu Eva truoc , diu wârn in beiden liep genuoc . daz wurden zwêne degene hêr . des lobeten si got vile sêr . ire namen wurden dô bekant . der ein wart Abel genant . der ander der hiez Kain , der selp hæte vile boesen sin . eines tages Adâm gedâhte , daz er ze himel brâhte ein opfer daz got zæme und ouch vüre wirde næme . ein kalp er verbrante . den rouch er ze himel sante . daz tet er gote ze êrn und begunde daz ouch lêrn sîniu kint , den selben sin , Abel und ouch Kain , daz si got opfern solten schoene als si wolten . er sprach : < ein opfer sendet got ! ir sulet ouch leisten sîn gebot baz danne wir getân haben , und gestêt des niemer ab , und volget ouch niht stæte iuwer wîbe ræte , als ich êr selp hân getân . daz ich daz paradîs hân verlân , daz geschach von mînem wîbe . wê geschach irem lîbe ! diu kint lerneten den sin , Abel und ouch Kain . dô brâhte Abel aleine ein opfer , daz was reine . ein lamp er dô verbrante , gegen himel er ez sante . er sprach : < hêrr , reiner got , ditz ist dîn opfer und dîn gebot . besich , hêrr , wie ez dir gevall . ich nam daz best in mînem stall . ander nâch kom Kain gegân : hêrr , mîn opfer daz sich an . ûzehant brante er einen schoup . der rouch vaste gein himel stoup . daz was Abeln swær , daz er sînem schepfær ein solich opfer hæte verbrant und ez ze himel hæte gesant , und daz er daz an sach . wider Kain er dô sprach : Kain , lieber bruoder mîn , dîn opfer solte wole bezzer sîn . .> des antwurte im Kain zehant dô , wan er der rede was unvrô , er sprach : < Abel , dîn gespotheit , diu wirdet dir ûf mîn triuwe leit , wan sol ich dechein wîl leben , dîn hût muost dû dâr umbe geben . >dô sprach aber gotes kneht : < dû tuost mir wærlîche unreht , wan ich|ez in triuwen hân getân . dâ von solt dû den zorn lân . Kain hæte untriuwen vile . er sprach : < den zorn ich lâzen wile , den ich , bruoder , gegen dir hân . wole danne ! wir sulen ze velde gân . >dô sprach Abel : < bruoder mîn , swâ dû wilt , dâ wile ich sîn . dû bist mir liep von herzen . ich wünsche dir vröuwede , niht smerzen . >dâ mit giengen|si beide ûf ein schoene heide . vile lieplîche Abel mit im gie . Kain einen kolben gevie und sluoc den bruoder an den nac , daz er an der erden lac . alsô daz mort dô geschach , wider sich selben er dô sprach : < den spot den dû mir hâst getân , wie wole ich dir den vergolten hân ! dû gespottest niemer mêr mîn . ich wile vrî vore dir sîn . >dô weste got der rîche daz mort sicherlîche . er sprach : < sage dû mir , Kain , wâ ist dîn bruoder Abel hin ? Kain antwurte dô , wan er was trûric und unvrô , er sprach : vile lieber hêrre mîn , sîn hüetær mac ich niht gesîn . .> daz was ein stimme diu daz sprach und wider Kain verjach - ûz den wolken sprach si her , des erkom Kain vile sêr - , si sprach : < waz hâst dû getân ? dînes bruoderes bluot rüefet mich an . wâr umbe hâst dû in erslagen ? sîn sünde muost dû vüre in tragen . der vluoch muoz werden dîn ûf dem ertrîche mîn . Kain wart âne mâzen leit bî der stimme ûf der heide . die bete wârn diu êrsten kint , diu von Eva geboren sint . ez was unbillich genuoc , daz ein bruoder den andern sluoc . diu andern kint besunder diu vunden michel wunder : weben , smiden , manigen list , der manigen liuten vremede ist , zimbern unde buochstaben , als wir si noch von in haben , vremedes listes vile und genuoc . si bûweten daz daz ertrîche truoc in walt , in velde , in wert , daz sich diu werlt dâ von ernerte . vile manigen list man dâ vant . ire erbe gie über alliu lant . dô Kain sînen bruoder sluoc , den doch ir beider muoter truoc , dô was Abeln gezalt , er wær zwei und drîzic jâr alt , dô daz vile bitter mort geschach in einem tal , daz er got sach . daz tal was Damascus genant , dâ man Abeln tôten vant . ez hæte ouch Eva und Adâm einen sun alsô lobesam . Enoch sô was er genant , dem lieben gote wole bekant , wan er was ein heilic man , als ich von im gelesen hân . got selp gap im den wîstuom , daz er was biderbe und vrum , wan er lebete nâch gotes lêr , des gewan er vrume und êr . got tet im die wîsheit bekant , daz er die êrsten buochstaben vant , wan in diu wîsheit dâr zuo truoc , daz er selp schreip buoch genuoc . dâr nâch über manic jâr entvalch im got offenbâr , wan er was gegen gote wîs , - daz er im daz paradîs entvalch und dâr în liez , dâ er sînen vater ûz stiez und sîn muoter Evam , si beidiu mit vile grôzer schame . dâ besaz er mit guotem sinne und ist ouch noch dâ inne . ich sage ouch daz âne allen wân , Enoch alter ich geschriben hân : driu hundert und sehs und sechzic jâr - alsô hân ich gesaget sîn alter gar - , diu Enoch lebet mit schoener wîs , êr er kom in daz paradîs . driu hundert jâr lebete er âne wân , als ich ez vant geschriben stân , und dâr zuo sehs und sechzic jâr . nû hân ich iu gesaget gar sîn alter und sîn werde wîs , êr er kom in daz paradîs . Adâm der hæte ein tohter guot , diu was biderbe und wole gemuot . Neoma sô was si genant . ire tugent zieret alliu lant . si was ouch vrum an vrümicheit , wan alliu bôsheit was ir leit . ab den schâfen schar si wole - des wart ein michel knoll- unde vant den list zehant , als ich ez geschriben vant : diu selp vrouwe zeiset unde span , unz si ein wüllîn tuoch gewan . den list vant diu vrouwe guot . des wart der vater wole gemuot . dannoch vant si einen list , der manigen liute nutz ist : weben si ze dem êrsten vant und machete die gespunst zehant ze tuoche , als ir wole zam . si sprach : < vater mîn Adâm , ich bin dir ie gewesen trût , des wile ich , vater , dir dîn hût hüllen unde decken , wan si sol dir niht blecken . nim daz tuoch daz ich hier hân , dû solt niht langer blôz gân . .> durch daz tuoch si im ein loch sneit . niht anders wart der roc bereit . decheinen gern man dâr inne vant noch decheinen ermel man dâ erkante , wan ez was dannoch âne swær in der werlt dechein snîdær . daz wort Adâm dicke sprach , dô er den roc an sach : <nû lône dir unser trehtîn ! tohter , ich wile dir holt sîn mit vile ganzen triuwen . ez sol dich niht geriuwen diu gâbe di ich von dir hân . dû hâst vile wole an mir getân . .> diu tohter zuo dem vater sprach : aneoch hân ich einen ungemach , daz ich den roc sich offen stân , den ich dir selp gegeben hân , ze den beiden sîten sîn . daz gêt mir an daz herze mîn . des hân ich vunden einen list , jâ wæne ich er dir guot ist . .> si gie dâ si ire spindel vant und spielt im zuo den roc zehant . daz dûhte in ein seligiu vart , daz sîn roc dô ganz wart . den list man dannoch niht vant daz man di arme unz ûf di hant dâhte mit dem selben tuoche . er hæte ouch dannoch decheinen schuoch . dô unser vater hêrr Adâm den êrsten roc an sich genam , gein der tohter er dô sprach : < dû hâst mir mîn ungemach , tohter , ein michel teil benomen , sît dû mir ze staten bist komen , daz ich sol decken mîn schame . alsô sprach hêrr Adâm : < sich , liebiu tohter , dise wât , wie reht wole si mir an stât ! daz hân ich von den triuwen dîn . sô dû sælic müezest sîn , swenne ez dir selp liep sî , sô sî dir alliu vröuwede bî ! >dô diu tohter dô gehôrte des vateres getriuwez wort , si sprach : < vater , gehabe dich wole ! ich gibe dir , als ich tuon sol , ein guot tuoch von wolle . des muoz sîn ein guot knole . daz schire ich ab den schâfen . ich wile deste minner slâfen und wile ouch niht erwinden , ich gebe dînen kinden und ouch dir selp guotiu kleit , des bin ich dir wærlîche bereit . >dô sprach Adâm der guot : < got habe dich in sîner huote , daz dû mich alsô decken wilt , des hân ich von dir êren vile und dâr zuo diu kint mîn , diu sulen dir dienente sîn . got durch sîn güete dir sêl und lîp behüetete . .> Adâmes sun der vünfte vant - Jobel sô was er genant - , daz er im und sînem wîbe bûwet mit sînem lîbe ein schoene hûs , des muoz ich jehen , wan vore nie decheinez wart gesehen . des wurden sîn bruoder vrô , daz er den list hæte vunden dô . des wurden si wole ze muote unde lobeten got den got . Kain , Adâmes êrstez kint , der vant list die vremede sint , wan er bûwet die êrsten stat vile gar âne alle missetât . diu wart von im Enoch genant , wan er den list allrêrest vant und hêrr in der stat wart , daz er die burctor verspart , wan alle die an di dâr inne wârn , die muosten sînes willen varn , beidiu wîp unde manne : diu wârn im alle undertân . der sehs sun , Adâmes kint , der vant list die vremede sint : musicam die vant er , der selp degen alsô hêr . diu ist ein kunst alsô guot , daz si der pfafheit vrume tuot , wan die begeben liute schrîbent an die hiute , wan si den don nâch singent , di nâch gotes hulden ringent . der sibent sun hæte starken sin , der was genant TubalKain . daz sage ich vüre die wârheit , er vant ein kunst , dâ von man seit iemer , wan si vremede ist . ez was ze|wâr ein nützer list . smiden er ze dem êrsten vant , als ez hiute ist bekant . daz dûhte ein michel wunder , daz er die kunst besunder hæte vunden , diu sô nütze ist . daz dûhte die liute ein starker list . daz wizzet sunder wân : des listes nieman entbern kan . daz buoch tuot uns bekant , daz man ze|den zîten liute vant , als uns diu krônike seit , die wârn unmâzen breit und wâren drîzic dûmellîn lanc . si hæten angestlîchen ganc . dô Adâm wart gezalt , er wær niun hundert jâr alt und ouch drîzic jâr dâr zuo , dô wart er kranc spæte und vrüeje . dô wolte im an gesigen der tôt , wan in der krancheit gie nôt . er sprach zuo sînem sune : < gienc her ! sun , dû weist niht wes ich ger . nû lâ mich dir entvolhen sîn und tuo daz durch den willen mîn - gedenke , daz ich dîn vater bin - und gienc zuo dem paradîse hin . dâ vindest dû den engel sitzen . zuo dem sprich mit witzen : iu entbiutet , lieber hêrre mîn , mîn vater den gebresten sîn , daz er vile krancheit an im hât an einer ieslîchen stat . an sînem lîbe überal rüert in sîn krancheit âne zal . sîn lîp ist jâmerlîche gestalt und ist ouch âne mâzen alt . er bitet iuch , lieber hêrre , sêr , daz ir ez tuot durch iuwer êr , daz ir im sendet ein apfel rôt sô lât in vrî noch der tôt - ûz dem paradîse , sô wirdet er kreftic und wîse . >dô der sun erhôrte des vateres klagelîchiu wort , dô gie er vile drâte , als in sîn vater bat , zuo dem paradîse . dâ vant er den engel wîse , als im sîn vater hæte geseit . daz was diu ganz wârheit . zuo dem engel er dô gie . der engel in vile schône entvie . <genâd, hêrr , .> sprach der man , ûf genâde bin ich her gegân . mîn vater hât mich her gesant , Adâm sô ist er genant . er bitet iuch , lieber hêrre mîn , daz ir iu lât geklaget sîn , daz er vile krancheit an im hât . sîn leben kumberlîchen stât . des bitet er iuch vlîziclîchen durch got den vile rîchen , daz ir im sendet der epfel einen - und niemer mêr decheinen - , der vruht ûz dem paradîse , sô wirdet er kreftic und wîs . >dô sprach der engel guot ûz vile vrîem muote : <gesell , lâ dir niht wesen leit . ich wile dir sagen die wârheit : zuo wiu ist im der apfel rôt ? sô dû zuo im kumest sô ist er tôt . >dô er erhôrte die wârheit , die im der engel hæte geseit , dô gâhete er heim balde in holz und in walde , unz er kom heim mit grôzer nôt . dâ vant er sînen vater tôt , als im der engel hæte geseit . daz was diu ganz wârheit . als er den vater tôten vant , sînen lîchnam er zehant nam und bestatete in an der stat , reht als in sîn wille bat , in einem tal daz er dô vant , daz was Kalvarie genant . dô er dâ in der erde lac beidiu naht unde tac , dô wart er ûz gegraben sider und wart vile schône bestatet wider , wan ouch sîn gebeine wart allez gemeine gevüeret in Ebron und wart ouch dâ bestatet schoene , wan ez gotes wille was , als ich an dem buoche las , wan von dem selben ertrîche hæte in got vile sicherlîche gemachet mit sîn selbes hant , der vile suses heilant . zuo dem selben ertrîche muoste er werden sicherlich und muoste ouch âne alle wende erbeiten der urstende . ich wile iu bescheiden : Adâm was ein heiden . sîn sêl muoste lîden schame umbe sîn ungehôrsam , wan si ze hell muoste varn - dâ mahte si sich niht vore bewarn - und muoste dâ sîn vünf tûsent jâr . nû hân ich iu gesaget gar von Adâmes sêl und von dem lîbe und ouch von sînem wîbe . diu muost ouch lîden die selp nôt ze|wâr nâch ir beider tôde . dâr nâch wart got der werlte gram , daz si niht was gehôrsam . dâ von wolte er gedenken und wolte di werlt ertrenken und wolte ouch des niht entlân , ez müeste über die werlt gân daz wazzer vierzic ellen hôch , wan er ez schône dâr über zôch . bî den zîten lebet ein man , der selp was gote undertân . des genôz er als er solte , daz im got was vile holt , wan er in minnete sêr . des gewan er vrume und êr . der selp was Nôê genant . zuo im got einen engel sante , ê_daz daz wazzer quæme , daz er sîn boteschaft vernæme , ob er leben wolte , wie er gevarn solte . der engel zühticlîchen sprach : < ich tuon dir kunt den ungemach , den al diu werlt lîden sol , dâr umbe bewar dich wole . got wile des decheinen rât hân , er wil die werlt lâzen zergân . mit dem wazzer wile er|es trenken . des mügen si niht entwenken . dâ von bewar dînen lîp und nim zuo dir dîn reinez wîp und dîniu kint gemeine . diu sulen ouch kiusch und reine wesen , daz ist reht , sît dû selp bist gotes kneht . dâr zuo gebiutet got dir , daz dû bereitest ein arc schier , und gebiutest dir dâ bî , swaz in der werlt sî , vogel , wilt unde tier , der sulen wesen zwei bî dir . dû solt ouch in der arc machen stel mit wunderlîchen sachen , beide vogellîn und tier , daz ouch die bereit werden schier . >dô Nôê erhôrte der werlte nôt , daz si solte ligen tôt gemeiniclîche alle daz dûhte in gar ein galle . er sprach : < vile lieber engel hêr , ich vürhte gotes zorn sêr , des klage ich dir mîn grôze nôt . ich vuorte , ich lige mit in tôt . wan begrîfet mich gotes zorn , sô bin ich mit in gar verloren . des antwurte der engel hêr : < dû solt dir vürhten niht ze sêr , wan got dir dînes lebenes gan , dâ von wile er dich leben lân . >dô sprach er : < lieber engel hêr , gip mir eteslîche lêr wie al die vriunde und mâge mîn bî mir in der arc mügen gesîn , dâ ich mich inne neren sol , sô wirdet mîn herze vröuweden vol . des antwurte dô der engel hêr : siben liute und niht mêr sulen in der arc genesen . selp solt dû der âhte wesen . vier wîp und vier manne : niemer sulen in die arc gân . daz ist diu gotes lêre . dâ von lâ niht mêre in der arc mit dir wesen , ob dû selp wellest genesen . ich wile dir sagen mêre : got gît dir die êre und ouch dâr zuo die vrist , die_wîl diu arke niht en|ist bereitet von den handen dîn , sô solt dû des gewis sîn , daz diu werlt niht sol zergân . si sol von gote den vride hân wærlîche gar unz an die vrist , daz diu arke bereit ist . ich sage dir ouch an dirre stunt , diu rede sol nieman von dir kunt werden , daz ist reht getân . dû solt sie nieman wizzen lân . >dô gie Nôê und trahte , wie er ein arc machete , diu guot und nutz wære und ouch vile êrbære . dâr an worhte er vile manigen tac , als ich wole gesprechen mac , wan er sie vile schône bereit in vierzehen jârn , als man seit . dô si dâ schoene bereitet wart nâch des engels zuovart , dô was si wîz unde blanc , drîer hundert dûmellen lanc und hundert dûmellen wît . an der selben zît was ouch ire houch gemezzen , des wile ich niht vergezzen , wan an der hoehe hæte ire zal vünvzic dûmellen überal . dâr nâch stuont ez unlange , unz der regen von himel dranc . dô daz gesach hêrr Nôê , er sprach : < ich sûme mich niht mêr . .> er hæte ouch allez daz bereit , daz im der engel hæte geseit . vogel , wilt unde tier , diu hæte er in die arc schier bereitet als er solte und als got selber wolte . dô gie der gar getriuwe man hin vüre sîn hûsvrouwen stân . er sprach : < vile wunderreinez wîp , wilt dû behalten dînen lîp , sô solt dû in die arc gân , niht langer solt dû hier bestân . nim dîniu werdiu kint mit dir , und ginc in die arc schier , und dîner werden kinde wîp , daz si behalten den lîp . swaz Nôê hin|ze der vrouwen sprach , wie guotlich daz von ir geschach ! si hiez si in die arc gên und sprach : ez sol decheinez stên ûzerhalben der arc guot daz Nôê iht werde ungemuot . der ein des erlachete , der rede er niht en|ahte . dô daz der vater ersach , ein wort er zorniclîche zuo im sprach : gienc , tiuvel , trat dâr in ! dû hâst niender rehten sin . >dô er daz wort volgesprach , der tiuvel wider sich selber jach : wole mich ! mir hât erloubet Nôê , daz ich in die arc gê die er gesegenet hæte sô sêr , daz dechein tiuvel was sô hêr , der in die arc mohte komen . nû hân ich williclîche vernomen , daz er mich hiez dâr în gên . hier ûz wile ich nû niht bestên . .> mit im er dô hin în gie . den man er bî dem arme vieng und wîsete in an sînen gemach . den tiuvel dâ nieman sach . dô slôz Nôê die arc zuo . daz was an dem morgene vruo . dâ sach er sîniu kint stân , diu hiez er alliu vüre sich gân . er sprach : < liebiu kint mîn , ir sulet iu lân entvolhen sîn : ir sehet wole , wie diu werlt zergât umbe ire boese missetât . nâch gotes hulden sulet ir ringen und sulet zuo süntelîchen dingen zuo iuwern hûsvrouwen niht gên , weder sitzen noch entstên , daz wir daz gebot iht krenken und uns selp iht ertrenken . ist ez wîp oder man , daz daz gebot wile übergân , ez wirdet mir niemer als trût , ich slahe im ab hâr und hût und ouch sîn vleisch gemeine unz ûf daz gebeine . >dô lobeten si im stæte , sîn gebot und sîn ræte wolten|si gerne behalten , die jungen und die alten . doch wolte er in gelouben niht , si hieten mit ire wîben pfliht , zesamene slîchennes lîse . daz understuont der grîse , wan er in seit stæte , swer behielt sîn ræte , der besaz daz paradîs . wær ieman sô unwîs , der gotes bote niht wolte behalten als er solte , der solte niemer mêre dechein triuwe noch êre zuo im gewinnen . er sprach : < ich wile mit sinnen iuwer driu versuochen , ob got wile sîn geruochen . sehet , lieben kint , die grôzen nôt , wie jâmerlîche diu werlt ist tôt umbe ire boese missetât , di si gegen gote begangen hât ! .> dô lobeten si gemeine , si wæren kiusch und reine , unz_daz got der reine sin zorn liez gemeine . dô leit er si besunder . des nam si al wunder , wan er si vaste an sach . daz wort er wider si dô sprach : < daz hân ich dâr umbe getân , daz ir niht sulet zesamene gân . zwischen ir aller bette nider , sæjete er aschen , daz hin wider ir decheinez mohte ze|dem andern gân , er sach ez an dem aschen stân , den trit , den ir einez tet an dem aschen den er sæjete . er sprach : < ire wîp und ire manne , ir sulet den aschen sehen an , den ich hier ströuwen wile : der hât tugent alsô vile , daz ich die trite dâ sehen mac ob ir bî naht oder bî tage zesamene gienget ; daz wær mir leit . nû behaltet iuwer kiuscheheit , beidiu wîp unde man . nû sehet gotes zorn an , daz in einer kurzen vrist alliu werlt versunken ist . ir sulet ouch merken wie Adâm und Eva mit vile grôzer schame ûz dem paradîse wurden vertriben . - si wærn vile gerne dâr inne beliben . - daz kom von ungehôrsame , daz in got wart von herzen gram , wan er si trat und niht lisrûmen hiez daz paradîs . gedenket ouch an Luciferum , wie schoene er was unde vrum . der selp trügenære , swie liep er got wære , umbe sîn grôz hôchvart von himel er verstôzen wart , dâr an gedenket , kint mîn , und lât iu wole entvolhen sîn daz vile heilic gebot , daz uns gebôt der liep got . .> des antwurte im gemein sîniu kint grôz und kleine , si sprâchen : < lieber vater mîn , dû solt des gar gewis sîn , wir sulen dînem râte volgen vruo und spâte . des solt dû , lieber vater mîn , von uns vile gar âne sorge sîn . >dô diu werlt gemeine âne die arc aleine alliu was ertrunken und in dem wâge versunken , dô nâmen die in der arcgoume , ob si ertrîche oder boum iener mohten gesehen . des mohte nieman dô verjehen , wan dechein berc wart sô hôch nie , daz wazzer ie dar über gie : vünvzic dûmellen hôch ez über al berc zôch . dô daz Nôê wart bekant , daz nieman niht ertrîche vant noch nieman gesehen mohte daz zuo dem ertrîche tohte . als smal als ein hant breit , allrêrest wart im von herzen leit . er hiez sîn sun vüre sich gân . daz wart in schier kunt getân . dô er si vore im stên sach , ein wort er lieplîchen sprach : <nû hoeret , lieben kint mîn , ir sulet iu lân entvolhen sîn daz gebot daz iu got hât getân , daz sulet ir lâzen niht zergân . daz lobeten si im stæte nâch sîner veterlîchen bete , swaz er vore spræche , daz ez decheiner bræche . des swuoren si im manigen eit . daz was dem übeln tiuvel leit , der in der arc was niht bekant , wan er was ein vâlant . er gedâhte wie er ir aller eit bræche mit sîner kündicheit , di er von in hæte vernomen , dô si vüre Nôê wârn bekomen . < ich wile ouch des vile vlîzic wesen , daz si niemer mügen genesen , Nôê und ouch sîniu kint , wan ich niemer erwinde , si müezen ouch ertrinken und in dem wâge versinken , sô ist diu werlt gar zergân . allrêrest sô wile ich vröuwede hân , wanne ich si danne verrâte beidiu vruo und spâte . si müezen lîden grôz schame und ouch ire gehôrsam zerbrechen , daz|ist der wille mîn , dâ von si verloren müezen sîn . daz wile ich selber râten in , wanne ich selp verloren bin sô ich si danne verrâte , sô var ich ûz vile drâte und lâze si versinken und in dem wâge ertrinken . >dâ mit vuor der vâlant zuo Nôê sune , dâ er in vant . dô er in êrst an sach wider in er schalclîchen sprach : < woltest dû iht gerne sîn bî der lieben hûsvrouwen dîn ? des antwurte dô der jungelinc : ouwê ! wie gerne ich mîniu dinc geschuof mit ir swanne ich wolte , ob ez ze rehte sîn solte ! >dô der tiuvel daz vernam , er gedâhte : die gehôrsam wellent si zerbrechen . ich mac mich wole rechen . dô vuor der tiuvel zehant dâ er des mannes wîp vant . er ] sprach : < dir entbiut der man dîn , ob dû bî im wellest sîn , sô slîchet er her reht als ein diep , wan dû bist im von herzen liep . des antwurte diu vile guote ûz trûrigem muote : vile gerne wolte ich bî im sîn und wær|ez der will des hêrren mîn , der dâ Nôê ist genant - wan er ist got vile wole bekant - , daz er uns beidiu iht slüeg und ez uns williclîche vertrüege . >dô sprach der leide vâlant : < des setze ich dir mîn triuwe ze pfande , daz dir niht leides dâ von geschihet . vürhte dir dâr umbe niht ; und wilt dû werden vröuweden vol , sô kan ich dir gerâten wole . .> si sprach : swaz dem manne mîn liep ist , daz sol mîn will sîn . >dô der vrouwen willigiu wort der tiuvel sô snell erhôrte , dô vuor er vile drâte zuo des mannes kemenâte . dâr inne was Nôê sun . er sprach : < ich wile dir kunt tuon , daz diu hûsvrouwe dîn vile gerne wolte bî dir sîn . ze boten bin ich dir gesant , daz ich dir tæte bekant den willen den si gein dir hât , wan si mich des vile tiuwer bat . si sprach : sage ez dem manne mîn , ob ez in hulden müge gesîn , daz er danne kome zuo mir vile wunderlîchen schier . daz ist mîn rât und mîn bete . nâch im mîn herze in vröuweden stêt . sît si dich gerne sehen wile , sô gewinnet ez beidiu vröuweden vile . des solt dû dar slîchen , daz ist vile billîchen , wan si hât nâch dir grôz swær , als si vile gerne bî dir wær . dâ von versündest dû dich sêr . vriunt , behalt an ir dîn êr . ich wile dir ouch vüre wâr sagen , daz si bî ire jungen tagen verdirbet an lîp , an herzen , wan si hât von dir smerzen . >dô sprach ez der junc man : swie gerne ich zuo ir wolte gân und swie gerne ich daz tæte , sô ist zwischen uns gesæjet asche . daz tet der vater mîn , daz er müge gar âne angest sîn , daz wir zesamene iht slîchen und ez durch got den rîchen lâzen an diser stat , wan ez uns got verboten hât . wan sünden wir bît sô lig wir tôt und müezen lîden grôz nôt , wan wir muosten ertrinken und in dem wâge versinken , alsam diu werlt hât getân , diu nû vile gar ist zergân . .> er sprach : <lâ die rede stân . ich bringe dich vroelîchen danne an dînes wîbes arm blanc des solt dû mir sagen danc - , und daz die trit nieman sihet . ei ! wie wole dir danne geschihet ! dû gewinnest dînes wîbes hulde , daz si dir vergît dîn schult , daz si gein dir læt den haz . wie kan dir iemer werden baz ! dû solt sie umbevâhen und drücken an dich nâhen . daz ist an dir ein grôzer sin . ich bringe dich âne schaden hin , daz die trit nieman sihet . ahte dînes vateres rede niht , wan ich vüre dich morgen trat wider zuo der kemenât . >dô sprach ez der junc man : < sol ich mich des an dich verlân ? nû hân ich dich noch niht erkant . sage mir , wie bist dû genant , daz ich dich müge erkennen ? dînen name solt dû mir nennen . .> der rede antwurte zehant der vile leide vâlant . er sprach : ervorc , wer ich sî , ob ich umbe dir ] tuon der sorgen vrî dich und dîn schoene wîp . sitz mir her ûf mînen lîp , mitten ûf den hals mîn ! dâ maht dû wole âne angest sîn . >dô sprach der man : alsam mir der tac ! ich kume dir niht ûf dînen nac , dû sagest mir , wie dû sîst genant . .> er sprach : < ich bin|ez der vâlant . ein tiuvel sô bin ich ze|wâr . ich bringe dich âne schaden gar zuo der hûsvrouwen dîn , des solt dû âne angest sîn . >dô daz erhôrte der junc man , er sprach : < ich wile mich niht verlân an dich , sprach er dem tiuvel zwô weder spat noch vruo . wie möhte ich âne angest sîn , ez gienc mir an den lîp mîn , dû bræhtest mich vile lîhte in nôt , daz ich müeste ligen von dir tôt ? knehen ich ze|wâr , sprach er , < ez sî diser oder der , der sich læt an di triuwe mîn , der mac vile wole âne angest sîn . >dô schunte er ze allen zîten zuo beidiu spâte unde vruo , unz er ez dâr zuo brâhte daz im der man gedâhte : swie ez mir nû sol ergân , ich wile mich an sîn triuwe lân . des andern nahtes spâte zuo sîner kemenâte kom der leidic vâlant . den man er aber tiuwer manet : ouwê ! hêrr jungelinc , ire schaft vile übel iuwer dinc , daz ir wellet lâzen sterben iuwer wîp vile gar verderben . ouwê ! ir unsælic lîp , wie lât ir iuwer schoene wîp , der ir nie wurdet wert ! ir sît boeser danne vert , daz als ein ûzerweltez wîp sich sol verderben umbe iuwern lîp . quæmet ir zuo ir ze einer stunt , sô würde si an dem lîbe gesunt . swie des hînaht niht mac geschehen , sô muost dû|es morgen tôte sehen . >dô der leidic vâlant den jungen man sô tiuwer manete , er sprach : swie ez mir sol ergân , ich wile mich gar an dich verlân . ich wile ûf dich sitzen . nû vüer mich hin mit witzen . der vâlant dô des niht vergaz , dô er im ûf den hals gesaz , er vuorte in dô zehant dâ er sîn schoenez wîp vant , und leite in zuo sînem wîbe , < die zît dô dâ vertreip , .> sprach er zuo dem manne . dâ mit vuor er von danne . dâ lâgen si vile wünniclich . si wârn beidiu vröuwedenrîche . daz was ir beider gewin . diu naht gie mit vröuweden hin unz an den liehten morgen . allrêrest gewan er sorgen , wie er hin wider quæme , daz ez Nôê niht vernæme , sîn heimelîchez slîchen . des bat er got den rîchen . alsô lâgen si mit sorgen , biz si besleich der morgen . dô kom der vâlant gegân hin vüre sîn bette stân . dô er nam war ir beider klage , er sprach : < vernim waz ich dir sage . wilt dû mit mir drâte zuo dîner kemenâte ? >dô sprach der junc man zehant : < ich næme daz gevert vüre ein lant . dû bist ze rehter zît komen . dîn stimme hân ich gerne vernomen . >dô der tiuvel erhôrte sîniu klagelîchiu wort , er sprach : < ich muoz dir doch sagen - mîn bôsheit kan ich niht verdagen - , ich bin wærlîche der einer niht , den man stæte in triuwen sihet . ich bin ein lügenær , des bin ich gote unmær . des bringe ich manigen in nôt , daz er muoz ligen tôt . ich wile dir sagen die wârheit : al vrümicheit ist mir leit und alliu bôsheit wonet mir bî . schalcheit wirde ich niemer vrî . des hilfe ich nieman ûz nüeten . ich liez êr tûsent toeten , êr ich in hülfe von danne , wîben oder mannen . ich râte nieman zuo guote . nâch bôsheit stêt mîn muot . dâ mit diene ich dem meister mîn , der iemer in der hell muoz sîn . >dô sprâchen di lieben liute : ouwê danne unserr hiute ! wie sol uns danne geschehen ? mîn vater mac die trite sehen , die ich in denne aschen trite . >dô sprach daz wîp : < habe guoten site . vüre dich wile ich lîden die ]nôt umbe daz gebot daz got gebôt , wan wir beidiu gesundet hân . daz wær unreht , sprach der man , wan ez von mînen schulden vert , wær ieman der uns beidiu nert vore mînem vater den ich hân , dem wolte ich wesen undertân iemer die_wîl ich lebete . nâch sînem boten ich gerne strebete , wan mich der tiuvel hât verrâten zuo der missetât . sîn wær anders niht geschehen . nieman hæte mich bî dir gesehen , wan dîn lîp an diser tât nie dechein schult gewunnen hât . der mich dâ brâhte nehten spat von mîn selbes kemenât , daz tet der leide vâlant , dâ von ich lîden muoz die schant . mir ist niht wan umbe dich ein leit , daz dich mîn vater schuldic seit , wan dîn lîp nie dechein schult gewan an disem dinge , >sô sprach der man . er sprach : < ouwê ! daz ich mich ie an einen tiuvel verlie ! vile liep , schoen , sælic wîp , sol dîn tugenthafter lîp komen durch mich in smerzen ? ô|wê dînes reinen herzen ! dâr în dechein valsch gedanc über kurz und über lanc kom , des biute ich mînen eit . â|wê dîner reinicheit ! daz dû der solt entgelten ! wan man dich vile selten vindet wan in einem muote . ouwê ! daz dû bist sô guot , daz dir niht genâhen mac ! ich sihe vüre wâr den liehten tac . >dô si ouch den tac ersach , ein wort si jâmerlîchen sprach : < ez muoz nû an ein scheiden gên . liep , dû solt ûf stên und solt hin wider slîchen . got klage ich , dem rîchen , daz wir sulen werden geschant von disem leiden vâlande . >dô der man dô erhôrte ire jâmerlîchez wort , er sprach : ouwê ! reinez wîp , und drukte si nâhen an den lîp , wannen sol ich mêr erwarmen an dînen blanken armen ? noch klage ich michel mêre daz ich vürhte sêre , daz dû , tugenthaftez wîp , umbe mînen schuldigen lîp müezt lîden nôt und smerzen an lîbe und an herzen . ô|wê der schoenen ougen dîn , diu niemer liehter kunden gesîn ! sol dâ von wazzer diezen und an diu wengel vliezen ? dâr zuo sint si ze rôsenvar . ô|wê dîner wengel klâr ! sulen diu des nû entgelten , daz si erbleichent selten ? .> sîn klage wert alsô lanc , âwe ! sol ruc und arm blanc und aller dîn lîp gemeine von mir aleine dechein ungemach geschehen , dâr umbe müeste man mich tôten sehen . ô|wê dînes valben hâr ! sol man daz nû zervüeren gar mit nüeten und mit arbeit ? daz ist mir gar von herzen leit , wan mîn lîp solte ez lîden , der dîn solte ez vermîden , wan mîn unsæliger lîp ist schuldic , mîn vile liebez wîp . der dîn dechein schulde hât an diser unsæligen getât . solt dû danne von mir kumber hân , dâr umbe muoz ich daz leben lân . dû zerbræche nie den willen mîn . dâ von mîn herze muoz trûric sîn . >dô sprach daz schochen getriuwe wîp : < dû solt sô sêr dînen lîp niht krenken durch den willen mîn . ich muoz dir holt mit triuwen sîn . klage niht sô sêr umbe mich . jâ vuorte ich , dû verderbest dich durch mînen armen bloeden lîp . ich bin niht wan ein arm wîp . verderp dich niht , dâ|ist reht getân . jâ mac ez uns noch baz ergân wan der vüresaz sî : wir werden noch sorgen vrî . des hilfet uns diu goteheit , dâ niemer ze ende wirdet von geseit . >dô der man erhôrte iriu wîplîchiu wort , dô halste er sie vile schône . er sprach : < gip mir ze lône ein küssen von dem munde dîn . .> si sprach : ânetriuwen daz sol sîn . .> di blanken arme si umbe in bôt und gap im dô ire mündelîn rôt . ein jâmerlîchez scheiden geschach dâ von in beiden . dô gie der man vile drâte zuo sîner kemenâte und leit sich als ein trûric man . sîn vater kom zehant gegân und sach an den aschen nider , als er hât getân sider . er sach die trite vore im stân , als si sîn sun hæte getân von sîner snuor bette hin . daz dûhte in ein seltsænære sin daz niht wan einez was gegân . alsô sach er die trite an . zuo sînes sunes kemenâte kom er gegangen drâte . her wider sach er decheinen trit . daz dûhte in ein seltsæner site . er gedâhte in sînem muote : ez ist mîn snuor diu guot an ire mannes bette gegân . ich wile in vüre die türe stân , sô mügen si mir niht entrinnen mit allen iren sinnen . dô gie er zuo der kemenât . er hiez im ûf tuon vile drâte sînes sunes kemenâten türe . dâ was ein starker rigel vüre . als der sun dô erhôrte des vateres zornigiu wort , wie balde er dô ûf spranc ! den rigel er von der türe swanc . er sprach : < lieber vater mîn , waz sol disiu rede sîn ? ist dir iht von mir geseit ? nû sich ich selber die wârheit , die trite in dem aschen stân . daz dîn wîp ist zuo dir gegân . knehen si triuwen .> sprach er , < si kom nie in die kamer her , wan ez wær mir von herzen leit . gienc her H und ] sich selp die wârheit . >dô sprach der vater : kint mîn , dû maht vile wole schuldic sîn . des wile ich suochen dîn wîp , iren vile boesen kranken lîp . >dô suochte der vater drâte in der kemenâte , swâ er im kunde erdenken , under tischen und und und under benken . sîn suochen was dâ gare niwiht , wan si was in der kamer niht . dô er daz wîp niht en|vant , er sprach : < mir ist daz wole erkant , daz ir bî einander sît gewesen . iu ist vile leit mîn genesen . ir müget iuch selber ertrenken und in dem wâge versenken . ouwê ! wie wênic ir dâr an gedenket , daz got liez zergân al die werlt gemeine , daz si niht wâren reine . des muost dû wærlîchen und dîn trût lâzen hâr unde hût , wan ich mit grôzen stecken wile iuwer hût recken . daz ir niht volget mîner lêre dâ von ir lîdet sêre . >dâ mit kom Nôê gegân hin vüre sîn snuor stân , diu dâ was daz schoene wîp . <sag mir , vile unsælic lîp , wâr umbe hâst dû daz getân , daz dû hînaht bist gegân vile balde unde trat zuo dînes mannes kemenât und læge dâ bî dem sune mîn ? dâ von solt dû gewis sîn , daz dich dîn rügge muoz smerzen an lîbe und an herzen . swie schoene dir ist dîn valbez hâr , ez muoz dir ûz dem houbete gar geroufet werden mit der hant . des sî mîn triuwe dîn pfant . >dô sprach daz wolegetân wîp : alsam mir sêl unde lîp , ich kom nie zuo dem bette sîn . genâde lieber hêrre mîn . >dô gie Nôê und gedâhte , wers von einander hæte brâht . des nam in michel wunder , daz er si vant besunder und daz er doch die trite sach stên , von einem bette ze|dem andern gên . her wider gie dechein trit . daz dûhte in ein wunderlich sît . dô hæte Nôê der alt diu wunder manicvalt von in beiden gerne vernomen , wie si zesamene wæren komen und er si doch besunder vant . des nam in wunder zehant . eines listes er im gedâhte , der in ze wîsheit brâhte ir tougenlîchez minnen , daz er sîn wart innen , wan er gie dô zehant dâ er sîn hûsvrouwen vant . zuo der sprach er : ûfvrouwe guot , ich sage iu reht waz ir tuot . heizet diu kint vüre uns gân . ich wile mînen zorn lân . >dô sprach si : < lieber hêrre mîn , waz zornes mac iu gegen in sîn ? >dô sagete er ir die wârheit . daz was der vrouwen herzen leit , daz si daz gebot zebrochen hæten gegen got . dâ mit gie diu vrouwe drâte zuo ir beider kemenât . si hiez si zuo ire vater gân . daz wart vile schier dô getân . zuo in beiden si dô sprach , dô si si êrst ane sach : <sun , gienc zuo dem vater dîn . dû solt des gar gewis sîn , er well gein dir den zorn lân , swie dû gegen gote hâst getân . >dô si ire rede vernâmen , wie schier si beidiu kâmen und rakten ûf ire hende ! ire trûren daz nam ende . zuo ire vater si giengen . sîn hulde si entviengen . als er si vore im sach stân , ich wile mînen zorn lân , sprach Nôê der alt , <sô unser got walt , ob ir mich wellet wizzen lân , von wem di trite sîn getân , die von dem einen bette gên , und daz ich sich decheinen stên her wider gegen dem bette dîn : daz wunder wolte ich wizzente sîn . >dô sprach der junc man zehant : kvater , ob dir wirdet bekant von uns diu reht wârheit , ist ez dir liep , sô wirdet geseit , alsô daz wir dîn hulde haben umbe unser schulde ? >dô sprach der vater : kint mîn , des solt dû gar gewis sîn . swaz ir unbiledes habet getân , daz wile ich allez varn lân ûf die rede daz ir mir seit die rehten wârheit , von welichen dingen ez sî getân , daz ich die trite sich zuo dir gân und sich her wider decheinen gên noch in dem aschen stên . daz sage mir , kint , besunder - des nimet mich michel wunder - , und habe mîn hulde umbe alle dîn schulde , dû und diu hûsvrouwe dîn . des solt dû gar gewis sîn . >dô sprach der junc man zehant : < vater , ob dir wirdet bekant , wie diu geschiht ist geschehen - - des wile ich vile gar verjehen . >dô diu schoene vrouwe gesach daz ire man gar verjach , wie ez umbe sie wær ergân , in der schame muoste si dô stân , wan ire liehten ougen weinten dô vile tougen , und schamete sich dô sêre , daz nie dechein vrouwe mêre in grôzerr schame wart gesehen . des muoz ich von der wârheit jehen . ire liehten wengel erblichen , ire zeher nider slîchen vile tougenlîche als ein wîp , diu zühtic ist über al iren lîp . des nam Nôê dechein war . er sprach : < sun , sage mir gar , wie ditz dinc sî geschehen . des solt dû mir gar verjehen . >dô sprach der junc man zehant : < mich verriet der vâlant , der tiuvel , lieber vater mîn . er sprach : ich solte vile gerne sîn mit drîen bî mînem wîbe , dem tugenthaften lîbe . er sprach : sol ein sô schoene wîp verderben sich umbe dînen lîp ? daz geschihet als von dir . dû würde schuldic gar an ir . er sprach : habe daz gedinge , ich wile dich schône bringen über den aschen , daz nieman die trite dâr an gesehen kan . des morgenes ich dich drâte vüre in die kemenâte . alsô sprach der vâlant : des sê mîn triuwe ze pfande ! sitz mir ûf den hals mîn , dâ maht dû wole âne angest sîn . dô geloubte ich im die rede wole . der bin ich worden leides vol , wan ich im ûf den hals saz . der ledic vâlant niht vergaz , er truoc mich zuo dem wîbe hin . daz dûhte in ein schoene gewin . dâ lac ich bî dem wîbe mîn . ich wolte des gar âne angest sîn , er truoc mich âne schame drâte wider zuo mîner kemenât . des morgenes kom er vruo gegân hin vüre daz bette stân . er sprach : wilt dû hin wider drâte varn zuo dîner kemenât ? vile gerne ! sprach ich dô zehant , wir wurden anders gar geschant . dô sprach der tiuvelic man : daz dû dich hâst an mich verlân , daz kumet dir ze grôzem schaden . ich bin mit valschheit überladen , wan ich lâze manigen tôten , êr ich im hilfe ûz nüeten . ich hilfe den liuten in nôt , dâ von vile manigez lîdet den tôt an sêl und an lîbe , wan ich ire sünde schrîbe . dâ mit diene ich dem meister mîn . dâ von ich ze hell muoz sîn , wan ich die liute verrâte beidiu vruo und spâte . - alsô hât er mir getân . genâde , vater , .> sprach der man . dô Nôê dô erhôrte des sunes wâriu wort , er sprach : alsam mir mîn trehtîn , der tiuvel muoz dâ vore sîn . er belîbet niht langer hinne . er muoz mir ûz entrinnen . .> er sprach : < dû ungetriuwer man , dû muost die arc lâzen stân und rûme mir sie drâte , ê_daz ez werde ze spâte . daz gebiute ich dir , vâlandes man , bî dem got , dem ich bin undertân , der die werlt liez zergên . dû solt niht langer hier bestên . daz gebiute ich dir bî dem gote , der die werlt ertrenket und der ] Adâm daz paradîs liez und in ouch dâr ûz stiez , und der verstiez hêrrn Luzifer und al sîn mitevolgær . dem himel und erde ist undertân , bî dem beswer|ich dich , tiuvels man , daz dû varest dînen wec , wan dû bist ein boeser vlecke . dû hâst verrâten mîniu kint , diu von dir geschant sint . >dô der tiuvel gehôrte Nôê gebennigiu wort , dô wolte der tiuvellich man Nôê ertrenket hân und sîniu kint gemeine . doch vorhte im Nôê kleine . der tiuvel was sô kluoc , daz er durch die arc ein luoc brach dâ er si gevienc , daz daz wazzer dâr în gienc . zehant dô er daz loch gebrach , ein michel wunder dô geschach , wan sich ein grôz krot weit vüre daz selp loch leit , daz dechein wazzer dâr în ran , unz_daz Nôê sîn wâfen gewan . der was dâr zuo alsô kluoc , daz er vermachete daz selp luoc . dô werte diu güsse und der regen , unz in got sante sînen segen , vierzic tage und vierzic nahte , als im got selber hæte gedâht . Nôê bat got den rîchen von herzen vlîziclîchen , daz er erwant sînen zorn , sît doch diu werlt wær verloren . er rakte im sîn hende . allrêrest nam ez ende . dannoch was ez im unbekant , daz er iener vünte lant oder iener mohte gesehen . des mohte er vüre wâr niht verjehen . dâr nâch er eines tages sprach , dô er ûf daz wazzer sach : wie râtet ir , liebiu kint ? sît sich nû hât geleit der wint und der regen uns hât verlân , dâ von diu werlt ist zergân , dâ bî hân ich ervunden wole , daz ich vile gerne wizzen sol , daz daz wazzer gevallen ist ze tal in einer kurzen vrist . wole vünvzic klâfter ze tal hât ez getân einen val . daz weiz ich sicherlîchen wole . dâ von mîn lîp ist vröuweden vol . nû râtent , lieben kint mîn ! ein vogel sol unser bote sîn , ob wir iener haben lant , daz uns daz von im werde bekant . der rât geviel den kinden wole . <nû râtet , waz ich lâzen sol , daz uns erkiuwet die wârheit . .> Nôê sun der ein seit : ich râte , vile lieber vater mîn , ob ez in hulden müge gesîn , >- alsô sprach sîn sun der ein swie ich doch kunne gerâten kleine , doch riet ich gerne daz bezziste , daz ich iener weste . iedoch wile ich râten , .> sprach der man , daz bezzist daz ich iener kan . agetriuwer lieber vater mîn , der rap sol unser bote sîn , wan er hât einen snabel starc , dâ mit er wole gebicken mac ab dem boume ein grôzez zwî . dâ mügen wir wole gesehen bî , ob wir iener haben lant . daz wirdet uns bî dem zwî bekant . .> diu rede begunde in allen vile reht wole gevallen . dô der vater erhôrte ir aller rede und wort , dô gie er alzehant dâ er den raben sitzen vant . den liez er vliegen an der stat . dô vlouc er snell unde trat gein einem boume den er sach stân ûf einem berge wolegetân . dâ hæte diu güsse ûf getragen , daz mac ich wole vüre wâr sagen , ein âs , des was der rap vrô . dâ vlouc er zuo mit vröuweden dô . daz wazzer was dem berge entwichen . mit vröuweden kom er dar geslichen und saz vrümiclîche ûf daz âs . daz lac ûf einem grüenem grase . er kom hin wider niemer , wan er des âses was vile hêr . dô Nôê wole hæte vernomen , daz er niht wolte wider komen , dô sprach er : < mir ist wole bekant , daz der rap habe vunden lant , wan ich erkenne wole sîn wîs . er hât vunden ein spîs , dâ leit er an sîn sinne und vergizzet der rebinne . des kumet er uns ze keiner zît . daz âs im michel vröuwede gît . wollet ir nû , liebiu kint , mir mînes râtes volgen schier , sô râte ich an diser vrist ein rât der uns nütze ist . si sprâchen : < lieber vater mîn , swaz dû redest daz sol sîn . .> er sprach : ich râte iu allen , ob ez iu müge gevallen , daz wir ein turteltiubelîn lâzen unsern boten sîn . daz gedenket ze aller zît an sîn getriuwez gemechte , wan ez vliuget an die stat dâ ez sîn gemechet gelâzen hât . daz weiz ich sicherlîchen wole , sîn lîp ist ganzer triuwen vol , wan ez hât niht gallen . lât iu ez wole gevallen . .> die rede hæten si vürevol . ez geviel in allen wole . diu turteltûbe wart dô verlân . dô vlouc si schône dâ si sach stân einen grôzen boum gemeit , der hæte sich mit loube gekleit . dâr ab daz turteltiubelîn ein zwî brach mit dem munde sîn . dâ mit daz tiuvel vlouc zehant dâ ez di arc sweben vant . dâr ûf sô saz ez an der stunt und hæte daz zwî in sînem munt . ez liez sich vâhen an der stat , als ez sîn herze dô bat . dô Nôê daz tiuvel gevie , ûf die arc er dô gie . er sprach : < liebiu kint mîn , ez hât daz turteltiubelîn sîn driu wole behalten an jungen und an alten . mir ist ouch von im bekant , swie verr ez vliuget in diu lant , daz ez hât einen vremeden list : swenne sîn gemechet tôt ist , sô sitzet ez ûf dechein grüenez zwî , wan ez vliuget aldâ bî ûf ein dürrez zwî zehant . daz ist mir von im wole bekant : dechein wazzer ez trinken mac , weder bî naht noch bî tage , ez trüebe ez mit dem vüezelîne . daz ist diu natûr sîn . daz tuot ez umbe di grôz nôt , swanne im sîn gemechte liget tôt . ez nimet ouch in der werlt wît an sich dechein ander gemechet .> . als er die ganzen wârheit sînen kinden hæte geseit , dô gie er vroelîche von in danne hôch ûf die arc stân und sach vüre sich in diu lant , ob im iener würde bekant , daz er ertrîche sæhe . vile gerne er des verjæhe ! dô gesach der guot ertrîche kûme als ein huot und einen boum dâr ûf stân . des vröuwet sich der getriuwe man . er gie zuo sînen kinden . er sprach : < got wile erwinden sînes zornes den er hæte getân . daz ertrîche ich gesehen hân . des wârn diu kint vile vrô und lobeten got von himel dô . dô sprach Nôê der guot : < got habe in sîner huote uns alliu samet gelîche ! kêrt gegen dem ertrîche die arc mit vrîem muote ! daz kumet uns wole ze guote . >hei wie die segel duzzen , dô si ûf dem wâge vluzzen ! wan si vuoren gelîche gegen dem ertrîche , unz_daz diu arke stiez an daz lant . daz ertrîche wart in dô bekant . hei wie vrô ire herze was ! si giengen an daz grüen gras ab der grôzen arc vile drâte . an der selben blôzen stat sach er diu velt blecken und die boume sich recken ûz des wazzers vluote . dô wart im wole ze muote . dô lie er zehant diu tier in diu lant âne katzen unde hunt . diu beliben dâ ze|stunt bî den liuten und wurden zam , als ich si hiute gesehen hân . diu andern liefen alsô balt ieslîchez gegen dem walde . die vogel liez er alzehant vliegen wîten in diu lant , und dâr nâch alliu kunder , diu liez er albesunder . dô wart der êrst regen gesehen , des muoz ich von der wârheit jehen , und ouch der êrst regenbogen , dâr an sô sît ir unbetrogen . dô bestuont diu arc zehant , wan si dâ hæte vunden lant ûf zwein bergen di wârn hôch . daz wazzer von dem berge zôch , als ez der liep got wolte und als ez wesen solte . als Nôê an daz lant trat , dô machete er an der selben stat einen altær hêre in gote selbes êre . Melchisedech wart er genant , wan er den êrsten altær vant . ûf den altær er gedâhte daz er gote ein opfer brâhte , wan er des vile wirdic was . er half im daz er wole genas . noch wile ich iu sagen mêr von gote selbes lêr . kein vleisch was sô guot , daz dechein mennischlîcher muot dâr an stuont , daz er ez az und sîner krancheit vergaz , wan si jâhen gemeine , daz vleisch daz wær unreine . wilt zam noch dechein visch kom vüre si ûf decheinen tisch von Adâmes zîten unz her . dâr nâch gap in got die lêr und erloubete dô sicherlîche der werlt gemeiniclîche daz vleisch nützen ze aller stunt . daz tet Nôê der werlt kunt . dô si daz vleisch âzen , ire leides si vergâzen , wan si entvunden der spîse . < wir wâren vile unwîse begunden|es alliu samet jehen . <dâ von ist uns tumplich geschehen , daz wir daz vleisch und die vische niht truogen êr ze tische . .> dâr nâch Nôê zehant wînreben in den welden vant . mit im sô lief ein bockeluoc . der az der wînber vile genuoc , daz er vile trunken wart , daz im der wîn ran über den bart . daz was ze|wâr der êrst boc , der den wîn vant bî dem stocke . daz was ein michel wunder , daz er den wîn besunder vant der sô nütze ist . ze|wâr daz was ein vremeder list und ein grôz kündicheit . daz sî iu allen vore geseit . daz dûhte Nôê vile guot . er ] sprach : < got habe uns in sîner huote . .> diu wînkâr er im geben bat und maht muoste an der stat . dâr nâch stuont ez unlanc , daz er selp den most tranc . er was decheinen wîse sô kluoc , er dûhte in wunderlich genuoc . im begunde diu zunge hinken , sô er in begunde trinken . des muoste er vallen an den nac , wan er dô unversunnen lac von dem muoste den er tranc . diu muot vaste mit im ranc . er lac ouch unversunnen . daz geschach bî einem brunnen . er hæte sich ouch gerecket , daz im der lîp blecket . ze den zîten was ouch der sît_daz man die rocke machete mit offenen gêren , dâ von sîn ger muoste kêren von sînem lîbe , daz er blahte , wan in dannoch nieman dâhte . dâ von sô muoste er blecken . er kunde sich niht gedecken . er hæte ouch drî süne ze|wâr , di wârn im liep âne mâzen gar . der ein was Sem genant , des tugent zieret wole ein lant . der ander hiez Iaphet ze|wâr , der was an tugent gezieret gar . des dritten sunes name was genant Cham , und was der tumbest under in . des hæte er dâ niht rehten sin . der selp sînen vater sach . wider sîn bruoder er dô sprach dô er den vater sach blecken und an der sunne sich recken dô sprach er : < lieber bruoder mîn , schû wie wir geschant sîn an unserm vater der hier lît , dem sîn gewant ist gevallen wît , daz sîn scham alliu blecket , wan nieman in hier decket . des antwurte Sem vile slehte : < dû tuost im michel unreht , daz dû sîn spottest an diser stunt , vervluochet muoz dir sîn dîn munt , wan dû dicke hâst vernomen , daz wir sîn von im bekomen . dâ gedenkest dû vile lützel an . dû bist ein angestlîcher man . sîner trîen sol er geniezen . ich lâze mich niht verdriezen , ich decke den lieben vater mîn , oder got sol mir niht helfente sîn . ich gedenke an die wirdicheit , diu mînem vater was bereit in gar grôzen nüeten , dô got die werlt liez toeten mit dem wazzer an der stat . mîn vater uns behüetet hât von den grimmigen nüeten , daz er uns niht liez toeten , dô diu werlt gar zergie . mit armen er uns umbevie und wîste uns in die arc trât : als er uns behüetet hât . dâ muoz ich nû gedenken an di wîl und ich daz leben hân . ich sage dir wærlîche , bruoder mîn , dû solt des gar gewis sîn , den spot den dû hâst getân , der muoz dir ze schaden gân . daz weiz ich sicherlîchen wole , sît_daz dîn lîp ist nîdes vol . .> der drit bruoder kom gegân hin vüre sînen vater stân . Iaphet sô was er genant , sîn tugent ziert wole alliu lant . dô er den vater ligen sach , wider sîn bruoder er dô sprach : <sem, lieber bruoder mîn , mîn vater mac wole kranc sîn . waz ist im hier geschehen ? er ist vile müede , des muoz ich jehen . .> des antwurte im Iaphet zehant : < mîn bruoder Cham hât sich geschant an mînem vater der hier lît . dâ von sol er dechein zît erwerben er , sælde und guot . mîn vater lît in mîner huote . und wie|ez daz Cham gesündet hât , wan er spotlîche ob mînem vater stât .> sprach der drit sun Iaphet , wan al mîn vröuwede an im stêt . .> er begunde in decken zehant . er sprach : < mir ist daz wole bekant , daz diser lîp ist êren vol , dâ von mir gevellet wole , daz dû , lieber bruoder mîn , sitzest an di sîten sîn , wan wir sîn von rehte pflegen . ich wile mich anderhalben legen und wile sîn pflegen alsô wole , als ich von rehte sol , und wile sîn hüeten ûf den tac , daz ich von schulden sprechen mac , er sî von sîner krancheit komen wole mit sicherheit . >dô sprach Sem der guot : < des ist mir ouch ze muote . .> der drit bruoder Cham di rede von in vernam . zehant er von in kêrte , als in sîn herze lêrte , ûf ein heide diu was breit . dô wart im âne mâzen leit . er sprach : ouwê mir armen manne , daz ich sô sêr gesündet hân an dem getriuwen vater mîn ! des muoz mîn herze trûric sîn . vile schier dô bekom der guot man , wan er sich ûf rihten began . er hæte die rede gehoeret wole . des was sîn lîp leides vol . er sach vile vaste umbe sich zehant . dô er sîn getriuwe vant , wan er si vore im stên sach , ein wort er zorniclîchen sprach : wâ ist der unsælic Cham ? der muoz hiute lîden schame und vile grôzen smerzen an lîbe und an herzen . er spottete mîn dô ich gelac . des sihet er hiute leiden tac . den vluoch muoz er von mir hân . er hât vile übel an mir getân . kam gedâht in sînem muote : unde hilfet mir got der guot , ich wile zuo mînem vater gân , des wile ich wærlîche niht en|lân - und gienc ouch zehant dar . des nam sîn vater vile wole war . dô er den sun ane sach , wider in er zorniclîchen sprach : < hâst dû getân di widerkêr ? al sælde und al êr diu sî dir al widerseit . got sî daz von mir gekleit , daz ich dich ie ze kinde gewan . der vluoch der sî dir getân : swaz kinde von dir künftic sîn , daz si den bruodern dîn müezen werden undertân und ire genist von in hân . dîniu kint sîn ire kindes knehte . dû solt ouch haben dechein reht zuo allen dingen diu ich hân - dînen bruodern ich der êren gân - , wan dû hâst mîn gespötte sêr . von dir vlieh sælde und êr . dîn bruoder mîn erbe besitzen mit sinnen und mit witzen . mit vluochene müezt dû sîn vertân , wan ich den spot gehoeret hân von dir in mîner krancheit . des müeze dir geschehen leit . des helfe mir der rîche got ! der vluoch sî dîn umbe disen spot . .> zuo disen sünen er dô sprach : < ir sulet dechein ungemach lîden noch niht smerzen an lîbe noch an herzen . sêm lieber sun mîn , dû solt hiute und iemer sîn gewaltic und iemer vrî . al sælde wan dir bî und swaz künftic von dir sî , daz muoz iemer wesen vrî . mîn driu wile ich dir zeigen . dû wirdest niemer eigen . dâr zuo habe dir die sælde mîn , daz got dîn pflegær muoz sîn , und allez daz ich iener hân , daz muoz dir wesen undertân . wider den dritten sun er sprach , dô er in vore im stên sach : Iaaphet , lieber sun mîn , mit vröuweden müezt dû iemer sîn - daz hâst dû verdienet wole , dîn lîp ist ganzer triuwen vol - von hinnen biz an den lezzesten tac . mit êrn ich daz wole sprechen mac . .> er sprach : < dû solt mit êren leben , wan ich wile ir vile an dich legen und wile dir segenen daz swert , wan dû bist aller êren wert . >dô er den segen dô entvie , dem vater er vore mit êren gie . er sprach zuo im vile schône : <sun , sô dir got lône , sît diu er an dir lît , sô solt dû dînes bruoderes wîp , dînes bruoderes kleiniu kindelîn mit triuwen lân entvolhen sîn . mit triuwen solt dû in gestên , sô kan iu niemer missegên . dâ von gewinnet ir êren vile . dâr umbe ich got biten wile . daz habet ir beide verdienet wole , wan iuwer lîp ist triuwen vol . .> Iaphet was der êrst man , der ritters namen ie gewan . sîn vater segenete im daz swert , wan er was aller êren wert . Nôê , der werlt biderman , den êrsten wîngarten gewan unde pflanzete die stoc dâr in . daz was niht ein kranker sin . dâr nâch daz alter im gebôt , daz er vore krancheit leit den tôt . ich sage iu , an der selben zît wart alliu werlt wît geteilet in driu teil . diu zwei gewunnen grôzez heil ; daz drit muoste in vluoche stân , als ich iu vore gesaget hân , daz Sem unde Iaphet , ieslîcher grôz êre hæte von irem vater Nôê , als ich iu hân gesaget êr , und wie der drit bruoder Cham den vluoch von dem vater nam . des selben Nôê kint ze|wâr wârn gewaltic als gar , daz in diu werlt was undertân und muosten si ze hêrren hân . ich sage iu daz ze mæren , swie vrum kamkint wæren , si muosten dienen ze rehte iren vriunden sam ire knehte . ez habent ouch die alten den site alsô behalten : alle die noch dienær sint , wîp , manne und ouch kint , diu an guote niht werdent rîche hier ûf disem ertrîche , daz wellent di selben wîsen manne , daz si gehoern kâmen an und von im sîn bekomen . daz hân ich dicke vernomen . si wellent daz die liute , di dâ sam di briute rîtent und ouch gênt und iriu hûs mit vröuweden stênt und selten iht leides wirret und si des nieman irret - , die sint von Sem komen gar und ouch von Iaphet ze|wâr . daz geschach von dem segene guot daz si Nôê hæte in huote . nû lâzen wir sîn got pflegen , der niht guotes læt underwegen . nieman ze|den zîten was sô rîche , daz weiz ich sicherlîche , daz er niht kneht mohte gâhen , der im was dienestes undertân , wan ez was in den zîten reht , er wær ritter oder kneht , dechein dienær was im undertân . vüre wâr ich iu daz sagen kan . er hæte nieman danne sîn kint , diu von im geboren sint . daz was dô in der werlt reht , daz daz kint was des vateres kneht . von Cham kômen di êrsten knehte . daz kom Iaphet und semereht . die muoten bî iren jâren , daz kâmen kint ire dienær wâren . daz was allez von dem vluoche geschehen den Nôê tet , des muoz ich jehen . nû habent die hêrren überal einen strît gewunnen âne zal . daz selp ist ir allersît und volgete in ze allen zîten mit . ob ich iu daz bediute ? si habent eigen liute und jehent stæte , ez sî ire reht , si haben ritter unde kneht . doch weste ich gerne diu mære , von wiu ez komen wære oder wer in|ez hæte beschaffen , leien oder pfaffen . der nû daz kunde suochen an den alten buochen oder an der niuwen ê , daz wolte ich dienen iemer mêr . ich weiz daz sicherlîchen wole swie gar mîn lîp sî tumpheit vol doch hân ich dicke vernomen , daz wir von Eva sîn bekomen und von Adâmen und von ir beider sâmen , hêrren unde knehte , dâ von ich gerne rehte weste diu wâren mære , von wannen ez komen wære . ze Rôme habent si einen sin , daz si jehent , daz von in die vürsten komen alle . des strîtent si mit schalle . swer mir niht geloubet der mær , der vrâge ze Rôme die Rômær , wan si sint gemeine , grôz unde kleine , ez sî diu ganz wârheit vore manigen jârn geseit , daz roum sî diu êrst stat , dâ ie mennische în getrat , hier disehalp meres . daz tuot bekant di Rômer in der kristene lant . dâ von wellent si , die hêrsten sîn bekomen von ire kindelîn . dâ von jehent si , daz iriu kint sîn edeler danne vürsten kint . ich bin gewesen alsô kluoc , daz ich hân gevrâget genuoc , ob ieman weste diu mære , von wannen ez komen wære , ob ez ieman hiete vernomen , von wanne die eigen wæren komen . dâ wart mir von der wârheit nie reht von geseit . mîn vrâge ich doch dicke kêrte an di [ die umbe der buoch wârn gelêrt . die jehent niht gelîche , daz weiz ich sicherlîche . ez jehent sûmlich pfaffen , ez habe got nie geschaffen . sûmlich beginnent ouch jehen , ez sî von Nôê geschehen , daz er dem sune tet den vluoch , als man ez schrîbet an diu buoch , sînem sune kâmen und allem sînem sâmen , und daz sîn sun Sem und Iaphet den segen von dem vater hæte . des wârn si vrî und hæten genuoc , und allez daz diu erde truoc , daz was in allez undertân . si wâren zwêne werde manne . si jehent , daz si wæren vrî und swaz geslehtes von in sî , daz si al vrum wâren nâch in bî iren jâren . daz geschach allez von der bete , daz Nôê in den segen tet und daz sîn sun Cham den vluoch von im vernam . dâ sint di eigen von bekomen . alsô hân ich vernomen . an got ich ez lâzen sol , der weiz di wârheit al wole . ich wile iu allen kunt tuon , daz sem , Nôê sun , Melchisedech wart genant , als ich ez an dem buoche vant , und wart der êrst priester ein , der ûf daz ertrîche ie erschein . der verrihte daz volc bî den zîten beidiu nâhen unde wîten . sêm Nôê sun , der guot kneht sehs hundert jâr er lebet reht und dâr zuo zwei jâr . daz ich iu sage , daz ist wâr . dâr nâch wart er priester bekant ; Melchisedech wart er genant . nû hân ich iu gesaget gar von sînem alter ze|wâr . dâr nâch tuon ich iu bekant , daz bî den zîten über alliu lant kein küninc noch künincrîche was , als ich an dem buoche las . dâ von wurden hêrren nâhen unde verren , wan swer ze der selben zît in der werlt wît ein stat gestiften mohte , diu sînen êren tohte , dâ wart er hêrr inne . des hulfen im sîn sinne . swer dô daz grôzest künne gewan , der dûhte sich ein biderman , wan er wart gewaltic genuoc . daz krenkær künne er nider sluoc . des mohte dô nieman ergâhen wan der vile künnes gewan . man vorhte des selben bote noch mêr danne got . bî den zîten was ein man bekant , der was Sale genant . der selp stifte ein stetelîn , dâ wolte er her inne sîn . diu stat wart Salem genant . dâ wart er her inne bekant . er was mit hûse dâr inne ze|wâr manigen tac unde jâr . doch wile daz buoch von im verjehen , daz dâ wart von im gesehen samaritanischiu diet , als ez got wolte und riet . daz selp was von im bekomen , als ich ez hân von im vernomen . der des êrsten stiften began - der was ein heidenischer man - Babilônie di heidenschaft , der selp was vile manhaft . dare sô was er genant . er was ze|wâr ein wîgant des lîbes und des guotes . er was vrîes muotes . er lebete unlange biz an di zît , daz in der tôt dâ nider leit . Babilonia was diu êrst stat , die dare gestiftet hât . dâr nâch als got wolte und als ez wesen solte , in Babilônia was ein man , der wolte got niht sehen an mit herzen und mit sinne , er noch sîn heideninne . er was ouch selp ein heiden , dâ von er got muoste leiten . Babel sô was er genant . ze Babilônie was sîn lant . hêrr und voget was er ze|wâr manigen tac unde jâr und wart ouch hêrr dâ genant . einen list er von im selben vant , wan er was âne mâzen rîche . im dienten al gemeiniclîche Babilônia überal dâ von hæte er guot âne zal . sîn gewalt was grôz und starc , er hæte manic tûsent marke von silber und von golde , dâ von er bûwen wolte einen turn der an den himel rüeret . dâ mit er sînen hort zervüeret , er sprach : < ze|wâr ich muoz besehen , des wile ich von schulden jehen , wer oben ûf dem himel sî , sô wirde ich aller sorgen vrî , wan ich hân des guoten sin , daz ich an stec gê dâr in . sô sihe ich danne di wârheit . swem ez sî liep oder leit , durch den wile ich sîn niht en|lân , ich well sanfte ze himel gân . >dâ mit sancte Babel zehant dâ man murmeister vant . zwêne und sibenzic was ire zal . ire kunst si kunden überal . swaz man in von steinen nante , daz was in allez wole bekant . Babel begunde si vrâgen . < wollet iuch niht betrâgen , ich tæte iu gerne bekant , wâr umbe ich nâch iu hân gesant . ich wolte vüre sorgen und vüre trûren einen hôhen turn mûren , daz mir von dem würde bekant ze Babilônie in dem lande , - - daz ir den turn sô hôchvüert , daz er an den himel rüert . .> der rede lacheten di mûrær . si sprâchen : < diu rede ist uns swær . doch tuot ir uns des stat , wir mûren iu den turn trât . unser kunst wir dâr zuo kêrn , daz wir ander meister lêrn , die mûren niht vile kunnen . des sulet ir uns wole gunnen , wan ieslich meister muoz under im hân hundert mûrær sunder wân die al meister sîn genant ; daz tuon wir iu vüre wâr bekant . >dô sprach der hêrr Babel : < grîfete zuo dem turne snel . ich gibe iu allez daz ir wellt : silber , golt iu nieman zelt . dâ von lât iuch niht verdriezen . kamer , kisten heize ich iu entsliezen . dâr ûz nemet swaz ir wellt , sît iu daz guot nieman zelt . >dô die mûrære erhôrten disiu mære , si griffen zuo dem turne drâte und mûrten vruo unde spâte , biz der turn wart sô hôch , daz man di steine hôch ûf zôch und den morter gemeine . ire tagewerc daz was kleine . daz triben si biz an die zît , daz der turn wart sô wît und an der hoehe hæte die zal : der turn aller überal vünf tûsent klâfter was er hôch und vier und sibenzic dannoch . dô daz allez geschach , ein stimme von dem himel sprach : vile lieben kint , wâ wellt ir hin ? ir sît al âne sin . der turn wirdet niht sô lanc , daz ir âne gotes danc müget gên dem himelrîche . daz wizzet sicherlîche . ez mac âne gote niht geschehen . daz lâze ich iuch besehen . >dô diu stimme daz gesprach , di meister gewunnen ungemach . daz was von grôzen vorhten , daz si niemer en|worhten und daz si stuonden stille . daz was gotes wille . swelich meister vorderstein , der brâhte man im vile kleine . wolte er morter haben , sô wart im stein dar getragen . hiez einer ein stein ker geben der leit [ in hin . alsô was verwandelt ire sin , wan sich ir sprach verkêrt , als si got hæte gelêrt . einer redet lûte , der ander still , daz was allez gotes will . bedorfte einer iht , des verstuont der ander niht . des nam si michel wunder . ieslîcher rætet besunder : einer ungerischen , der an|der riuwischen , der dritte beheimischen rætet , der vierde tiutesch an der stat ; der vunft redet kriechischen der sehs heidenischen . alsô hæte sich ire rede verkêrt , als si got selber hæte gelêrt , in zwô und sibenzic zungen . alsô was in gelungen : swelicher meister vorderstein , der brâhte man im vile kleine , und wer reden began mit sînem wercmanne , des kunde er vernemen niht . daz was ein wunderlich geschiht . gegen swem ein murmeister rætet , der wercman ie ein anderz tet . wolte er stein , er brâhte im sant , wan im sîn rede was unbekant . dô liezen si den turn stên und begunden an di erde gên . dechein mûrær kom hin wider . alsô beleip der turn sider . di sprach wile ich iu nennen , daz ir si müget erkennen , und wile ouch si bescheiden : der sprach under den heidenen was ein und sibenzic bekant überal in der heidene lant . die juden habent ouch eine und ouch mêr decheine : êbrêisch ist si genant , wan sie got bî dem êrsten vant . dâ von sô ist mir swær , daz got unser schepfær den kristenen hât wan zwelif gegeben , di kristenlîchen solten leben . und ist daz di zweliv zungen reht lebent , sô sint si gotes knehte . di sechzic zunge verloren sint , die müezen sîn der helle kint , als uns die pfaffen habent geseit vüre di ganzen wârheit ; sô sint wan zwelif genesen , ob si reht kristene wellent wesen . die heidene macheten grôzen spot , wan si ire apgot satzten ûf di siule hôch . daz volc vaste zuo in zôch . si knieweten nider und bâten an . daz was wider got getân . swelich heiden allerrîchest was , der bereit dem apgote ein vaz von lûterm golde , als ez got wünschen solte , und zierte di siule gemeine mit edelm gesteine . er satzte di siule enbore in einen schoenen kôr . hei waz er im dâ êren tet mit knievallen und mit bete ! er bat ez an vüre got , sîn vervluochetez apgot , alle tage und alle zît . si hæten in der werlt wît ir alsô vile gemachet , dâ von der tiuvel lachete , daz er hæte âne swære sô manigen dienære , die im bereit wâren bî den selben jâren . bî den zîten was bekant ein man , was riuwe genant , bî dem diu lant enhalber was vile volkes und grôzez her , diu al under im wâren . bî den selben jâren wurden alliu rîche bekant , als ich si geschriben vant , daz bî den zîten hier disehalp mêr wârn weder stêt , liut noch her , wan holz und ertrîche was über al diu lant gelîch . jenhalp mers wârn liute vile , der ich niht al nennen wile . reu was ein stiftær . dâ mit hæte er grôz swær manigen tac unde jâr , alsô saget daz buoch vüre wâr . er stiftet dô manic lant , als ich si geschriben vant . diu wurden bî im gemert , als er di stiftær lêrte . zwei lant wurden dô bekant und wurden dô bî im genant . daz ein hiez sydarum , daz ander egylviorum . dâ wârn heidene gesezzen , di dûhten sich vermezzen an êren und an guote . si wârn in vrîem muote . in dem selben lande lebeten|si âne al schande . dâr nâch wart zehant ein ander hêrr bekant , der was geheizen Canaus , di pfaffen schrîbent in alsus . im ran ein schoenez wazzer bî daz was dannoch namens vrî . dem wart sîn name bekant : Canaan sô wart ez genant nâch dem hêrren als er hiez . den namen er dem wazzer liez . dâr nâch in dem rîche , in der heidenschaft gelîch , ein lant hiez sycimorum , daz ander assyriorum . dâ wart ein hêrr inne - er behielt daz lant mit sinne - : sêric sô was er genant . den heidenen was er wole bekant . ze den zîten ein rîs was , als ich an dem buoche las , der was geheizen Nemrot . sîn lenge hæte iedoch drîzic dûmellen . er mohte vile manigen vellen . er was ein angestlich man , vüre wâr ich daz sagen kan . sîn sun hiez Assur . mit êrn er lebete unde vuor . dâ wart ein volc von bekant , Assyri was ez genant . noch mêr wile ich iu kunt tuon , daz Assur gewan einen sun . der selp wart genant Bel . er wart ein degen harte snel und wart ein guot urliugesman , als ich von im gehôrt hân . daz êrst her er gewan , daz ie decheinem manne wart undertân . under dem hêrre pflac er der rât mit vlîze âne allen spot . er wart ir aller houbetman , vüre wâr ich daz sagen kan . er wart sô gewaltic in dem lande , daz man im muoste âne al schande daz êrst opfer bringen und nâch sînen hulden ringen . daz opfer daz man êr brante und ez gegen himel sante , daz muoste im werden undertân . swer dâ sînen willen wolte hân , der getorste ez nieman geben , wolte er behalten daz leben . ze den selben stunden wart daz golt vunden den apgötern ze êren , ire lop dâ mit mêrenne , und swaz dâ mit gewunnen wart , daz wart niht langer gespart , man zierte dâ mit diu apgot . ze|wâr daz was des tiuvels spot . bel der vorhtsam man , der selp einen sun gewan , der wart genant Ninus . der bout ein stât alsus , diu wart Ninivên genant , dâ wart er her in bekant . Ninus wart ein gewaltic man , der reit vrümiclîchen danne mit her in Egiptenlant . von im wart manic leit bekant den liuten al überal . er betwanc si mit grôzem schall und mit vorhtsamer hant gewan er dô Egiptenlant . daz kom im ze gewinne . den hêrrn sluoc er dâr inne und der werlt ein michel teil . daz kom im gar ze unheile . dâ betwanc er daz lant . swâ er stat vant , dâ muoste im werden undertân beidiu wîp unde man . man sach in vreislich varen . dâr nâch in kurzen jâren starp der hêrr Ninus . daz lant besaz mit êren sus sîn wîp Semeramus hiez , diu mangen von dem lebene stiez , wan si gewalticlîche vuor ûz in diu rîche und betwanc mit gewaltiger hant beidiu stat unde lant . in India kom si gevarn und betwanc di liute bî ire jârn , stêt , gemerket gemeine , grôz und ouch kleine . diu vrouwe niht vergaz , si vuor dannoch vürebaz : swâ si liut oder stæte weste , ez wæren vriunde oder geist , die betwanc si besunder . des nam di liutwunder . dâr nâch kom si gevarn alles vüre sich bî iren jârn verr in diu vremeden lant und nam swaz si dâr inne vant . sie vieng die liut überal und nam dâ guot âne zal und bûwte Babilônie die stat wîter danne si ie wart , und wart gewaltic dâr inne , wan si hæte wîse sin . diu lant hæte si betwungen , ir was vile wole gelungen . si was ein vorhtsamez wîp , ire herze was kreftic und ire lîp , dâ von manic beider man muoste ir wesen undertân . dâr nâch lac diu vrouwe tôt , dô ir der liep got gebôt . nâch der vrouwen tôde zehant wart ein hêrr dô bekant der was geheizen Eber und was den liuten niht unmær . von dem kom hêbrêischiu diet , als ez got wolte und riet . Abraham wart von im geboren . der selp huote sich vore gotes zorne . dâr nâch der triuwe der guot Abraham sô wole gemuot lebet nâch gotes lêre und volget ouch der sêre , wan er nâch gotes lêre strebet , und riet dem volke , daz ez lebet nâch der goteheit . daz was reht . dâ von sô hiez er gotes kneht . zweliv lêrær schuof er dem volke zuo , daz die spâte unde vruo nâch gotes willen lêrten und von der bôsheit kêrten die selp êbrêisch diet - Abraham von herzen riet - , daz si die lêr bekanten , und würden priester genant . nâch gotes willen sô gap er den juden al die lêr ; daz si sich besnîden hiezen und si des niht en|liezen . er sprach : < ir volget gotes lêr , sô gewinnet ir vrume und êr . tuot ir als ich gesprochen hân , daz stêt iu vrümiclîchen an . ir sulet got den rîchen biten vlîziclîchen , daz er iuch habe in sîner pflege hiute und alle wege . .> Abraham kunde mit sinnen decheinen erben gewinnen wole in hundert jâren . daz muoste er lâzen varen , wan ez gotes will was , als ich an dem buoche las . des betrâget Abrahames wîp . si sprach : alsam mir sêl und lîp , ich gedenke dicke dâr an , daz ich niht erben gewinnen kan , und ist ez von den schulden mîn , sô muoz ich iemer trûric sîn . waz entgiltet Abrahames lîp , ob ich ez irr vile armez wîp ? .> mit der rede gie si zehant dâ si Abrahamen vant . si sprach sô zühticlîche und sô reht tugentlîche : < Abraham , vile lieber man , ich dir des niht von herzen gân , daz dechein erbe von dir komen sol ; daz ist vile übel und niht wole . und ist daz ie mîn lîp dâr an dechein schult ie gewan , dâr umbe müezest ich trûric sîn von hinnen biz an daz ende mîn . ich muoz mit mînen sinnen an dir des werden innen , ob ich schuldic sî dâr an , daz ich niht kint gewinnen kan . >dô sprach Abraham der guot : < got ez niht an sach tuot . dâ von swaz gotes will sî , dâ sol mîn will wesen bî . .> diu vrouwe sprach : < lieber man , ez sol ze|wâr sô niht ergân . ich hân bî mir zwei wîp , diu habent beide schoenen lîp , diu sulen dir wesen undertân . dînen willen solt dû mit in hân . ich muoz besehen wærlîche , ob got der vile rîche der erben well bî in geben , sô wile ich dâr nâch niht en|leben . wan mich danne nieman nert , wan ez von mînen schulden vert . ist ez aber diu schult dîn , sô wile ich gar unschuldic sîn . >dô der guot Abraham der vrouwen rede dô vernam , wie diu vrouwe hæte geêrt , nû hoeret wie Abraham tet ! er trahte dô mit sinnen , wie er diu wîbel mohte gewinnen . diu wîber alsô guot , daz was im wole ze muote . er warp umbe si biz an die zît daz in ieteslîchiu zuo ir leit an ire arm besunder . daz was niht ein wunder , daz ieteslîchiu ein kint truoc . des wart sîn herze vrô genuoc . si truogen ez nâch vrouwen rehte . ez wurden zwêne schoene knehte . des wart er herzenlîchen vrô und lobete got von himel dô . dâr nâch stuont ez unlange , daz Abraham ein venster ûf dranc und sach in ein gertelîn . daz was diu kurzewîl sîn . dô kom an der selben stat zuo Abraham gegangen trat ein engel schoene unde klâr , der hæte alsô schoenez hâr , daz ich ez niht gesagen mac biz an den jungesten tac . er was vile schoene unde klâr , sîn wengel wârn rôsenvar , und was ze wunsche wole gestalt . dô gie diu vrouwe alsô alt an ein venster dâ si sach stân den engel alsô wole getân . der engel was in der gebær , sam er ein jungelinc wær . Abraham entvie guotlîche den engel alsô vröuwedenrîche , dô er in sach vore im stân , den engel alsô wolegetân . dô dankete er im zehant . < mich hât got her zuo dir gesant und tuot dir sicherlîchen kunt , daz dû an diser stunt komest mit dînem lîbe zuo dînem alten wîbe , sô wirdet dir dâ ein kint bekant . wan si got vile sêr hât gemanet umbe ein degenkindelîn , daz vile sælic muoste sîn . nû hât sie got gewert schône . daz kint wirdet der êren krône , wan ez vile heilic wesen sol . .> diu rede geviel der vrouwen wole , wan si lachete dô genuoc . wie gerne si daz kint truoc , daz kunde iu nieman gesagen . vore vröuweden kunde si niht gedagen . si lachete ot allez vüre sich dar . vore vröuweden wart si wolegevar , wan si vore vröuweden sprach , dô si den engel ane sach : wole mich diser süezen stuont , daz mir ein kint sol werden kunt ! daz entbiutet mir diu goteheit , als mir der engel hât geseit . >dô der engel hæte geseit Abraham die wârheit , dô nam er urloup von danne . dô gie der heilic man zuo sînem wîbe zehant . er sprach : < mir ist daz wole bekant , daz dir von mir an diser stunt ein kint sol werden kunt . daz ist will der goteheit , dâ niemer ze ende wirdet von geseit . >dô sprach daz vrum wîp zehant : < mir ist daz selp bekant , daz dir di boteschaft ist komen . daz hân ich wole vernomen , wer di boteschaft hât geseit . daz was mir liep und niht leit . den boten sach ich zuo dir gên und sô schône vore dir stên . ich hôrte sîn rede alsô wole , daz mîn herze wart vröuweden vol . ander nâch in vile kurzer stunt wart ir daz kint von im kunt , und truoc ez nâch vrouwen rehte . dô wart ez ein vile schoener kneht . daz kint wart schoene als der tac und wart geheizen Isaac . Abraham kunde daz kindelîn niht lieber gewesen sîn . daz kint wuohs biz im wart gezalt , daz ez wær zweliv jâr alt , und swaz der vater vore sprach , daz kint im allez nâch jach , wan ez brach nie den willen sîn . der vater tet im triuwe schîn , wan ez was im unmâzen liep . got lobete er , daz er in beriet einer solichen vruht von ire lîbe . des lobete er got und sîn wîp . der sun wart im alsô liep . er sprach : < der got der mich beriet eines lieben kindes , den wile ich loben . ich muoste wærlîche toben und dankete ich niht der goteheit sô solte mir wærlîche herzeleit an dir , liebez kint , geschehen . dû bist mir liep , des muoz ich jehen . >dô got di liebe dô gesach , wider sich selben er verjach : ich wile Abrahamen versuochen und sînen sâmen , wan ich weiz wole daz im Isaac niht lieber gewesen mac . den gebiute ich im ze opfer geben âne aller hant widerstreben . den engel sante er zuo im danne . der sprach : <nû hoer mich , gotes man Abraham , lieber gotes kneht , ich wirbe ein boteschaft , diu ist reht . dâr|umbe ich bin zuo dir gesant . dâr an sô solt dû sîn gemanet . daz entbiutet dir diu goteheit - daz sol dir niemer wesen leit - : ûf dem berge der dort stât solt dû dîn opfer bringen drât daz opfer wile|ich dir nennen , daz dû ez mügest erkennen . ez sol dîn sun sîn Isaac , der dir niht lieber wesen mac . als liep dir sî dîn selbes leben , dû solt in gote ze opfer geben . des antwurte Abraham der guot ûz trûrigem muote : ouwê ! hêrr schepfær , dîn boteschaft ist mir swær , wan mîn liebez kint Isaac mir niht lieber wesen mac . ez tet ie mînen willen gar . er vieng sich bî dem grâwen hâr und ruofte sich angestlîchen . < und sol ich entwîchen der trîen an mînem kinde , vore jâmer ich verswinde . sol ich hier toeten mîn kint , hêrr got , nû mache mich blint , daz ich iht sehe des kindes tôt . klage ich sêr , des gêt mich nôt . lieber engel , ich sage dir , di rede solt dû gelouben mir , daz opfer wirdet mir ze swær . nû bit got , mînen schepfær , daz er ein ander opfer neme , daz doch sînen êrn wole gezeme . >dô sprach der engel : < lieber man , der rede ich dir niht gân , wan swaz got liep sî ze aller zît , daz solt dû tuon âne widerstrît . >dô sprach Abraham der guot : kêrz lîp , sin und muot , daz muoz allez trûric sîn umbe mîn vile liebez kindelîn . mîn gebot ez nie übergie . ich wæne daz lieber kint ie gesehen würde danne Isaac . ich muoz doch hiute leiden tac sehen und ouch smerzen an lîbe und an herzen . iedoch wolte got mîn selbes leben , daz wolte ich im ze opfer geben . sîn gebot ich niemer übergên . ich wile in sînen hulden stên . >dô gie Abraham zehant , dâ er sînen sun Isac vant . er sprach : <lieber sun mîn , got müezt dû entvolhen sîn hiute und alle tage . vernim reht waz ich dir sage . ich wile gote ein opfer legen , als ich von êrst hân gepflegen , ûf dem berge der dort stât , wan mir ez got geboten hât . dô sprach Isaac daz kindelîn : < vater , sol ich bî dir sîn ? ><jâ , liebez kint , daz sol geschehen . dû muost hiute jâmer mit mir sehen . got ist aller êren wert , er ist genædic alsam vert . iedannoch weste niht daz kindelîn , daz ez selp solte daz opfer sîn . Abraham dô aber sprach ûz sînem grôzen ungemache : kint , nû gên wir an die stat , dâ uns got hin geboten hât . >dâ mit giengen|si beide . vüre ein holz ûf ein heide . dô sprach Isaac daz kint : hier schadet uns dechein wint , hier mac ich viur , træge holz her zuo . sage mir , wâ ist daz opfer nû ? >dô sprach der heilic man : <jâ sol ez ûf dem berge ergân , als uns got geboten hât . ginc , êr ez werde ze spæte . >dô der guot Abraham ûf den berc quam , er sprach : < lieber sun Isaac , ich sihe an dir leiden tac . dû bist mir liep vore allen kinden . dîn hende muoz ich binden und dich got ze opfer geben . got teile dir mit sînen segene . daz kint jâmerlîchen sprach , dô ez vernam den ungemach : ânein , lieber vater mîn , lâ ez ein ander opfer sîn . dû hâst doch schoenes vihes genuoc , der doch nie decheinez truoc . der gip im einez oder zwei . er neme vüre mich ein henne ei . .> vile trûric was Abrahames muot . er sprach : < solte ich dich mit dem guote loesen , daz ich gehaben mac , vile liebez kint , mîn Isaac , daz wolte ich allez vüre dich geben . ich lôste dich mit mîn selbes lebene . .> die hende begunde er winden , daz kint begunde er binden mit manigen heizen zehern grôz . daz wazzer im von den ougen vlôz . vile trûrenes er von im gewan . daz kint rüefet den vater an ûz trûrigem muote : er sprach : < vater mîn alsô guot , tuo an mir dîn genâde schîn und sich den ungemach mîn , den ich von dînen handen dole . mîn lîp ist alles jâmers vol . gedenke , vater , dâr an , daz mîn muoter nie gewan dechein kint danne mich eine . mîn muoter alsô reine verdarbte sich umbe mînen lîp . nû êr an mir alliu wîp . dû solt mich des geniezen lân , daz ich dir ie was undertân und dînen willen nie zerbrach . ûz grôzem jâmer Abraham sprach : vile liebez kint , mîn Isaac , ich en|sol noch en|mac gote niht anders opfers geben wan dîn tugenthaftez leben und dînen lîp aleine . wolte got , solte ich gemeine mit dir alsô ersterben , ich wolte mit dir verderben ; daz dich ein ander toeten solte vüre mich , dem wær ich iemer holt . .> dâ mit kniewet Abraham nider . ir gesâhen sît noch sider nie solichen jâmer grôz . daz wazzer im über di gürtel vlôz ze tal ûf sîn bein . im was houbet und lîp gemeine als einem tôten manne gevar . sîn herze was im zerbrosten gar . dô er kniewet ein wîlen , er sprach : < lâ dir gekleit sîn , got von himelrîche , mîn nôt gemeiniclîche . vater , almehtiger got , nû sterke mich hiute an dînem gebote . gip mir di kraft und di maht , daz ich iht werde zagehaft , sît daz liep kint mîn dîn heiligez opfer sol sîn . mîn hende ich niht erbieten mac , daz ich im tuo einen slac . dâ von bite ich dich , hêrr got , daz dû mich sterkest an dînem bote . .> daz swert er bî dem hefte vieng . gegen dem kinde er dô gie mit manigem zaher grôz : im vaste ûz sînen ougen vlôz . alliu sîniu lit gemeine , arm , houbet und sîn gebeine , daz was im als entwichen gar . vile jâmerlîche er wart gevar . daz kunde iu nieman gesagen . er hæte sich selben nâhen erslagen . sîn âdern strebeten von im danne . nieman daz volschrîben kan , wie jâmerlich sîn gebærde was . wunder was daz er genas ! er hæte zweier hande klagen bî sînen jâmerlîchen tagen : er gedâhte , toetete ich daz kint mîn , sô muoz ich iemer trûric sîn . diu ander klage ist grôzer nôt , daz lîp und sêl muoz ligen tôt , ist daz ich vile unsælic man gotes gebot übergân . doch hân ich gehôrt sagen jâmerlîche bî mînen tagen , daz man von zwein boesen daz wægeste sol erloesen . mir ist bezzer des kindes tôt , wan_daz ich angest unde nôt an sêl , an lîp muoste hân . sîn leben ist doch schier zergân . - sîn swert wart dô blôz , di scheide er verr von im schôz , dô er zuo dem kinde trat , als in diu grôz liebe bat , di er hæte gegen der goteheit . sîn herze hæte beidenthalben leit . dô wolte er ez ertoetet hân . daz kint ruofte den vater an . vile jâmerlîche ez gein im sprach , dô ez daz swert blôz sach : ânein , lieber vater mîn , gedenke an di driu dîn . wâ getoetet ie vater sîn kint ? dînes zornes gein mir erwint . >dô in dâ bat daz kindelîn , daz im niht lieber mohte gesîn , sîn herze ez dô niht toeten lie . mit armen er ez umbevie und kuste ez guotlîche an den munt . < ouwê , daz dû mir ie würde kunt , vile liebez kint mîn Isaac ! ich dir niht tuon einen slac . .> mit zehern er daz kint begôz . daz swert im ûz der hant schôz . er sprach : < got , nû nim mich hin ! .> diu liebe verkêrte im den sin . dô er ein wîl bî im gesaz , sînes leides er dô niht vergaz , er sprach : < gotes hulde ist mir ein übergülte vore allen guoten dingen . dâ von sô wile ich ringen nâch sînen hulden swie ich mac , swie liep mir sî mîn sun Isac . .> mit der rede er ûf spranc und gie ein trûrigen ganc . gegen gote kniewet er drî|stunt nider . ez gesach nieman sît noch sider einen man sô jâmerlîchen klagen . er hæte sich selben nâhen erslagen . einen vesten muot er dô gewan . er sprach : < ich mir selp des niht en|gan , daz ich gotes hulde verwürken sol , der aller genâden ist sô vol , daz ich sîn niht gesagen kan . .> daz kint lief der vater an . daz swert er aber gevie . gegen dem kinde er dô gie unde vienc ez bî dem hâr und vuorte ez gar ungewar und wolte ez dâ erslagen hân . daz wolte got selber understân . er schuof mit sînem engel guot , daz er daz kint hæte in huote . der selp habete im die hant , dô er daz swert blôz vant , wan er vile guotlîche wider in sprach , dô er daz kint gebunden sach : < Abraham , dir gebiutet got , daz dû behaltest sîn gebot . er sihet von dir die wârheit , daz im daz opfer wær bereit , und im gehôrsam wolte wesen . lâ dînen sun Isac genesen . >dô Abraham dô erhôrte gotes willen und sîn wort , vore vröuweden kunde er niht gebârn . er wart nie bî sînen jârn alsô herzenlîchen vrô . er lobete got von himel dô . lieplîche er ûf spranc . er gie ein vroelîchen ganc . dem sune lôste er sîniu bant . dô spranc er ûf zehant und kuste den vater an den munt dicker danne zehen stunt , unde lobeten got vile sêr und gewunnen vröuwede und êr . zehant er hinder sich sach mit vröuweden und âne ungemach . dô sach er zwischen den dornen einen wider bî den hornen haften , als ich sagen wile . des gewan er vröuweden vile . den opferte er an der stat , als im sîn herze gap den rât . âmen er sprach H : < sun mir ist daz wole bekant , daz opfer hât uns got gesant , wan swem got helfen wile , der hât iemer vröuweden vile . .> Abraham der guote , der lebete in gotes huote hundert und sibenzic jâr . nû hân ich iu gesaget gar von sînem alter sicherlîche . got nam in in sîn himelrîche . nû mac ich iu niht verdagen , ich muoz iu von der wârheit sagen , daz got vünv steten wart vile gram umbe ire ungehôrsam . er liez ir vier versinken und in der erde ertrinken . ich wile iu allen tuon bekant , wie di stete wârn genant . ein stat Gomorra hiez , dâ er di liute ertrinken liez . diu ander stat hiez Sodoma . unrein liute wâren dâ . diu drit Soboim hiez , di ouch got versinken liez umbe ire boeseste dâ . diu vierde hiez Adâma . diu vunftstat hiez Segor . ûz der was gegangen vore Lothes hûsvrouwe , als man seit . der geschach sît vile grôz leit . in den vünv steten vore genant wâren liute inne erkant , die niemer boeser mohten sîn . man und degenkindelîn hæten si ze briute , die selben boesen liute . nû merket , swie gar dem tiuvel sî schalcheit und bôsheit bî : von himel zuo dem apgründe noch vervluochet er die sünde , diu dâ heizet sodomâ . bî der belîbete er niht langer dâ danne biz er sie geschunde . sô unrein ist die sünde . diu sünde was bî in âne zal in den vünf steten überal . dâ von si got versinken liez , ire sêl er in die helle stiez . in den steten was nieman , der gote wær dienestes undertân , wan ein guot man hiez Lôt , der diente vile gerne dem lieben gote . zuo dem er zwêne engel sante unde hiez im tuon bekant , daz die stete solten versinken und in dem wâge ertrinken . die engel wârn sicherlîche klâr und dâr zuo vröuwedenrîche , wan si wârn in den gebærn , sam si zwêne jungelinge wærn . dô si zuo lôt kômen gegân und in sîn hûs vüre în stân , si sprâchen beide : < got grüeze|ez dich , lôt wir sîn von gote zuo dir ein bote . er entbiutet dir sicherlîche , der liebe got vile rîche , dû sulest dich niht sûmen , die stat solt dû rûmen , dû und dîn hûsvrouwe guot . dîn tohter habe in huote . dû solt si heizen mit dir gân . niht langer solt dû hier bestân . die stete sulen versinken und in dem wâge ertrinken durch ire grôze bôsheit . diu ist gote von schulden leit . ich sage , daz nieman in der stat ist âne boese missetât wan dû und diu hûsvrouwe dîn und dîniu reiniu kindelîn . dâ von îl von hinnen , wellest dû entrinnen dem grimmigen gotes zorne . belîbest dû hier , dû bist verloren . >dô diu rede alsô geschach , den engeln wârn geslichen nâch die unreinen liute und wolten hân ze briute die engel mit ire huore ; sô unrein was ire vuore . vüre sîn hûs kômen si gegân und begunden vüre di türe stân und vorderten di jungelinge beide . Lôten geschach nie sô leit . Lôt der vile guote sprach ûz trûrigem muote : < ir lât die rede stân . nemet mîn tohter di ich hân , die sint zwô megede sicherlîche , mit den sô werdet ir vröuwedenrîche . lât dises boten geniezen mîn . dâr umbe wile ich iu holt sîn . .> mit der rede er beleip , unz die naht der tac vertreip . di huorær giengen von in danne . des vröuwet sich der guot man . dâr nâch der engel wider in sprach , dô er den tac schînen sach : wole ûf lôt ! gienc enwec über den berc an einen stec ! dû solt ouch niemer umbe sehen , swaz disen steten mac geschehen . daz entbiutet dir diu goteheit . tuost dû sîn niht , ez wirdet dir leit . ûzehant huop sich dannen lôt , als im der engel dô gebôt , von der stat ûf ein heide . sîn tohter nam er beide und sîn hûsvrouwen guot . < ich sage iu , waz ir tuot : iuwer dechein sol niht umbesehen , swaz disen steten sule geschehen . schrîen , rüefen unde schal hoert ir allez überal : des sulet ir ahten kleine , wan si sint gar unreine . .> dô lobeten si im stæte , daz ez ieslîchez tæte . dâ mit gie der guot man ûf einen hôhen berc von danne . dâ hôrte er schrîen , rüefen vile . dâ was decheiner slahte spil , wan ache und wê was in mit . der engel sluoc nâch gotes site diu hiuser , daz si sunken und in dem wâge ertrunken . dô daz geschrei erhôrte lôt hier unde dort , dô gienc er allez vüre sich hin . dô bestuont diu hûsvrouwe sîn und sach den jâmerlîchen val und daz rüefen âne zal . dô wart si stênte stille . daz selp was gotes wille : si wart zuo einer Salzsiul zehant , daz wunder wolte der heilant der werlt erzeigen gemeine , daz man sîn gebot reine behalten sol ze aller stunt . daz ist iu allen worten kunt , daz si zuo einer Salzsiul wart . daz geschach an der selben vart , als si noch hiute vore uns stât , daz si gotes gebot übertrat , dâ von si niemer komen mac biz an den jungesten tac . bî dem wîbe dâ nieman beleip . Lôt sîn tohter vüre sich treip . dâ mit dô giengen|si in ein holz . dâ wurden si des nahtes stolz , wan si wîn truogen mit in . daz was an in ein grôzer sin . spîse hæten si dâ vile genuoc . di tohter wâren kluoc : diu ein zuo der andern sprach : unser vriunt ungemach müejet mich vile sêre , doch klage ich michels mêre , daz wir âne vriunde sulen sîn . daz klage ich , liebiu swester mîn , wan ez sint vriunde , mâge und ros versunken al in daz mos . wir sulen mit unsern sinnen ander vriunde gewinnen , bruoder unde swesterlîn . daz schaffe ich hiute mit dem wîne . diu junc zuo der alten sprach : swaz mir ze leide ie geschach , des wilt dû mich ergetzen wole , wan dû bist wîser rede vol . sage , wie wilt dû ez grîfen an , daz wir âne vriunt iht bestân ? .> diu alt der jungen antwurte dô : <swester , dû solt wesen vrô . wir sulen mit disem guoten wîne trenken den lieben vater mîn , sô wile ich werden alsô kluoc , daz er werde trunken genuoc . ich lege mich an den arm sîn , sô wænet der liep vater mîn , ez sî mîn muoter , diu uns liez und sich in grôzen jâmer stiez . .> diu junc sprach : < ich sage dir vüre wâr , wirdet er sîn innen bî einem hâr , ze|wâr er wirdet dir tuon den tôt . des twinget in grôz nôt , wanne dû verliesen wilt dîn êr . .> diu alt sprach : < dû vürhtest dir sêr . ich muoz in nackent hînaht bestân , swie ez mir halt sule ergân . >dâ mit ire vater zuo gie . diu tohter in vile schône entvie und truoc in vüre ein lâgellîn , dâr inne was edel , guot wîn , und hiez in trinken vile nôt , biz er vore trunkenheit wart rôt und ouch unversunnen lac die naht biz an den tac . ein bette wart dô bekant , daz hæte diu tohter mit ir hant gemachet , als si beste kunde . er leit sich an der selben stunde . zuo im leit si sich trat . über sich dâhte si ire wât und leite in schône an ire arm . dâ lâgen si âne mâzen warm . dô der vater entwachete , diu tohter in an lachete . er want , ez wær sîn êlich wîp . er drukte sie nâhen an den lîp und machete sie swanger an der stat . dâr nâch sleich si von im trat , dô er anderstunt entslief . der swester si zuo ir rief unde sagete ir die mær , wie ez ir ergangen wær . diu junc swester sprach dô : <sît ez ergangen ist alsô , sô mac mir , swester , sam geschehen . des wile ich von der wârheit jehen . ander nâch an der andern naht diu tohter im ein legelîn brâhte mit edelm , guotem wîne vol . unz er getranc âne mâzen wole , si sprach : < lieber vater mîn , wilt dû edeln , guoten wîn ? dâ solt dû dich mit laben schônen . dû treist der êren krône . .> waz solte er sich mit wîne laben ? der zunge mahte er niht gehaben . zoubete wîste man in dô . des was diu junc tohter vrô . die machete er ouch swanger zehant . diu kint wurden dô bekant . dô si gewuohsen nâch ire rehte , vile manigen ritter unde kneht gewunnen si und manic lant ; dâ wurdens hêrren in bekant . die wile ich iu noch nennen , daz ir si müget erkennen . der ein was Joap genant , der ander Moap bekant . Isac Abrahames sun wart nâch im gewaltic und vrum unde wart ein erber man , als ich von im gelesen hân . er nam ein vrouwen diu was guot , diu lebete schône nâch sînem muote . Rebekka was si genant . si wær wole vrô über alliu lant gewesen an aller vrümicheit , wan al bôsheit was ir leit . Isac und Rebekka gewunnen wole mit vröuweden dâ , reht als got wolte und als ez wesen solte , zwei reht schoeniu kindelîn . diu mohten in wole liep sîn . wan diu kint wurden kunt beidiu der vrouwen ze einer stunt . diu vrouwe alsô klâr nam der kinde war . daz wârn zwêne schoene knehte . des was diu vrouwe vrô von rehte . der ein der vrouwen liep was , des si mit nüeten kûme genas ; daz hiez si Jakop nennen , daz si in mohte erkennen . der ander wart Esau genant . an sînem lîbe wart er bekant , wan er wart ein rûhez kint . ir beider vater der wart blint . dâr nâch über zwelif jâr wart ez rûch âne mâzen gar an allem sînem lîbe . dâ von ich ez an schrîbe . er wart dem vater ein liebez kint . er sprach : < sun , sît ich bin blint , sô solt dû triuwe und êre an mir erzeigen sêre und solt mir , liebez kint mîn , vile gar undertænic sîn . .> der rede antwurte esaû : < dû solt mir , lieber vater , nû niht deste vrumer sîn . ich tuon dir mîner triuwen schîn . >dô sprach Isaac der alt : dîn driu mir got behalte , wan dû vore allen kinden mîn iemer muost gesegenet sîn . ander nâch sprach er über lanc : < ich bin unmâzen worden kranc und vurht , ich welle sterben und an dem lîbe verderben . dâ von wolte ich dich gerne biten , ob dû wærest in den sîten , daz dû mir bræhtest ein hindenkalp und hieze mir|ez bereiten halbe , daz ich mich lap an der spîse , sô gît dir got daz paradîs . dâr zuo sol dir der segen mîn niht langer gespart sîn , sît got mich hât gemachet blint : sô muost dû über mîniu kint den segen haben , daz ist reht ; dîn bruoder sîn dîn kneht . >dô sprach er : < lieber vater mîn , dû solt des gar gewis sîn , ich wile dir wesen undertân diule und ich daz leben hân . .> dâ mit huop sich esaû und gie balde des morgenes vruo mit sînem bogen in den walt . dâ sach er wilt manicvalt . dô hæte sîn muoter ouch vernomen , wie Esau ze velde was komen . dô gie si ze Jakoben zehant . si sprach : < mir ist daz wole bekant , daz dîn vater Isaac niht vile langer geleben mac . er hât dînen bruoder ûz gesant , daz er im vâhe ein wilt zehant , und wile im geben den segen guot . wie wê daz mînem herzen tuot , daz dû in niht haben solt ! wan ich bin dir von herzen holt . möhte ich mit mînen sinnen den segen dir gewinnen , daz der segen über dich gienc , êr er daz wilt gevienc ! >dâ mit gie diu vrouwe drâte zuo irer kemenât . si sprach : < Jakop , lieber sun , ein wîsheit ich dir kunt tuon . gê zuo dem stall und vâch ein kitz unde habe ouch dîn wîze , vile liebez kint , mîn Jakop , schaffe , daz dich dîn vater lobe , und mache daz kitz , daz ez guot sî . dâ sol mîn helfe wesen bî . daz vel bint ich dir über dîn hant , sô wirdet im niht von dir bekant , daz dû in woltest triegen und im den segen ab erliegen . .> der rede wart Jakop missevar . er sprach : < wirdet er von mir gewar , daz ich in wile triegen und im alsô liegen , sô vürhte ich , liebiu muoter mîn , der segen müeze ein vluoch sîn . .> diu muoter zorniclîchen sprach , wan ir diu rede was ungemach : < dû vürhtest dir , sun , ze sêr , dû wilt niht haben êr . einen list wile ich dir vinden . dîn hende wile ich dir verbinden . .> einen list si dô vant . daz vel si im über die hende bant . si sprach : < dû solt dînem vater tragen daz ezzen und solt niht verzagen , sô wirdet der guot segen dir . dîn bruoder kumet niht sô schier . .> daz ezzen er dem vater truoc . daz was bereit alsô kluoc mit wurzen und mit safræn , daz er sô guotes nie gewan . Jakop sprach : iz , vater mîn , mîn triuwe sol dir bereit sîn . .> Isac sprach : < wie bist dû genant ? >dô sprach diu muoter zehant : < ez ist Esau daz kint dîn , und hât dir brâht daz kitzelîn . .> dô er nû was gesezzen und ein teil hæte geezzen und man den tisch von im nam , vile schier Jakop vüre in quam . ein vroelich wort der vater sprach : ich klage niht mîn ungemach , sît dû mir mit vröuweden bist komen . daz hân ich williclîche vernomen . dû bist mir lieber danne mîn leben . ich wile dir mînen segen geben , den ich dir behalten hân . dû wær mir ie undertân . ginc her unde küsse mich an den munt . mîn segen sol dir werden kunt . .> Jakop vorhticlîche zuo im gie . mit armen er in umbevie . dô kuste er in an den munt . er sprach : < dir sol werden kunt der segen , den ich behalten hân . lâ mich dîn hant grîfen an . .> die hende bôt im Jakop zehant . die riuch der vater dâr an vant . zehant sprach Isaac : < die hende ich erkennen mac , daz si Esau sint ze|wâr . daz erkenne ich an dem hâr . doch hân ich des guoten wân , dîn stimme gehôch|er Jakoben an . >dô sprach diu vrouwe : < di rede lâe sîn , ez ist Esau daz kint dîn . dô sprach Isaac der guot man : < sol ich mich des hin|ze dir verlân ? .> diu vrouwe sprach : < ûf die triuwe mîn ez ist daz liep kint dîn . >dô sprach er vile lieplîche , wan er was gar vröuwedenrîche : <nû habe dir , kint , den segen guot , daz dîn er sî behuot , und allez daz von dîner hant geworfen werde ûf daz lant , daz verwerde dir niemer ; dû habest genuoc iemer . dâr zuo sulen dir diu kint mîn iemer undertân sîn . als mîn guot sî dir bekant nâch mînem tôde zehant . und pflic ouch vruo unde spat , als ez got geboten hât , der getriuwen muoter dîn und tuo ire kindes driu schîn . milch und honic sî dîn spîs , got gebe dir daz paradîs . dô sprach Jakop : < lieber vater mîn , des solt dû gar gewis sîn , ich behalte gerne dîn gebot , als liep mir ist der rîche got . ander nâch , als ich gehôrt hân , kom Esau vüre den vater stân . er sprach : < lieber vater mîn , ditz wilt sol dir bereit sîn . daz hân ich dir gevangen ; ez ist mir wole ergangen . .> der vater sprach : wer bist dû ? er sprach : < ich bin ez esaû dîn sun , der ie der triuwen spielt , der hât dir brâht ditz wilt . .> der vater trûriclîchen sprach : < dû entgiltest daz ich niht en|sach . mich helfent wênic mîn witze . swer mir hiute brâhte daz kitz , daz selp wider mich verjach , wan er und dîn muoter sprach dô ich vrâgete wer dâ wære dô seite si daz mære , Esau hæte brâht ein hindenkalp . daz hiez ich mir bereiten halbe . ich wânte , ez wær diu wârheit . daz ist mir nû von herzen leit , wan ich hân im den segen gegeben âne aller hant widerstreben . >dô sprach Esau zehant : < und stüente an im alliu lant , jâ geniuzet er sîn niemer . sîn vîant bin ich iemer , biz ich , vile lieber vater mîn , erriche mich an dem kinde dîn . jâ hât er mir ez êr getân . er wirdet ein ungetriuwer man . er ist zuo der schalcheit kluoc . dô in und mich mîn muoter truoc , swie kleine er wær und swie junc , er gewan mir an den voresprunc . daz ist mir hiute und iemer zorn , daz er êr ich wart geboren . daz was dô leit die muoter mîn . des muoz ich hiute und iemer sîn sîn vîant . biz an mînen tôt bin ich im vîant , des gêt mich nôt . .> diu rede wart der muoter geseit . der was ez von herzen leit . si begunde zuo dem vater gân . si sprach : < hêrr und lieber man , mîn sun Esau und der dîn wile Jakoben vîant sîn . nû vuorte ich , mîn lieber man , Esau gewin im daz leben an . nû rât im , lieber hêrr mîn , daz er âne angest müge gesîn . si sint doch beidiu unser kint , wie si ensament geboren sint . der vater trûriclîchen sprach : swie mir und Esau ein ] ungemach von Jakoben ist geschehen , sô wile ich doch mîn triuwe an sehen . heiz mir Jakoben her gên , daz ich in hôher vore mir stên . >dô gie diu muoter zehant dâ si ire kint Jacobum vant . bî der hant si in gevie , vüre Isaac si mit im gie . si sprach : < hêrr und lieber man , Jakoben hôher hier vore dir stân . .> der vater sprach : <dîn trügenheit , diu sol dir wesen leit , wan_daz ich daz muoz an sehen : dû bist mîn kint . des muoz ich jehen : mîn sun Esau an diser stat vile dicke des gesworen hât wole bî zehen eiden , daz er dich well scheiden von dînem lebene schier , daz solt dû wole gelouben mir , dâ von sô râte ich dir zehant , daz dû rûmest ditz lant , und var in Achaia ; dâ wirdet dir schier kunt getân dîner muoter vater , dîn . den bit , daz er dich bî im wene ; er behalte dich als im wole stât , sît dich dîn muoter im gelâzen hât . .> diu rede geviel der muoter wole . < kum dar ! dû wirdest vröuweden vol ; sît dîn vater ist worden kranc , - sîn leben ist nû niht lanc . >dô vuor Jakop zehant hin gein Achaia in daz lant und vrâgete vruo und spâte in dem lande vile drâte , biz im sîn in wart bekant . er sprach : < ich bin zuo dir gesant . daz hât getân diu muoter mîn , diu muoz dir mit triuwen holt sîn . Rebekka sô ist si genant , ire tugent zieret wole ein lant . .> er sprach : < bist dû erbecken kint , ire kint mir von rehte liep sint , wan si ist diu tohter mîn . iren kinden tuon ich helfe schîn . daz ist billich und ouch reht , ez sî maget oder kneht . ich tuon dir sô ich beste mac . sælic muoz sîn der tac , daz dû mir bist worden kunt . .> er kuste in guotlîche an den munt . hei wie lieplîche er dô sprach : < daz dich mîn ouch ie gesach , des bin ich vrô mit triuwen . dîn vart sol dich niht riuwen ! .> Isac Abrahames sun , von dem wile ich iu kunt tuon , der lebet bî sînen zîten ze|wâr hundert und sehs und vierzic jâr . nû hân ich iu gesaget gar von sînem alter vüre wâr . bî im beleip er , daz ist wâr , mêr danne ein ganzez jâr , biz er ein schoene maget ersach - von der sô hæte er ungemach - , diu was geheizen Rachel . ire lîp was schoene und sinewel , und was der jâr gar ein kint . al megede di nû sint , die kunden niht gelîchen der megede wünniclîchen . ire vater der hiez Laban und was ze|wâr ein guot man . sîn hûs stuont mit êren wole , als eines vrumen mannes sol . dâr inne was spîs genuoc . allez daz daz ertrîche truoc , des was genuoc dâr inne . er hæte ouch witz und sinne . sîn ander tohter H diu an hiez Lia , di hæte er ouch mit êren dâ und ander kint genuoc . Lia was an werke vile kluoc : doch was Rachel schoene niht gelîch . Jakop diente ir vlîziclîche , Laban umbe Rachel siben jâr - daz ich iu sage , daz ist wâr - , und lobete im Laban sie ze gebenne âne aller hant widerstreben , ob er im diente mit triuwen ; ez solte in niht riuwen . Jakop diente Laban umbe sîn tohter wole getân . dâr zuo hæte er ein gunst . er satzte ouch al sîn kunst , daz er Laban willen tæte , die_wîl er sîner tohter bat . dô daz sibent jâr ende hæte , wider sînen enn er dô redete : ich hân verdient di maget guot , nâch der mir stuont mîn muot . dâ von bite ich dich , in mîn daz dû dir lâzest entvolhen sîn , daz mir Laban lône mit sîner tohter schoene , als er mir gelobet hât . des wile ich niht haben rât . der en sprach : < Jakop , liebez kint , an dir ich niht wan driu vint . dâ von gên ich mit dir schoene und wile dir vordern dîn lôn . .> si giengen dâ si vunden stân di juncvrouwen vore hêrrn Laban . der enzühticlîchen sprach , dô er hêrrn Laban an sach : < hêrr Laban , lieber vriunt mîn , sol ich mit hulden sprechente sîn - wan ich bin iu mit triuwen holt - : Jakoben ir billîche lônen solet . der hât iu gedienet siben jâr umbe iuwer tohter , daz ist wâr . .> des antwurte dô hêrr Laban , er sprach : < ich im wole êren gân unde mînem kinde ze|wâr . ich wile im|ez geben offenbâr . .> Jakop sprach : vile lieber hêrr mîn , ez sol des billich zît sîn , daz ir mir gebet iuwer kint , dâ hân ich umbe gedienet sint . >dô sprach Laban der guot : < ich sage dir mînen muot . ich wile dir geben die tohter mîn - des solt dû gar âne angest sîn - und wile dir ir wole gunnen . .> er sante nâch sînem künne und nâch sînen mâgen , die wolte er râtes vrâgen . dô begunde ez in allen vile reht wole gevallen . dô was ze den zîten der site , daz sich di briute verhiengen mit zindâl ire antlütze , als ez den juden noch ist nutz . wan er sîn tohter Liam gap Jakoben , als im gezam , dô want Jakop , ez wær Rachel . er was ze nemenne dô vile snel . diu hôchzît werte biz an di zît , daz man si zesamene leit in ein kemenâte . daz was des nahtes spâte . dechein venster gap in daz lieht . dâ von mahte er gesehen niht , daz Lia an dem bette lac . mit ir er schuoh der vröuweden pflac , wan er des want , ez wær Rachel ; dâ von was er zuo dem bette snel . des morgenes dô der tac ûf quam , dô ersach er vrouwen Liam . dô wart er trûric und unvrô . er gie zuo sînem sweher dô . er sprach : < wie habet ir mir getân ? nû wart ir ein triuwer man . wie bin ich hiute verrâten in diser kemenâten ! ich hân vile grôzez unheil , daz Rachel mir niht wart ze teile . des muoz daz herze und und der lîp mîn iemer volles jâmers sîn . >dô sprach sîn sweher Laban : < dû bist ein wunderlîcher man . ich sage dir in kurzer vrist , wie ez dir widervarn ist . ein sît ist in dem lande , daz er muoz haben schande swer sîn jungestez kint gît ûz der wirdet an êren blint , und læt di alten sitzen still : daz ist niht vriunt und mageswille . .> Jakop muoste in trûren stân . < daz solet ir êr gesaget hân mir , daz ist von gote reht . ich was umbe Rachel iuwer kneht und diente iu volliclîche siben jâr . merket , ob ich sage war ! der habet ir mir gelônet niht . dâ von mir leit von iu geschihet . .> der sweher sprach : <lâ dînen zorn , dû solt dîn dienest niht hân verloren . ê_daz dû würde zornvar , ich dienete dir ouch siben jâr . .> er sprach : < ich wile dînes dienestes entbern , woltest dû mich einer bete gewern ; daz wolte ich dienen âne nôt iemer biz an mînen tôt . .> er sprach : < lieber Jakop , nû sprich , swaz dû wilt , daz tuon ich . des setze ich ein gewissez pfant mîne driu in dîn hant . swaz dû sprichest , daz tuon ich ; daz wile ich dienen umbe dich . dô sprach Jakop , der degen snel : < gip mir dîn tohter Rachel , die wile ich ouch ze wîbe hân ; sô hâst dû wole an mir getân ; dâr umbe wile ich dienen ze|wâr volliclîche noch siben jâr . .> des antwurte im dô Laban : < dû bist ein wunderlich man . wilt dû mir dienen siben jâr , ich wile sagen offenbâr vore disen vrumen liuten wile ich dir bediuten , daz si dîn ander küene muoz wesen , wilt dû des niht entwesen . ûzehant gâben|si beide an einander driu und eide , daz ez vile stæte solte wesen . er kunde âne sie niht genesen . dô diu siben jâr hæten ein ende gar , dô hiez er Rachel vüre in gên dar . er sprach : waz ich gelobet hân , daz wile ich gerne stæte hân , unde wile ez lâzen wâr . got gebe daz si wole gevar ! >dô daz lîâ hæte ersehen , si begunde wider iren vater jehen : ânein , lieber vater mîn , lâ ez ein andern man sîn , der mîn swester nemen sol . mîn lîp wirdet gar leides vol . .> Jakop ûz grôzem zorne sprach : < dû hietest wole dînen gemach . wilt dû niht mit gemache sîn , dû kumest niht an daz bette mîn . knehen , Jakop , mîn lieber man , dû solt dîn triuwe sehen an und lâ mich langer bî dir sîn . ich gân dir wole der swester mîn . lâ mir dîn guot wesen bî . wilt dû noch zwô oder drî , der wile ich dir wole gunnen . nim under mînen kunnen swelich dir gevalle baz . daz wile ich lâzen âne haz . .> der rede was dâ genuoc . einen zindâl man dar truoc , dâ diu schoene Rachel gienc . ire ougen man dâ mit verhienc nâch dem jüdischen site . der selp volgete in noch mit , den juden gar âne widerstrît ze iegelîches hôchzît . dô wart im Rachel gegeben . mit vröuweden wolte er mit ir leben . dô er di zwô swester guot hæte an im mit vrîem muote volliclîchen zwei jâr , dannoch hæte er niht volle gar küenen zuo sînem lîbe genuoc . er was zuo minnen alsô kluoc , daz er im dannoch zwô nam . des wolte er haben dechein schame . die selben wile|ich iu nennen , daz ir si müget erkennen . diu ein sîn dierne belâ , diu ander diu hiez Zelfa . die nam er beide an der zît . des gewunnen si ire vrouwen nît bî den selben jâren , wan si ire dierne wâren . doch muoste ez sîn ire wille , und muosten swîgen stille . bî den vier wîben er gewan zweliv süne wole getân . der ein wart Josepch genant , der wart gevuort in Egiptenlant . der ander hiez Benjamin , der drit bruoder Neptalim . der vierde gat was genant , der vunft Asser erkant . der sehste was Ruben ze|wâr . der sibent Levi , der lebete gar âne schande , dem gap der vater lôn . der ahtet der hiez Simeon . der niunt was Judas genant ; der gap den rât , daz man versante Josepch an der selben stat . der zehent der hiez Josaphat . der einlifte der hiez danne vile schône . der zwelif der hiez Zabulon . von disen sünen vore genant wurden zwelif geslehte erkant . den wile ich reiten ire zal , daz ir|es erkennet überal . ich hân von in wole vernomen , daz von den zweliven ist bekomen hundert tûsent , daz ist wâr . dannoch sô habent si an ire schar , daz tuont uns diu buoch schîn - ir sulen dannoch mêr sîn vier und vierzic tûsent gar zuo den hundert tûsent , daz ist wâr . dâ von kom israhêlischiu diet als ez got wolte und riet . der dise zal uns tet bekant , der ist Johannes genant : der hôch êwangelistâ hât uns vore geschriben sô . in den latînischen buochen sol man di wârheit suochen . Jakop von sînen sünen gie ûf einen berc , dâ er nie sît noch êr komen was , und leite sich nider ûf ein gras . dâ slief er alein . sîn houbet lac ûf einem steine under einem schoenen grüenen boume . dâ troumte im ein süezer troum , wie ein leitær güldîn gie zuo unserm trehtîne . die leiter nieman habet noch vüert , von der erde an den himel rüert . des muoste si stên stille ; daz selp was gotes wille . di engel ze tal und ûf stigen , gegen gote si ze|allen zîten nigen . si hæten wîziu kleider an , di selben engel wole getân . ire wünne diu was alsô grôz , daz si des stîgennes niht verdrôz . Jakop der sach die wünne an . maniger vröuwede er dô gewan , wan im wart êr noch sît nie sô kurz dechein zît , wan sîn lîp was vröuweden vol ; dâ von sô wart im nie sô wole . dô er dâ entwachete - sîn lîp vore vröuweden krachete - , dô sach er einen engel stân , der wolte an di leitern gân . mit armen er in zuo im vieng , dô er sô schoener vore im gie . mit handen , mit armen er in twanc . die naht er allez mit im ranc . der engel sprach : vile sælic man , lâ mich , der tac wile ûf gân . .> er sprach : < ich lâze dich niht drât , dû segenest mich danne an diser stat . ûzehant dô gap er im den segen : < der heilic got müeze dîn pflegen . >dô im diu wünne was zergân , diu im sô wole hæte getân , wider sich selben er dô jach , wan er dicke daz wort sprach : < ich weiz ze|wâr , dise stat got dâr zuo beschaffen hât , daz er ein hûs hier haben sol , daz erkenne ich bî der leiter wole , und daz daz himelisch tor stêt gein diser stat enbore . ander nâch er dicke trahte , daz er ein betehûs machete dem lieben gote ze êren , sîn lop dâr inne ze mêrenne . einen altær satzte er dâr în . dâr zuo kêrte er sînen sin , daz er in zieret schône . des gap im got sîn lôn . ez stuont ouch dâr zuo sîn muot , daz er in wîhte mit öle guot . den selben list er dô vant , daz er in wîhte mit sîner hant , den altær an der selben vart , dâ von gote gelobet wart . nû lâzen wir die rede stân und grîfen zuo Jakobes kinden an , diu wir haben vore genant . diu geschrift tuot uns von in bekant , daz si wærn wole getân . der vater hiez si ze velde gân , dô si sô alt wâren . bî den selben jâren under den kinden was ein kneht , der was im ze dieneste gereht : der selp was Josepch genant , den liuten was er wole bekant . sîn Zuonam hiez der troumær . dem vater was er niht unmær . er entvalch im schâf , rinder vile , der ich niht aller nennen wile und niht al genennen kan . er wart ze|wâr ein vrum man . eines tages er lac und slief . ein troum im in sîn herze lief , wie er saz under einem boume . sehet ! alsô was sîn troum : wie|er ûf einem grüenen anger , ûf einem plâne gesezzen wær ze tal under dem breiten boume . dô nam er aller stern goum , die an dem himel wâren ; die sach er schône varen an dem Firmamento , einer nider , der ander hôhe ; die wârn al schône vile gar , als im der troum seit vüre wâr . doch sach er dâr under einliv sternen besunder , die lûhten ûz den andern gar , des nam Josepch vile wole war ; dâr zuo sundende manne , die bâten in mit den einliv Isternen an und wurden im dienestes undertân , die einliv stern , sun und manne . dô er dô entwachete , des troumes er dô lachete , wan er was sîn vile vrô . zuo sînem vater sprach er dô , dô er in êrst an sach : vile lieber vater , .> er dô sprach , ich bin gelegen under dem boume dâ ist mir getroumet ein troum , wie einliv stern , sun und man mich solten beten an . daz erhoert diu muoter dô . des troumes wart si vrô . si sprach : < sun , den troum lâ stân , der sol dir wærlîche wole ergân . .> der vater sprach ouch zehant : < mir ist an dem troume bekant , daz dir dîn bruoder sunder wân werdent al undertân . daz bediutent di einliv stern , daz si dîner genâden gern ; sô bediut der man und sunne , daz wir dir dîner êren gunnen , ich und diu liep muoter dîn , und doch in dînen genâden sîn , ich und dîn muoter . daz geschihet . nû brich an uns dîn driu niht . dû wirdest ze|wâr ein gewaltic man , vüre wâr ich dir daz sagen kan . >dâ mit diu rede gelac ze|wâr biz an den dritten tac . daz vihe si hin|ze velde triben . Josepch der was dâ heim beliben . dô er der bruoder niht en|sach , ze velde was im nâch in gâch . dô si in verreste sâhen gên , dô begunde der ein ûf stên und sprach : <seht , lieben bruoder mîn , Josepch wile unser hêrr sîn , als im mîn vater hât erleit . wir sulen in vâhen , des ist zît , und werfen in in ein piscinam . des muoz er sîn gehôrsam . des mac er niht entwenken , wir sulen in ertrenken und besehen , waz im helfe sîn troum , der im troumet under dem boume . wir sulen ouch niht vergezzen , wir jehen , en haben verezzen ein übel tier ûf dem plâne . der rede sulet ir mir gestân . ein lamp sulen wir toeten und mit dem bluote roeten sîn gewant , daz er hât an getragen , und sulen mînem vater sagen , ein tier habe in verezzen gar . daz hât mîn vater vüre wâr . der ander bruoder sprach dô : ânein , lieber bruoder , rede niht alsô . .> der selp was Ruben genant . hei wie tiur er si manet ! wir sulen sîn bluot vergiezen niht , oder uns von gote vile wê geschihet . wir sulen im helfente wesen , daz er noch langer müge genesen . er klagete des bruoderes ungemach , wan er ûz grôzen triuwen sprach : wir sulen in hier niht toeten noch in des tôdes nüeten . wir werden an der sêl verloren und müezen dulten gotes zorn . uns geschach als Kain geschach , der an sînem bruoder sîn driu zerbrach . reht alsô müeze uns geschehen . des muoz ich von der wârheit jehen . vile lieben bruoder , lât in genesen . wellt ir sîn aber niht entwesen , sô verkoufet in in Egiptenlant , sô wirdet er uns niemer mêr bekant . .> di rede erhôrte Josepch dô . dô wart er trûric und unvrô . er sprach : < lieben bruoder mîn , lât mich von iu gescheiden sîn , wan ich wile gerne scheiden von iu zuo den heidenen , daz ir mir lât den lîp mîn durch unsern lieben trehtîn . >nû merket , ze der selben zît kom zuo in ein wagen wît , der truoc koufliuterîche . die bruoder kômen gemeiniclîche zuo dem wagene gegangen . dô wart vile wole entvangen die koufliut gemeine , grôz unde kleine . si sprâchen : wellt ir koufen reht ze|wâr einen vrumen kneht , den geben wir iu ringe umbe drîzic pfenninge . >dô sprach der koufman zehant : < lât mir den kneht werden bekant unde lât mich an im spehen , ob ich mich gewinnes müge versehen . .> Josepch wart vüre in dô brâht , der was in wünniclîcher aht . zehant dô in der ein ersach , wider sîn bruoder er dô sprach : < ich wile in haben ringe umbe drîzic pfenninge . die wile ich iu gerne geben und wile dâ wider niemer streben . .> die bruoder tâten dâr inne schîn , daz si sîn vîant wolten sîn . die pfenninge nâmen si umbe in . daz dûhte den koufman guot gewin . er sprach : < Josepch , wilt dû mit mir ? ich gibe dir ros und kleider schier . .> des antwurte Josepch dô , wan er des koufes was vrô , daz er kom von den nüeten wan er in niht lie toeten . er sprach : < vile lieber hêrr mîn , ich wile vile gerne bî iu sîn . .> si vuorten in ûf dem wagene hin und sprâchen : < wir haben guoten gewin an disem jungelinge . silber und pfenninge wirdet uns umbe in schoene ze solde . ich wæne , man gebe uns golt umbe disen hövischen knaben . daz wile ich vüre die wârheit sagen : wir haben gar reht getân daz wir in gekoufet hân . .> si vuorten in in Egiptenlant . ein rîcher küninc was in bekant , der was geheizen Pharo . dem verkoufeten si in dô , wan er was vile starc . er wart gegeben umbe manic marc , des si vrume muosten hân . alsô der kouf wart getân , dô hiez man in schône kleiden zuo den edeln heidenen . nû lâzen wir die rede stân und grîfen zuo den bruodern an . dô si ze hûse giengen , ein lamp si dô viengen unde toetten daz zehant und nâmen Josephen gewant unde netzeten daz mit bluote - daz dûhte si al guot und truogen|ez dâ si vunden stân iren vater den biderben man . < sich , vater , wie uns ist geschehen ! den jâmer haben wir an gesehen , daz wir unsern bruoder mit nüeten ein wilt sâhen toeten . daz hât in verezzen alsô gar , daz dâ beleip weder hût noch hâr . doch haben wir uns wole bedâht , daz wir sîn gewant haben brâht . >dô er diu kleider ane sach , ûz grôzem jâmer er dô sprach : < ô|wê mir mîner grôzen nôt ! ich wolte , daz ich wær vüre in tôt , daz dûhte mich billich und reht . er was ze|wâr ein vrumer kneht . .> er wart vore leide missevar und brach ûz dem kopfe daz hâr , daz ez verr von im stoup , als von dem boume tuot daz loup . ze aller zît er lûte schrê anders niht danne ach und wê : Jesusep , vile lieber sun mîn , mîn herze muoz iemer trûric sîn . .> er sprach : < âwe ! vile wildez tier , waz hân ich getân dir , daz dû mîn kint hâst verezzen ? ich kan sîn niht vergezzen . beidiu naht unde tac geleit sich niht mînes herzen klage . ô|wê der werden muoter dîn ! diu muoz iemer trûric sîn . ouwê ! ich muoz vore jâmers nôt , ich und dîn muoter , ligen tôt . ouwê ! mîn herze von vröuweden scheidet , daz leben mir ze aller zît leidet . daz trûren wile mir an gesigen , vore jâmer muoz ich tôt ligen . ô|wê der süezen sumerzît , diu al der werlte vröuwede gît ! diu ist ein gall worden mir . tôt , bringe mich von dem lebene schier ! .> die vrouwen viel er mit jâmer an . alsô tet ouch diu vrouwe iren man . si sprach : < Josepch , kint mîn , sol ich von dir gescheiden sîn ? .> mit jâmer si trûriclîchen gie . iren wirt si aber umbevie mit manigen heizen zehern grôz . daz wazzer ir über diu wanc vlôz . diu unmaht mit in beiden ranc , daz si si warf âne iren danc , daz si vielen ûf daz gras . ir beider sin dâ von in was . mit wazzer labete man si beide . daz geschach von ire herzen leit . alsô lâgen|si unversunnen ûf der heide bî einem brunnen . niht grôzer mohte sîn ire klage . alsô lâgen si zwêne tage . ir beider kint kômen in zuo an dem morgene niht ze vruo und sâhen dâ ir beider nôt , daz si vore leit nâhen wârn tôt . mit wazzer labeten si|es ze stunt . daz wazzer ran in ûz ire munt . si jâhen : < wollet ir mit nüeten iuch vore leide toeten , daz ist uns kinden ein slac , daz nieman widertuon mac . daz sol man , vater und muoter mîn lâzen âne zorn sîn . mit jâmer wîsten si si beide ze hûse ab der grüenen heide . waz sol ich mêr dâ von sagen ? vile jâmerlich sô was ire klagen . nû sint si mit jâmer hier . ich sage iu , wie|ez Josephen ergie bî dem küninge Pharao . er wart sô gewaltic , daz sîn drouwe die liute sêr vorhten , daz si niht en|worhten daz wider sîn hulde wære . alsô kündet uns daz mære . zuo marschalke machete er in zehant . er entvalch im liut und lant , und wart gewaltic über daz rîche ; ez muoste im dienen sicherlîche sam dem küninge Pharao . als harte vorhte man sîn drouwe . Pharô der gewaltic man sach sînen schenken vore im stân . er sprach : <schenk , ir sît ungereht : ir und iuwer boeser kneht habet mir guotes vile entragen . bî mîner wârheit wile ich sagen , daz ir mir sît unmær . ir müezet in einen karkær und müezet dâr inne lîden nôt und ouch kiesen den tôt . ûzehant ruofte er dem swertdegene : < vuorte in hin und heizte in legen in den karkære . ez muoz im werden swære . ûzehant dô er ez gesprach , nâch sînem willen daz geschach . dâr nâch sante er zehant dâ man den pfistermeister vant . dû hiete vile starken übermuot , dû hâst verstolen mir mîn guot . er sprach : < wie hâst dû mich betrogen und mir mîn guot ab erlogen ! über mîn guot gie der schûr . ez muoz dir werden sûr . als liep mir ist die triuwe mîn , dîn lîp muoz verloren sîn . dîn übermuot wirdet dir swær . dû muost in den karkær zuo dem ungetriuwen schenken mîn . dâr inne müezet ir mit leide sîn . ûzehant man in dô in stiez , als in der küninc Pharo hiez . dâ lâgen si mit jâmers nôt , vile nâhen was in dô der tôt . Josepch der gewaltic man , dem was daz rîche undertân und ouch die liute dâr inne . eines tages diu küninginne gie mit ire juncvrouwen in einen garten schouwen . Josepch vant si dâ vore stân . si was ein vrouwe wole getân . diu kleider diu si an truoc , diu wârn edel und rîche genuoc . Josepch sach sie mit vröuweden an . si wîste in minniclîchen danne und sprach : < lâ dich besprechen , mîn herze wile sich brechen , swenne ich ersihe dînen lîp . ich bin ze|wâr ein vlætic wîp . mîn rede solt dû vile schône verstân : dîn will sol an mir ergân , wan ich bin dir von herzen holt . pfenninc , silber unde golt neme ich niht vüre dînen lîp : ich muoz werden ze|wâr dîn wîp . .> Josepch mit vrîem muote sprach : < diu rede ist mir ein ungemach , wan ir sulet , schoeniu vrouwe mîn , disen schimpf lâzen sîn . mîn hêrr getrûwet mir sô wole , daz ich an im niht brechen sol mîn driu die ich gein im hân . dâ von sulet ir die rede lân . ich næme niht daz ich ie gesach , alsô er gein ir verjach , < und iemer mêr mac gesehen - des muoz ich von schulden jehen - , daz ich zerbreche di driu mîn : dâ von lât iuwer bîten sîn . .> diu vrouwe diu wart zornvar . < dû bist ein zac , daz ist wâr , daz dû mich niht wilt nackent bestân . dû soltest nie sîn worden ein man . sich , liep , an mînen schoenen lîp . ich wær vile gerne dîn wîp . wilt dû des niht gelouben mir , ich erzeige dir mînen willen schier . dû kumest niht von hinne , alsô sprach diu küninginne , < mîn will muoz an dir ergân . dû bist ein verzageter man . >dô er iren ernest ersach , < vile schoeniu küninginne , .> er sprach , < dîn will sol an mir niht ergân . mîn triuwe ich ie behalten hân an dem vile lieben hêrren mîn . burc , stêt und als daz sîn stêt vile gar in mîner hant . entvolhen hât er mir sîn lant und swaz er guotes ie gewan - daz ist mir allez undertân - , sînen hort allen gemeine wan dich , vrouwe , aleine . dâ von sô lâ dînen zorn . mîn houbet wær billîche verloren , bræche ich an im di triuwe mîn . .> si sprach : <nû lâ die rede sîn . ich wile dich sîn niht erlân , dû müezt mit mir ze bette gân . .> von der vrouwen er dô gie . bî dem mandel si in gevie . si sprach : < dû kumest alsô niht hin , dû hâst niht rehten sin . >dô zukte er sich sô harte , daz im der mandel zarte . dô sach si wole den ernest sîn . si ruofte : vile lieben liut mîn , hilfet mir von diser sêr : Josepch der wile mîne êr mir hier an gewinnen . ich mac mit mînen sinnen niender von im bekomen . >dô ire gesint hæte vernomen ire klagelîchiu mære , daz wart in allen swære . hei wie si zuo im drungen , die alten und die jungen ! und vuorten in an der selben stat in einen karkær dræt . dâr nâch der küninc zuo reit . diu vrouwe im iren gebrestente , er hæte sie gehabet in nüeten . ander umbe sol man in toeten , .> sprach der küninc Pharao . < daz lâze ich durch niemannes drouwe , er muoz mir lâzen sînen lîp umbe mîn vile liebez wîp . .> in dem karkær Josepch lac manigiu zît unde tac bî dem schenken ze|wâr und bî dem becken , daz ist wâr . si hæten swær zît genuoc . doch was Josepch bî in sô kluoc , swaz in troume kômen zuo , di erleit er in des morgenes vruo . eines nahtes dô der schenc slief , ein troum im in sîn herze lief . alsô dem becken ouch geschach . daz was in beiden ungemach . des morgenes dô der tac erschein , vile trûric was daz herze den zwein , dem becken und dem schenken . si begunden in gedenken . die troume wurden in swære , dô sprach Josepch der gewære : < wie sît ir beide sô missevar ? iuwer herze mac sîn trûric gar . .> der schenc sprach : < lieber vriunt mîn , mîn herze hât manigen harten pîn . von einem troume daz geschach , daz ich lîde grôzen ungemach . >dô sprach Josepch zehant : < lâ mir den troum werden bekant . ich bescheide dir in ze wârheit , daz sî dir sicherlîche geseit . >dô sprach der schenc zehant : mîn troum sol dir sîn bekant . mir troumte , wie ich in der hant mîn hiete einen bechær güldîn . an dem bechær lac mîn sin . driu wînber drukte ich dâr in unde truoc den bechær enbore allez dem küninge vore . dâ mit wolte ich im schenken . nû kan ich niht gedenken , wie mir der troum sule ergên . dâ von muoz ich in trûren stên . .> Josepch sprach : geselle mîn , dû solt des gar gewis sîn , diser troum sî dir ein krône . der küninc wile dir geben lôn , daz bezziste daz ie man gewan . wie wole ich dir der êren gân ! dîn sorge wert niur drî tage , sô hât ein ende dîn klage und dîn trûriger muot : dîn hêrr [ als êr an entvilhet dir sîn guot . sô solt dû , lieber geselle mîn , an mich gedenkente sîn , alsô daz ich mînes hêrren hulde gewinne umbe mîn unschult . >dô lobete im der schenc dô . er sprach : < ergêt der troum alsô , als dû mir hâst vore geseit , ich gibe dir des mîn sicherheit , ich erloese dich schier von nüeten und lâze dich nieman toeten . >dô sprach der bec zehant : mîn troum sol dir ouch sîn bekant . den solt dû mir erlegen wole . .> er sprach : < ich tuon reht als ich sol . swie er sol ergên dir , daz bediute ich dir schier . er sprach : < mir troumte , wie ich solte gên und wie ûf mînem houbete solte stên driu harsip michel unde wît und wie an der selben zît brôt dâr inne wære vile , dâ mit di vogel hieten spil . wunderlich was ez gestalt , daz brôt was manicvalt . daz begunden her ûz klüben di raben und die tûben meisen und klein vogellîn liezen niht dâr inne sîn . ich en|mohte ir niht vertrîben , ich liez si dâr inne belîben . >dô daz Josepch erhôrt , < den troum erlege ich an ein ort . der ist dir niht ze guot . ich sage dir wole waz man dir tuot : von hiute an dem dritten tage sô wirdet grôz dînes herzen klage , sô ist dîn troum ergangen , wan dû bist erhangen . >dô sprach der beckære : < daz wær ein leidez mære dem lîbe und dem herzen mîn . diser troum sol bezzer sîn , wan dû wilt mich triegen und ûf mîn triuwe liegen . knehen ich ze|wâr , .> sprach er dô , < ergê dir der troum niht alsô , sô solt dû des gewis sîn , daz ich dir lâze daz houbet mîn . .> der bec wart dô trûricvar . ich geloube dir niht umbe ein hâr , vile rehter triegære ; dîn rede ist mir unmære . ander nâch an dem dritten tage nâch Josephes rede , nâch sîner sage , sprach der küninc zuo der zît : < ez ist nû komen mîn hôchzît , der tac dâ ich bin an geboren , des hiete ich gerne mir erkoren einen schenken der wære guot und êrbære - des bedorfte ich zuo der hôchzît wole - , den algest hæten vüre vol und dâr zuo daz gesint mîn . nû kan ich niht welente sîn der mir dâr zuo zæme , der sich daz ambet an næme . nû lêret mich mîn selbes muot , daz mir ieman sî sô guot sô der alt schenc mîn . des wile ich in lâzente sîn und wile im geben mîn hulde umbe al sîn schulde , die er gein mir hât getân . sîn kumber der sol ende hân , wan mir ist nieman sô guot ze schenkenne , alsô seit mir mîn muot . den becken heiz ouch vüre mich gân . des lîp muoz in trûren stân umbe sîn missetât , di sîn lîp begangen hât mit diube und mit trügeheit . daz muoz im wærlîche werden leit ! bôsheit hât er begangen , des muoz er wærlîche hangen . ander nâch der küninc sante dâ man des karkærs meister vant . er sprach : < lâ dich niht verdriezen , den karkær heiz entsliezen , und bringe mir her di zwêne manne , als ich dir ez hân kunt getân , den becken und den schenken . lâ dir si niht entwenken , als liep dir sî dîn selbes leben . dem einen wile ich wider geben sîn ambet , daz er hæte êr von mir , den andern hiez hâhen schier , wan ich im sîn von herzen gân . ich wile in niemer sehen an . den andern heiz dû komen her . diu zwei sint mînes herzen ger . >dô der meister daz ersach , zuo dem karkær was im gâch und nam her ûz di zwêne manne . der bec sprach : < ez mac ergân , als mir Josepch hât geseit . nû sich ich selp die wârheit . .> Josepch der ruofte den schenken an : Karschenke , tuot als ein vrum man und tuot an mir iuwer driu schîn und manet den lieben hêrren mîn . der schenc lobete im dô stæte , daz er ez vile gerne tæte , ob er gewaltic würde als êr . < Josepch , swie ez mir ergê , dîn sorge hât ein ende âne alle missewende . >dâ mit den schenken vuorte man dô vüre den küninc Pharao . dô in der küninc an sach , ein guotlich wort er zuo im sprach : < swaz dû mir leides hâst getân , daz wile ich allez varn lân . dîn ambet wile ich dir lâzen wider . nû pflic sîn baz danne sider , oder ez wirdet dir von mir swær : ich tuon dir sam dem beckær , der dâ ist erhangen ; der hât sînen lôn entvangen . .> der schenc viel an sîniu knie . er wart sô vrô von herzen nie . er sprach : < genâde hêrr mîn , dîn dienær wile ich iemer sîn . .> der küninc hiez in ûf stên und an sîn ambet wider gên . den becken hienc man an der stat umbe sîn grôz missetât . dâr nâch der küninc sante wîten ûz in diu lant nâch hêrren und nâch knehten , die sich solten gerehten zuo der grôzen hôchzît . si riten nâhen unde wît ûf velden und ûf strâzen . si wolten nieman lâzen , si kæmen geriten und gegangen . sweliche si sâhen diu wurden gevangen , kint , manne unde wîp . swer dâ hæte mennischlîchen lîp , die muosten al mit in varn . des vuoren si mit grôzen scharn . swaz man dô armer liute vant , di wurden berâten zehant , man gap in niuwiu kleider an . si jâhen , ez solte nieman vüre den küninc blôz gân noch in swachen kleidern stân . dâ von sach man niht alt gewant . daz bezzist daz man veil vant , daz gap der küninc sicherlîchen den armen und den rîchen . di bezzisten spîse di ieman zuo sînem munde ie gewan , der muoste dâ an mâz sîn . Môraz , mete unde wîn gap man dô ze rehte dem ritter und dem knehte , biz_daz diu hôchzît ende nam mit vröuweden gar âne alle schame . nâch diser grôzen hôchzît wart Pharao gewaltic sît , daz man in harte vorhte , daz nieman niht en|worhte daz wider sîn hulde wære . alsô saget uns daz mære : eines nahtes dô er entslief , ein troum im in sîn herze lief , wie er gienc an ein velt , dâ hæte er schoene korngelt . dâ sach er siben halme stân , di wârn grôz und wolegetân und hæten dô vile liehten schîn . ûz ieteslîchem helmelîne mit grôzen kreften schôz siben eher , diu wârn grôz , daz man ir niht gelîch vant über al der heidene lant . diu liez er wünniclîchen stân . er begunde allez vüre sich gân snelliclîche ûf daz velt . im troumte , wie starken widergelt die vogel hieten mit gesange . di bluomen mit gedrange stuonden ûf dem velde iesâ . er sach ouch siben halme dâ , die wârn arm und niht rîche , einez dem andern ungelîch , wan er dâ nie niht kornes vant . si stuonden sam si wærn verbrant , ir ieslîchez besunder . des nam in grôz wunder . dâr nâch dô hôrte er diezen , ein michel wazzer vliezen . des wazzers er nam goum . daz geschach allez in dem troume . bî dem wazzer sach er gên siben veizet ohsen vore im stên . dâr nâch giengen siben ze|wâr , die hæten niht danne hût und hâr unde vile magerz gebeine . daz vleisch was in unrein . si hæten weder kraft noch maht . Pharao im dô gedâhte : hêrr got , wâ wellent di ohsen hin ? dô stuont ire muot und ire sin zuo den veizeten an der stat . si verâzen si âne mâzen drât daz ir niht beleip ze|wâr gebeine , hût noch daz hâr . dâ mit entwachete hêrr Pharao . des troumes was er vile unvrô . zuo sînem râte er dô gie . er sprach : < ein troum mich hînaht gevie , der ist gewesen alsô starc , ich wolte dâr umbe tûsent marke geben der mir bediutet in . sî ieman der nû habe den sin , der sich ez müge genemen an , swaz mir der leides habe getân , daz wile ich im als vergeben âne aller hant widerstreben . .> die rede erhôrte der schenc dô , des was er von herzen vrô . er sprach : < lieber hêrr , wellet ir einem nôtigen manne schier geben iuwer genâde und iuwer hulde , sô wile ich in die schult mitsament dem selben manne stân , ob iu der troum niht sule ergân , als er in erleit ze rehte dem ritter und dem knehte . >dô daz hêrr Pharao erhôrte , er sprach : <nû bringe mich an ein ort diser rede , schenke mîn ich wile dir holt mit triuwen sîn . .> er sprach : < ich sage dir bî der zît , Josepch , der in dem karkær lît , der hât vile wole die wârheit mir und dem becken vore geseit , als ez uns ist ergangen , daz er ist erhangen , und daz er mir des gunne , daz ich dîn hulde gewünne und dîn schenc würde als êr ; der troum mir reht alsô ergê . >dô der hêrr hêrr Pharao di rede von dem schenken dô erhôrte , dô hiez er îlen trat ; ez was vrüeje und niht spæte . er sprach : < ir sulet des niht en|lân , ir heizet Josephen vüre mich gân , und îlet drât daz er mîn hulde niht verliese umbe die schult . .> di boten îlten als si solten und als si durch vriuntschaft wolten . si kômen zuo dem karkær gegân . Josephen vunden|si dâr inne stân , der schenc und daz gesinde . er sprach : areht als mînem kinde hân ich , Josepch , geholfen dir , daz solt dû wole gelouben mir . nû bis gar von herzen vrô : dir hât der küninc Pharao sîn genâde und sîn hulde gegeben âne aller hant widerstreben . ez hât ende dîn swær . .> si nâmen in ûz dem karkær . zühticlîche er mit in gie . Pharo lieplîche in entvie . er sprach : <nû habe mîn hulde umbe al dîn schulde . ein rede ist mir von dir bekant , dâr umbe ich nâch dir hân gesant , der ich dich niht verhelen wile . sît dû hâst wîstuom vile , sô bringe mich von sorgen . mir troumte hiute an dem morgene , wie ich ze velde solte gên . dâ sach ich siben halme stên , und ûf ieteslîchem helmelîne muosten siben eher sîn , diu wârn kornes alsô vol , daz si mir gevielen wole . dô kom ich vürebaz gegân . dâ sach ich aber siben stân , dâ was niht kornes inne . nû lege dâr zuo dîn sinne , daz dû den troum erlegest mir , des wile ich iemer danken dir . dannoch wile ich dir mêr sagen mînes troumes - lâ dich niht betrâgen - : mir troumet , wie ich kom gegân zuo einem wazzer , dâ ich vant stân siben ohsen , di wârn veizet genuoc , daz si ire bein kûme getruoc . dâr nâch sach ich gar siben mager ze|wâr , die sach ich jâmerlîchen zannen ; der hût was über ire gebeine gespannen , dechein vleisch an den ohsen was . si giengen an dem grüenen grase . daz sach ich allez in dem troume . der ohsen nam ich aller goume . dô sach ich , daz di siben ze|wâr die veizeten verâzen alsô gar , daz dâ niht beleip ein klô . des troumes was ich gar unvrô . .> Josepch der troumære sprach : < mir ist niht swære , daz ich den troum erlegen sol . di halme di dâ wâren vol , daz bediutet , daz siben jâr werdent âne mâzen gar guot und kornes rîche in dem lande gemeiniclîche . dâr nâch sage ich ein wârez mær , daz di siben halme lær bediutent siben hungerjâr . daz ich sage , daz ist wâr . dâr nâch sô sage ich mînen muot , daz di veizeten ohsen guot bediutent ouch diu guoten jâr . dâr nâch sô sage ich offenbâr , daz die siben ohsen kranc bediutent siben jâr lanc . daz si di veizeten verezzen gar , den troum sage ich iu vüre wâr , daz bediutet : alt und junge , swer ûf tiurunge beheltet korn und weizen vile , vüre wâr ich iu daz sagen wile , daz ez die armen koufent gar , und belîbet sîn niht umbe ein hâr . reht sam geschach dem vrâze , dô ein ohs den andern az : alsô geschihet dem hungeriar . daz korn wirdet verzeret gar . dâ von wile ich iu râten reht : heizet iuwern schaffær und kneht daz korn koufen âne zal . daz wirdet man gegeben überal umbe lützel pfenninge . daz heizet iu allez bringen unde machet grôz kasten wît , daz wirdet iu liep âne widerstrît . ir sulet di kasten gar vüllen an daz sibent jâr . daz siben jâr wirdet ez unwert , daz nieman niht des kornes gert : sô heizet allrêrest grîfen an und heizet ez vüllen als ein man , der di liute nern sol , sô wirdet iu schrîn und kasten vol von silber und von golde , dâr zuo den liuten holt . .> der hêrr tet als er in hiez . decheinen kasten er dô liez , er vulte in kornes alsô vol . daz kom den liuten dâr nâch wole , wan swaz im Josepch hæte geseit , daz was diu ganz wârheit . der woleveile wart er inne . er sprach : Josepch , dîn sinne , die lâ an mir nû schînen . underwint dich , vriunt , des mînen , der liut und des guotes mîn . si sulen dir undertænic sîn , allesament ze rehte warten sam dîn knehte . des gescheftes er sich underwant über al des küninges lant und machete dô kasten alsô vile , daz ich der zal niht sagen wile ; die vulte er gar mit korne vol . daz weiz ich von der wârheit wole , daz siben jâr wart ez unwert , daz des kornes nieman gert . daz kunde niht sô schoene gesîn , man wurf ez allez vüre diu swîn . dô daz Josepch ersach , wider die schaffær er dô sprach : koufete mir daz korn rinc den muot umbe vünvzehen pfenninge . nemet mînen gelt , den ich hân , und mîn silber , daz ich ie gewan , dâ koufete mir korn umbe . >dô sprach ein kneht tumbe : < mîn hêrr ist ein unwîser man , der kan sîn guot niht legen an . diu swîn begernt niht der korne . dâ von hât er sîn guot verloren . .> die rede liez er hin gân . daz siben jâr er gewan kornes vile und genuoc , daz man im ez in stedel truoc . dô hæten ouch diu siben jâr ein ende , daz ist wâr . dâr nâch , als Josepch hæte geseit , huop sich an der werlt leit . diu driu jâr wurden dô kranc . daz vierde wart den liuten lanc , wan des sâmen wart dô niht . daz was ein jâmerlich geschiht . dô wart der hunger alsô grôz , daz sîn di liut verdrôz , wan man den muot gap ze der stunt niht wan umbe zehen pfunt . daz wart dem hêrren kunt getân , er sprach : < ich wile nû grîfen an daz korn , des nieman begert . ich hân|ez dâ vüre , ez sî nû wert . .> Josepch sprach : < ez ist mir kunt , man gît den muot umbe zehen pfunt . .> der küninc sprach : < gip hin , wir haben nû schoenen gewin . ich wile di liute niht en|lân , di mir sint dienestes undertân . >dô des di liute wurden gewar , si liefen unde riten dar . swem des kornes wart ein teil , daz dûhte in ein grôzez heil . dâ bî lac ein grôz lant , daz selp was Canaan genant , dâ was gebresten alsô vile von hunger , des ich niht en|hile . dâ saz ein man inne , der hæte wîse sinne , Jakop , Josephes vater vrum , der hæte von gote manigen ruom erworben gar âne allen zorn . er hæte gebresten an brôt , an korn , dâ von er sîn sun ûz sante . er sprach : <vart in Egiptenlant alsament gelîche . dâ hât der küninc rîche kornes und spîs alsô vile , daz er als verkoufen wile . neme ieslich sun einen sac , und vart naht unde tac , biz ir komet in Egiptenlant . dâ wirdet iu schier bekant , wâ ir daz korn vindet vile , und koufet daz , sô haben wir heil . .> die süne bereitten sich dâr zuo , daz si spâte unde vruo vuoren in Egiptenlant . dâ wart in schier bekant des küninges schaffære , der mahte die stedel lære und die kasten gemeine . zuo dem giengen si niht sîn und vulten dâ ire sec vol . Josepch der bekante si wole , daz si sîn bruoder wâren . er sprach : wâ wellt ir varen mit disem korne hin ? lât mich hoern disen sin . sît ir alle eines mannes kint ? al die liute di nû sint , die müezen mir der wârheit jehen , daz ir daz lant wellt verspehen . der ein vüre die andern sprach : < wir lîden grôz ungemach , wir und Jakop , der vater mîn . in Canaan muoz er gesezzen sîn . dâ lîdet er vile grôz nôt . wir liezen im niur zwei brôt , im und sînem kinde Benjamin , im mac wole hunger nâhen sîn . ich sage dir , hêrr , vüre wâr , er hæte zweliv süne an sîner schar . den zweliften az ein wildez tier , daz solt dû , hêrr , gelouben mir ; den selben hæte er bî Rachel und Benjamin den degen snel . swaz Josepch mit den bruodern redete , diu gelîche er doch niender tet , daz er ir sprach kunde ze|wâr . einen heiden nam|er ûz sîner schar , der was tulmetsch under in ; daz tet er umbe den sin , daz in ir decheiner erkante noch ez geseit würde in sîn lant . dâr nâch hiez er si wîsen trat in ein wîte kemenât und hiez des balde gâhen . si ] jâhen : man wile uns al vâhen , wan got wile an uns rechen , .> begunden si al sprechen , waz wir an Josepch haben getân ; des wile er uns entgelten lân . .> der rede lachete Josepch zehant . sînen bruodern was dô niht bekant , daz ez Josepch wære , der triuwe und der gewære . doch hiez er ire schoene pflegen und hiez in ûf di wegene legen ire sec mit dem korne . er hæte gegên in decheinen zorn . spîs man vile vüre si truoc , wînes gap man in genuoc . dô si dâ gesâzen , getrunken unde geâzen , er sprach : <nû hoeret mînen sin : bringet mir iuwern bruoder Benjamin , swenne ir her wider wellet varn , oder ir müezet bî iuwern jârn wærlîche âne korn sîn , daz habet ûf di driu mîn . .> des antwurte im Ruben zehant : < hêrr , mir ist daz wole bekant , er ist mînes vateres liebestez kint . er würde êr an den ougen blint , êr er in liez scheiden von im zuo den heidenen . .> Josepch sprach : < di rede lâe sîn . er kan im niht sô liep gesîn , in twinc des hungers nôt , sô er im niht hât ze gebenne brôt , daz er in wærlîche sendet mir . vart heim , ir habet verzert schier ditz korn und ditz brôt ; ir liget ungerne des hungers tôt . .> er sprach zuo sînem knehte zehant : < sint dir ire secke bekant , dâ stôz in daz silber in und lâ si ez vüeren hin , daz si sîn iht werden gewar weder still noch offenbâr . >dâ mit vuoren si ze lande . ir ieslîcher vant alein zehant in sînem sacke sîn silber ze|wâr , daz er verkoufet hæte gar umbe korn in Egiptenlant . in dem sacke er|ez allez vant . daz sageten si irem vater dô . daz was im liep , und was sîn vrô . er sprach : < got tuot reht swaz er wile ; er hât ze gebenne alsô vile , als er vore tûsent jâren hæte , swer im getrûwet und bî gestêt . ander nâch sage ich iu vüre wâr , in einem halben jâr hæten si geezzen daz korn , [ und ]dô wart in leit und zorn . der vater aber wider si sprach : < wir lîden aber ungemach , von hunger vile grôz nôt . vart ûz nâch korne , sô gewinnen wir brôt . .> des antwurte im dô Ruben : anech korne dû dich niht sên , dû heizest danne Benjamin mit uns varn nâch korne hîn unde tuost dû des niht , sô sage ich dir , waz geschihet : dâ wirdet unser vart swær , er leit uns in ein karkær . daz hât er uns gelobet . dâ von ich wærlîche tobete , ob ich in liez hier bestân ; ez müeste uns an daz leben gân . .> Jakop gein dem sune sprach : < und sol ich lîden ungemach von des kornes ende ? .> er want sîn hende und sprach : <lieber sun Benjamin , sol ich von dir gescheiden sîn , sô lîde ich grôz nôt , doch ist ez wæger danne der tôt . .> mit jâmer liez er in dô varn . < got der müeze dich wole bewarn , Benjamin , liebez kint mîn ! der heilic geist der pflege dîn hinnen vüre und al wec über strâz und über stec . >dâ mit diu vart wart in bekant . si vuoren in Egiptenlant zuo dem schaffære , dem wârn si niht unmære . swie si doch wider in hæten getân , sîn triuwe muoste dô vüre sich gân . er sprach : < wie habet ir iuch bedâht ? habet ir iuwern bruoder brâht , der dâ heizet Benjamin , sô habet ir wærlîche rehten sin . .> den bruoder zeigten|si im zehant . Josepch der vieng in bî der hant und wîste in an ein schoenen gemach . wider di andern er dô sprach : < ir sulet al mit mir gên , iuwer decheiner sol hier vore bestên . .> nâch im sî komen gegân . hier ûzen beleip nieman . er hiez si gên ze tische . hüenær unde vische gap man in âne mâzen vile . mit ezzenne wart ire vröuweden spil bî den selben jâren , wan si hungeric wâren . dâr nâch vertiget er si wole , er gap in ire sec vol weizen unde rockenkorn . daz liezen si âne zorn . Benjamin hiez er stôzen einen kopf von golde grôzen in sîn korn an und an in sînen sac . ich sage iu reht waz er wac : drîzic marke von golde , als in der küninc wolte . dâ mit liez er si varn von im in den hungeriarn . dô si gevuoren ein wîl , niht volliclîchen ein mîl , dô hiez er in nâch gâhen und hiez si al vâhen . dô man si gevangen brâhte , er sprach : < wes habet ir iu gedâht ? wie sît ir sô unwîs , dô ich iu gap mîn spîse und edels wînes genuoc , daz iuch iuwer muot dâr zuo truoc , und ich iu was mit triuwen holt ? wâr umbe habet ir mir mîn golt genomen , den kopf güldîn ? dâr umbe müezet ir gevangen sîn und müezet ouch kiesen den tôt umbe mînen kopf von golde rôt . .> den bruodern den wart leide . si swuoren driu und eide , daz si unschuldic wæren . er sprach : < ich wile bewæren iuwer reht diepheit . ez muoz iu wærlîche werden leit . heizet mir die secke ûf binden , des wile ich niht erwinden . .> daz wart vile schier dô getân . in dem einen sach man stân den kopf , der dô was verloren . < ir dultet nû von schulden zorn umbe iuwer boesmissetât , die iuwer lîp begangen hât . >dô vielen si gelîche vüre den schaffær rîche , si ruoften lûte und niht stille - daz selp was sîn wille - : <herr, genâde , schaffær , erbarme dich über unser swær . wir haben niht schult an der geschiht . ><nû wollet ir iuch erbarmen niht , .> sprach der hêrr schaffær zehant , <dô Josepch wart von iu gesant und ir in gâbet vile ringe umbe drîzic pfenninge . des müget ir gelougen niht . daz was ein jâmerlich geschiht : er hæte verloren nâhen sîn leben . stêt ûf ! ich wile ez iu vergeben . ich bin|ez Josepch , der dô wart verloren . ich wile nû lâzen mînen zorn . vart hin und bringet den vater mîn . Benjamin muoz hier bî mir sîn . alsus er wider si dô sprach : <vart heim an iuwern gemach und bringete mir den vater schier . ir sulet ein rede gelouben mir : und wær iuwer drîzic stunt als vile , ir gewinnet vröuwede und spil bî mir in dem lande und lebet hier gar âne schande . .> der rede wurden si von herzen vrô . ze lande heim kêrten|si dô . dem vater sageten|si mære , wie in geschehen wære . der bereitte sich dô zehant ze varn in Egiptenlant . sîn mac er al mit im nam und vuorte si âne alle schame . vier und ahtzic was ire zal , di er dar vuorte überal . dô in Josepch an sach , vile lieplîche er wider in sprach : willekomen , lieber vater mîn , got müeze des gelobet sîn , daz ich dich hier hân vunden . mîn trûren ist verswunden . er bat den küninc Pharao , daz er in bestatete dô in ein gegenete , diu was rîche . dâ saz er vile wünniclich mit sînen vriunden als ein man , der nie arbeit gewan . die rede sulen wir lâzen varn unde grîfen zuo den jârn , der sint vieriu dâ hin âne spîs und âne gewin . des vünften jâres wart in niht . daz was ein jâmerlich geschiht , daz man den muot gap rinc umbe zweinzic pfunt pfenninge . dô des der hêrr wart gewar , dô sante er aber boten dar . swie er ein heiden wære , doch was im daz vile swære , daz diu werlt hæte grôz nôt und daz si lac von hunger tôt . er sprach zuo sînem schaffær : < gienc , lâ dir niht wesen swær und nim daz korn daz ich hân . vünvzic stedel sint dir undertân . dâr inne lît kornes vile , daz ich den liuten teilen wile . den muot gip umbe sehs pfunt , sô werdent si vrô und gesunt . dô begunde sich aber mêren der hêrr an sînen êren . daz sehs jâr wart sô kranc , daz der hêrr hæte manigen danc , wie er di liute nerte . daz korn er mit in zerte . den muot gap man umbe drîzic pfunt . des wurden|es kranc und niht gesunt unde sturben ouch ein teil , daz was ire grôz unheil . der hêrr aber sante boten in daz lant . er sprach : < lât iuch niht verdriezen , heizet kasten und stedel entsliezen und heizet daz korn verkoufen . gebet hin die grôzen houfen und nert mir diu liute . di habent niht wan die hiute und anders niht ze teile . gebet in daz korn woleveile . gebet den muot alsam vert , des ist diu werlt wole wert . >dô wart sîn lop gesungen von alten und von jungen , überal in dem rîche lobeten si in gelîche . doch mohte sich niht gelîchen der nôt klagelîchen zuo dem sibenden jâr . ire hût und ire hâr gie vore hunger ab dem lîbe beidiu man unde wîp . diu kint begunden|es ezzen , die brâhten ab in verezzen . daz begunde den hêrrn erbarmen . er sprach : âwe der armen ! die ligent al hungers tôt . ich wile in geben , daz si brôt gewinnen von dem korne mîn . des sulen si âne angest sîn . der hunger wert niur ditz jâr , daz saget mir Josepch vüre wâr . ich lâze mich niht verdriezen : heiz mir die kasten entsliezen . ich wile mich erbarmen über di nôtigen armen und wile si vröuwen mit dem korne , ê_daz si werden verloren . heiz di rüefær ûf stân und heiz di armen vüre mich gân . ich wile in geben kornes vile , dâr umbe ich pfenninge niht en|wile . >dô di rüefære sageten daz mære , daz der hêrr Pharao hæte geschaffet alsô , daz man daz korn gæbe umbsust , daz was den liuten niht ein verlust , und dûhte si ein grôz heil . der liut kom dar ein michel teil . dô di liute gewunnen brôt , dô wurden|si vrî vore hungers nôt . dô sprach der hêrre Pharao : well ieman koren , der sî vrô ! dem gip sîn alsô vile , wan ich ez gerne teilen wile , sît diu übeln boesen jâr sint zergangen , daz ist wâr . >dô si die rede vernâmen , dô kom ir vile nâchsamen , die liute die sæjen wolten , als si von rehte solten . dô gie vile manic guot kneht nâch dem pfluoge , daz was reht . dô wart in kornes genuoc . daz ertrîche alsam êr truoc , wan got der werlt gap sînen segen , daz in von himel vlôz der regen . Josepch gewan , als im gezam , einen sun der hiez Aram . der selp was ein biderbe man , als ich von im gehôrt hân . ze den zîten wurden gestêt bekant , erbûwen in Egiptenlant . Memfis hiez ein stat ze|wâr , diu wart gevangen wît gar , diu gewan liut ein michel teil , daz dûhte die hêrren gar ein heil . dâr inne rîchset Pharao , des gebôt man vorht und sîn drouwe , wan er was ein gewaltic man . die juden wârn im undertân und di heidene , daz ist wâr , dienten im âne zwîvel gar . ein jude der Athenos hiez , den nie dechein vrümicheit verliez , wan er was ein biderbe man , der hæte ein wîp wole getân . diu beidiu gewunnen ein kindelîn , daz in niht lieber mohte gesîn , wan ez wart ein schoener degen ; dâ von gap im got sînen segen . des wart daz kint gote erkant und wart Moyses genant . ez wart minniclîche gevar und wart vrum âne mâzen gar . vile dicke daz kint machete , daz muoter und vater lachete : des was ez ein liebez kint . ez wart der juden gewaltic sint . diu vrouwe hæte ire kint dô in dem lande , dâ hêrr Pharao rîchsete gewalticlîche , wan im was daz rîche allez vile gar undertân , dâ von er mohte êr hân . der gewaltic Pharao tet den juden manic drouwe und vile manigen ungemach . eines tages er wider Josephen sprach : < ich weiz wole , daz dû bist ein man , der wunders vile und genuoc kan und vile ouch gesehen hât an einer ieslîchen stat . dâ von solt dû mir verjehen , hâst dû ie decheinen man gesehen , der als gewaltic sî sam ich ? daz erloube ich dir , nû sprich ! dâ von sol man mich nennen , swer mich wile reht erkennen und ouch mîn lant daz rîche - der sol ez künincrîche heizen und mich küninc Pharao . swer daz niht tuot , der muoz mit strôwe vile jâmerlîche erbrennen , der mich niht küninc wile nennen . >dô sprach Josepch der guot man : < ich muoz dir des von rehte gestân , daz dû gewaltes hâst vile , doch ich dir einez sagen wile - daz solt dû lâzen âne zorn - : ez ist iezunt ein kint geboren , dem werdent juden und ire manne algelîche undertân . ich wile dir sagen ze|wâr vore disen liuten offenbâr , swie grôz dîn gewalt sol sîn , dû muost von im den lîp dîn verliesen , von des kindes list , daz in dem jâr geboren ist . >dô sprach der küninc rîche : < sol ich daz wærlîche gelouben dir ze rehte , sol ich von einem knehte den mînen lîp verliesen , sô lêr mich doch erkiesen , ob daz kint mac ein heiden sîn oder ein kleinez jüdelîn . .> er sprach : < ir lât ez âne zorn : ez ist von juden art geboren . >dô daz Pharao vernam , daz ez im alsô solte ergân , er sprach : < mir ist daz wole bekant , daz über al Egiptenlant gewahsen ist der juden kraft . dâ von sô muoz ich meisterschaft über si alle setzen und si an vröuweden letzen mit vile grôzen nüeten . ire kindel wile ich toeten , ich meine der juden degenkint , diu under in geboren sint . >dô hiez er balde gâhen , alliu kindelîn vâhen . er sprach zuo den knappen sîn : < ir sulet diu jungen kindelîn alliu gemein vâhen und sulet des balde gâhen : swer iu verlougen sîner kinde , den maht an den ougen blint und swer in gehoer an und swer im dienestes sî undertân , die sulet ir albrennen ; und wellen|ez iu niht nennen ire nâhesten vriunde kindelîn , die lât in dem viure sîn und lât si dâr inne brinnen , und tuot daz mit guoten sinnen . ich sage iu ouch daz vüre wâr , und lât ir still oder offenbâr ir decheinez genesen , sô müezet ir al tôt wesen . >dô begunden|si im verjehen : hêrr , wir lâzen dir niht geschehen swaz wider dîn gebot ist daz lâzen wir dechein vrist , oder dû heiz uns toeten mit vile grôzen nüeten . ûzehant si riten und giengen . diu kindel si dô viengen , diu under den juden wurden geboren ; diu liten dô des küninges zorn . dô Moses muoter wart gewar , daz man diu kint ertoetete gar , diu under den juden wurden geboren , dô wart ir leit und zorn . si sprach : ouwê , süezer got , sît ich von dînem gebote ditz schoene kint hân , sol ich daz nû verderben lân ? des muoz mîn lîp trûric sîn ! .> si bereit dem kinde ein ledelîn und lie daz kint dâr în schier . si sprach : < ez ist bezzer mir , daz ich dich ûf daz wazzer lege und daz dich got in sîner pflege habe , danne ich mit nüeten dich , liebez kint , sæhe toeten . >dô si daz wort volgesprach , die boten si an der türe sach , die Pharao hæte gesant allenhalben in daz lant umbe der kleinen kindelîn tôt . diu muoter klagete , des gie sie nôt . Moyses wart verborgen unz an den dritten morgen . ein bote sprach : < tuot ûf die türe . >dâ hæte si einen rigel vüre gestôzen an der selben stunt , dô ir der kinde nôt wart kunt . diu muoter weinente nam unde truoc ez balde danne in ein wazzer , daz was tief . diu muoter dâ engegen lief . si sprach : âwe mir armen ! wie lützel ich erbarme der almehtigen goteheit ! mînes kindes nôt ist mir leit ! .> diu muoter daz kint entbant mit ire schoenen wîzen hant . dô si ez an erblickete , ire lîp vore leide erschrickete . ez was vile trûric ire muot . si sprach : < hêrre got der guot , sol ich dich alsô verlân ? .> daz kint lachet die muoter an . dô gewan si in ire herzen vile leides unde smerzen ; si kuste daz kint an den munt : ouwê , daz dû mir ie kunt würde , daz ist mîn grôz nôt ! sol ich nû sehen dînen tôt , .> sprach si , < liebez kint mîn ? si bant ez in ein ledelîn mit manigen heizen zehern grôz , daz wazzer ir über diu ougen vlôz . dâ mit si|ez an daz wazzer truoc . klagen , weinen was dô genuoc von der getriuwen muoter sîn . dô ran daz klein kindelîn ûf dem wazzer ze tal . diu muoter hæte dô manigen schal von weinen und von klagen , si hæte sich selber nâch erslagen . dem kinde was ûf dem wazzer gâch . diu muoter lief im allez nâch , reht in der gebære , sam si âne sin wære . ab ir warf si iren mandel guot , gürtel , rîsen und ire huote . si sprach : < ouwê ! kint wole getân , sol ich dich nû verloren hân ? .> si sprach : < rôsenvarwer munt , solte ich dich küssen tûsent stunt ! â|wê der liehten ougen dîn ! sulen diu von mir gescheiden sîn , und ouch dîn wünniclîcher lîp ? jâ wæne ich , daz nie dechein wîp mit starker liebe würde sô tôt . daz twinget mich des kindes nôt . .> des kindes si niht mêr sach . zuo der herberge wart ir gâch . dâ vant si iren lieben man . wo wê ! waz ich verloren hân an mînem kinde , daz ich stiez ûf daz wazzer ich ez liez . wie ungetriuwelîchen ich ez hân gelâzen , daz ez von mir ran ! ez manet mich muoterlîcher triuwen . daz muoz mich iemer riuwen . dô ez mich an lachete , mîn herze vore leide krachete . ouwê daz ich ie wart geboren ! alsô hân ich ez verloren ! >dâ klageten si dô klagelîche , daz ire klage niht gelîch sît noch êr wart gesehen ; des muoz ich von schulden jehen . dannoch vuorte der starc wint daz vile kleine Judenkint gegen einer bürge schoene , dâ des küninges Pharaon vrouwe ûf gesezzen was . wunder was , daz ez genas ! dâ stuont diu küninginne ûf der burc an der zinne . daz kint si weinen hoert . si sprach : < was swebet dort , daz dâ vüeret der wint ? .> ein juncvrouwe sprach : daz ist ein kint , daz hoer ich an der stimme sîn , daz ez ist ein kindelîn . >dô hiez diu vrouwe springen , einen vischær erbringen . dô si den vischær ane sach , vile guotlîche si wider in sprach : vile edeler vischære , bringe mir âne swære daz ich dort sich rinnen , mit allen dînen sinnen ! dâr umbe sol der mandel mîn dîn lôn und dînes wîbes sîn und diu gürtel alsô guot . nû habe ez schône in dîner huote . >dô der vischære erhôrte disiu mære , dô îlte er an der stat zuo sînem schæfelîne vile drâte unde vuor dem kinde zûn daz was an dem morgene vruo - unde vieng daz kint zehant unde vuorte ez an daz lant und brâhte der küninginne . dô gap sich im ze minne den mandel und die gürtel guot . des wart gevröuwet sîn muot . diu vrouwe dem kinde lôste sîniu bant . si sprach : < mir ist daz wole bekant , daz ditz kleine kindelîn einer edelen vrouwen wole mac sîn . >dô si daz kint enthahte , daz kint die vrouwen an lachete vile guotlîche , als ez wolte und als ez wesen solte . dô daz diu vrouwe ersach , wider ire gesinde si dô sprach : <seht , wie ez mich an lachet ! mir manige vröuwede ez machet offenbâr und stille ; daz ist mînes herzen wille . daz weiz ich sicherlîchen wole , daz kint ist aller êren vol . .> ez was snêwîz gevar , dâr under sam die rôsen gar ; alsô was ez besunder . des nam di vrouwe wunder , daz als ein schoene kindelîn hæte verlân diu muoter sîn . si sprach : < ich wile nâch vrouwen rehte heizen ziehen disen kneht , .> und hiez zehant ein ammen gân zuo dem kinde wolegetân . ze den zîten dô hêrr Pharao verderbete alliu kindel dô , diu in dem lande wârn geboren , wan er hæte gegen den kinden zorn . daz was niht ein wunder . der heidene kint besunder liez er alliu genesen . die juden muosten tôt wesen , wan er hæte den gedanc über kurz und über lanc , von wem er den tôt solte kiesen und daz leben verliesen , den toetete man dâr under . dâ von hiez er besunder diu judelîn alliu toeten mit vile grôzen nüeten . dâ mit er zuo der vrouwen gâhet . dô er der burc nâhete , und in diu vrouwe dô ersach , gegen im ze gên was ir gâch , wan si in vile schône entvie : mit armen sie in umbevie und gap im ze minne ein küssen , diu küninginne , von irem rôsenvarwen munde , unde tet dem küninge kunt , daz si ein kint hæte vunden , daz wær schône gebunden in ein schoenez ledelîn ; daz wolte si ziehente sîn . pharô zuo der vrouwen sprach : wie klagest dû mînen ungemach ? mir hât Josepch geseit vüre wâr vore mînen hêrren offenbâr , daz ich den tôt sol kiesen und mînen lîp verliesen von einem kleinen judelîne , daz sol der juden hêrre sîn . nû hân ich mit nüeten diu jüdel heizen toeten . .> si sâzen nider an daz gras . der vrouwen diu rede leit was . si sprach : < wilt dû dem troumær gelouben ? der ist ein effer ! dâr zuo sint dîne sinne guot : dechein jude dir niht enttuot , wan si dîn dienær müezen sîn und warten der genâden dîn , sît dû si hâst gevangen . ez ist dir wole ergangen . Josepch mac dir geschaden niht , wan er ist ein boeser wiht . dâ von sô vürhte niht sîn dro vile lieber küninc Pharao , wan sîn mac wærlîche niht gesîn . .> si sprach : < bringe mir daz kindelîn ! sîner schoene ich niht gelîch sach . .> Pharao ûz zorne sprach , dô man daz kint vüre si truoc : < ich spriche , ez ist schoene genuoc , des mac ich|ez niht geniezen lân . daz kint si beidiu lachet an . dô sprach diu küninginne : vile liebez kint , dîn sinne , die sint leider kleine , wan_daz dîn herze ist reine und vrum an allen dingen . sol im misselingen , daz muoz sîn iemer diu klage mîn , dâ von mîn herze muoz trûric sîn . dô daz der küninc Pharao ersach , ûz grôzem zorne er dô sprach : wole hin , toetete daz kint zehant ! ich næme vüre ez niht ein lant ! .> sprach der küninc Pharao , < sô mac ich iemer werden vrô . >dô sprach diu küninginne : < dû solt dir lân zerrinnen dînes zornes durch den willen mîn , daz wile ich iemer dienente sîn . der küninc ûz zorne sprach : <jâ wæne ich , dir sî ungemach , daz ich langer leben sol ; und wirdet daz kint êren vol , sô muoz ich lân daz leben mîn dâ von sô muoz ich trûric sîn . ich wæne , ich sî dâr zuo geboren , daz ich daz leben sol hân verloren von im ; sô wirdet dir , vrouwe , leit ; wan daz hât mir Josepch geseit . nû gedenke , küninginne , dâr an , daz dir nie êrn bî mir zerran . .> diu küninginne sprach : < daz weiz ich wole , dîn lîp ist gein mir triuwen vol . daz lâ hiute schînente sîn und lâz mir leben ditz kindelîn . .> der küninc sprach : < ich wile mich wole bedenken , als ich sol , gegen im , mîn vile liebez wîp . ich wile im lâzen sînen lîp ob ez die heidene an gehoert von dem lebene ez nieman stoert . ist aber ez von juden art , sô wirdet niht langer gespart , ez muoz mir lân den lîp sîn daz vile kleine kindelîn . .> diu vrouwe trûriclîchen sprach , wan ir diu rede was ungemach : wer kan daz wizzen alsô schier ? ez kom gerunnen her zuo mir : dô hiez ich balde gâhen und mir daz kindelîn vâhen . dâ von ez nieman wizzen kan , wente ez ze rehte gehoer an . >dô sprach der küninc Pharao : < ez mac ergên niht alsô ! ist ez ze rehte ein jüdelîn , sô muoz ein zeichen an im sîn , dâ bî ich ez erkenne . daz zeichen ich iu nenne : ist ez besniten , sô muoz ez sîn ze|wâr ein rehtez jüdelîn , und ist des zeichenes an im niht , sô hât ez mit den heidenen pfliht ; sô wile ich daz kint lân leben âne aller hant widerstreben . .> er sprach zuo sînem knehte : < dû wær mir ie gereht und behielt an mir die driu dîn ; des wile ich dir lônente sîn . nû wile ich dir entvelhen mêr ûf dîn driu und ûf dîn êr : besich , ob ditz kindelîn ein heiden müge gesîn , oder ob ez sî ein judenkint . ich mac dich an den ougen blint , sagest dû mir niht die wârheit , als ich vore hân geseit . >dô der kneht erhôrte des küninges zornigiu wort , daz kint er an den arm swanc und truoc ez hin niht vile lanc , unz er daz zeichen an im sach . wider den küninc er dô sprach : mit lieplîchen sîten : < daz kint ist besniten . >dô daz der küninc ersach , ûz grôzem zorne er dô sprach : wole von mir ! dû solt gâhen , daz kleine kindelîn hâhen , oder ich hâhe dich an sîner stat und îlest dû von mir niht drât . >dâ mit diu küninginne ûf spranc , wan trûren mit ir ranc , dô man daz kint wolte toeten . mit jâmer und mit nüeten viel si vüre den küninc dô . < vile lieber küninc , mîn pharaô , tuo mir dîner genâden schîn und lâ mir leben daz kindelîn , daz ûf mîn driu her zuo mir ran , vile süezer hêrr und lieber man . .> mit ir dô vielen an diu kniewe - diu bete dô gegen dem küninge gie - vrouwen , ritter unde knehte bâten al von herzen rehte mit der küninginne dô . si sprach : < hêrr küninc Pharao , ir sulet mich des geniezen lân , daz ich nie zerbrochen hân iuweren willen und iuwer gebot . ich hân ouch iuwer apgot gezieret wole mit golde , als ich von rehte solte . .> si kuste in an die vüeze sîn . <lâ leben ditz kindelîn , vile lieber hêrr Pharao , daz ez mîn genieze alsô , daz daz kint müge genesen , sô dû sælic müezest wesen ! .> Pharao der küninc sprach : < dû sihest vile gerne mîn ungemach , daz ich verliez mîn leben , doch wile ich dir daz kint geben , swie halt ez mir sule ergân . ich wile mînen zorn lân und wile in allen lâzen varn , ob dû mich wilt vore im bewarn , .> ûf spranc diu vrouwe zestunt und kuste den küninc an sînen munt und swuor im des einen eit , daz im dechein leit geschæhe von dem kindelîn . < ez muoz dîn dienær iemer sîn . >dâ mit diu vrouwe daz kint gevie . zuo der ammen si dô gie und kuste ez schône an den munt dicker danne zehen stunt . ire tohter allez mit ir gie , daz kint si von der muoter vieng . si sprach : < liebiu muoter mîn , lâz ez âne zorn sîn , daz mir daz kint ist als mîn lîp . swanne ich nû wirde eines küninges wîp , sô wile ich|ez hân in mîner pflege und wile ez haben allwec , sam ez mîn lîp habe getragen . daz wile ich dir vüre wâr sagen , daz ditz klein kindelîn hât von mir daz leben sîn . mîn vater hât ez durch mich getân , daz er im hât daz leben gelân . .> ire vröuwede kunde niht grôzer sîn . si bat die ammen daz kindelîn ziehen sam si ez hæte getragen . daz kan ich iu vüre wâr sagen : dâ zôch man in mit grôzer zart , unz er drîer jâr alt wart . dâr nâch der küninc gedâhte , daz er ze hove brâhte beidiu wîp unde man , diu im wârn undertân , wan er hæte vernomen , daz im der tac was komen , dâ er an was geboren . er hiez im blâsen grôziu horn und slahen die hêrsumber . dâ was manic ritter tumber , vore dem man hæte dô seitenspil . orgel , pfîfen was dâ vile . man sach dâ turnieren und ritterlîche justieren . der küninc hiez bereiten ein palast , der wart dô aller verglast . gesedel wurden dâr inne bereit , als mir daz buoch seit , von Mermelstein wîz und rot als in ire meisterschaft gebôt . der palast an der selben zît was wole rosses loufes wît . diu gesedel wile ich nennen , daz ir si müget erkennen , wie manigez was an der zal in dem palaste überal : ir was zweinzic , daz ist wâr . nû hân ich si gesaget gar . dâr nâch der küninc hiez Schoen im bereiten die êrsten krône , diu ie ûf houbet wart gesehen , daz muoz ich von der wârheit jehen ; si was von rôtem golde , als er sie haben solte . der küninginne hiez er ein bereiten wole mit edelm gesteine . diu erschein daz man sie lobete sêr , wan nie decheiniu mêr wart ûf vrouwen houbet gesehen , des muoz ich von der wârheit jehen . dâ mit der küninc trahte , wie er die hôchzît machete , daz man dâ sach ir beider krône stên ûf irem houbete schoene . dâ mit er sante in diu lant , daz man di liute bræhte zehant ; swaz man dâ wîp oder man vünte , daz man diu bræhte danne . der brâhte man dar ein michel teil , daz dûhte den küninc ein grôz heil . dô die hêrren quâmen und von dem küninge vernâmen , daz er hôchzît wolte hân , dô strichen si ire kleider an , diu bezzisten , diu si brâhten dar . si nâmen der gesedel war , diu in dem palaste stuonden schoene . ûf satzte der küninc sîn krône , er und sîn küninginne . dô gie er in den palas hin und wîste die küningîn an der hant . swâ er einen hôhen hêrren vant , dem entvalch er der sidel eine . alsô besatzte er si gemein . dâ saz er ûf daz bezziste , sô er|ez in dem palaste weste . daz was vile hôch gemezzen . dâr ûf kom er gesezzen . die küningîn satzte er zuo im schône . si truogen beide di bezzisten krône . ire kleider kunden niht schoener sîn : jenhalp mers und bî dem rîne wart sô rîcher nie gesehen , des muoz ich wole von schulden jehen . daz kleit stuont hêrlîche zuo der krône . die tische wurden gedecket schône mit wîzen pfelleln , als man seit : daz selp was der tische kleit . man gap dâ edeler spîse genuoc . hei waz man rît vüre si truoc ! dô si mit vröuweden gesâzen , getrunken unde geâzen wielt , zam unde visch , dô gie Moyses vüre den tisch und machete in vröuwede unde spil . mit maniger kurzewîl vile vile ofte daz kint machete daz küninc und küninginne lachete . man jach , daz kint hæte guoten sin , wan ez gie zuo dem küninge hin und rukte im ab die krône und satzte sie ûf vile schône . des wart der küninc zornvar . er sprach : < ich leider niht getar vore mînen gesten , dô ich hân , dir daz leben gewinnen an . und wær , daz ich der hôchzît niht en|schônete an diser zît , dû muosest hier mit nüeten dînen lîp lâzen toeten , wan ich wærlîche kumber dole von disem kinde , daz weiz ich wole . .> diu küninginne dô niht en|sprach , wan si vorhte ungemach von dem küninge Pharao . dâ von sô muoste si swîgen dô , daz si ein wort niht en|sprach . si vorhte von im den ungemach , wan er was ein eislich man . dâ von muoste si ire bîten lân . dâr nâch ein alter ritter sprach : < lât iu niht wesen ungemach , vile edeler küninc rîche . ir wîzet daz sicherlîche : daz ditz kint hât getân , ez kan sich wærlîche niht verstân , wan ez ist noch an sinne blint , ditz vile wênic kint . >dô sprach der küninc Pharao : < wie wær ez danne gegangen sô sô reht zuo der krône mîn ? daz ez unsælic muoz sîn ! umbe wiu hæte ez sô reht schier ab mînem houbete genomen mir ? des kan ich niht vergezzen . nû bin ich doch gesezzen bî der küninginne . wâr umbe hât ez sîn sinne niht geleit an der küningîn krône ? si stêt mir doch als ir vile schoene . diu küninginne im doch lieber ist . ze|wâr ditz ist ein ander list : ez bediutet , daz ez mîn rîche noch besitzet gewalticlîche , als mir Josepch hât geseit . daz hân ich vüre die wârheit . dâ von wile ich mit nüeten daz kindel heizen toeten . ez ist vile bezzer sîn tôt , wan_daz ich von im lîde nôt . der alt ritter aber sprach : < hêrr , dû solt decheinen ungemach tuon disem kindelîn : des wile ich bitente sîn . ich wile dir râten unde spehen , daz dû di wârheit maht sehen an disem kleinen kindelîn . des solt dû , lieber hêrr mîn , mir volgen , daz ist billich . alsô riet im der ritter rîche . < dû solt in den palas , den dû mit êrn hâst verglast , vile kolen heizen bereiten , und heiz si vaste eiten , daz si geloesen als ein gluot . sô man daz durch dîn vorht tuot , sô heiz daz kint dar gên und lâ die türe offen stên in dem palaste , daz ist reht . und ist , daz danne der selp kneht in daz viur grîfet mit der hant , dâr an sô wirdet dir wole bekant , daz ez vore kintheit ist gewesen . sô lâzest dû ez billîche genesen . .> diu rede geviel dem küninge wole . er sprach : < ich volge dir , als ich sol . >dâ mit entsleif dem hêrren guot sîn leit , sîn trûriger muot . diu hôchzît hæte ouch ende genomen . der küninc daz kint hiez vüre sich komen und hiez diu kolær eiten , in dem palaste bereiten . dô daz viur geloeset wart , dô wart niht langer gespart , man hiez daz kint dâr în gân . daz wart vile schier dô getân . dô daz kint daz viur sach , zuo der gluot was im gâch , wan ez wesen solte , als ez got selber wolte . ez nam daz viur in die hant unde wart vile sêr verbrant , wan ez daz viur stiez in den munt , dâ von im ungemach wart kunt . ez ruofte mit grôzer ungehabe : wo wê ! mir ist mîn hendel ab , mir ist mîn munt verbrant , mîn zunge und mîn rehtiu hant ist mir verbrant vile sêre . .> der küninc sprach : < mîn êre diu wile mir langer noch bestân . vüre wâr ich daz gesehen hân : ditz ist vore kintheit geschehen . daz muoz ich von der wârheit jehen . ander nâch wuohs ez mit grôzer zart , biz ez sechzehen jâr alt wart . diu vrouwe im ze allen zîten sneit ie über ein manôt niuwiu kleit . ich weiz niht wie sich gevüeget daz , sîn amme gewan der vrouwen haz . dô si iren haz dô gewan , dô gienc si vüre Moysen stân . si sprach : < sun , ich wile dir sagen , der wârheit wile|ich dir niht verdagen : dû bist hier ein gevangen kint . des gestênt mir alle di hier sint , daz dû bist von juden art . mîn vrouwe hât dich gezogen zarte . dâr an solt dû dich niht kêren , ich wile dich anders lêren : zuo vriunden , zuomâgen solt dû varn , sô maht dû dich wole bewarn . und ist daz dû niht volgest mir , dîn leben ist zergangen schier . .> sî gedâht , bræhte ich in von hinne , sô müeste diu küninginne , diu ungetriuwe vrouwe mîn , nâch im iemer trûric sîn . si sprach : < dû bist ein judenkint . ich hân dich erneret sint vore dem küninge Pharao . er hæte umbe dir wærlîche anders sô genomen dir den lîp dîn als andern kleinen Judelîn , diu er al ertoetet hât an einer ieslîchen stat . .> si sprach : < dîn vrouwe diu küninginne liez ir gegen dir zerrinnen vriuntschaft , driu unde guot : ich was diu dich hæte in huote ; dû wærest anders tôt gesehen . des muoz ich von der wârheit jehen . .> si sprach : < liebez kint mîn , ob dû ein judel mügest sîn , daz besich an diser stunt . ein schoene zeichen wirdet dir kunt an dînem lîbe , daz ist wâr . ich liuge dir niht umbe ein hâr . >dô gie er und besach sînen lîp , als im dô hæte geseit daz wîp . daz zeichen er an im sach . wider sich selben er dô sprach : < ich bin ein rehtez judenkint . swâ halt mîn mâge sint , dâ wile ich wærlîche zuo gên . hier langer wile ich niht bestên . sît ich bin von juden art , sô si|ne|is mir wærlîchen zart , wan si al mîn mâge sint , sît ich bin ein judenkint . ander nâch gestuont ez unlange , daz ein jude und ein heiden ranc vore dem wazzer an dem lande . dâ gie Moyses ûf dem sant und sach daz ringen und daz slahen an . daz triben di zwêne tump manne , unz_daz der heiden den juden sluoc , daz er sîn hæte vile genuoc . dô daz Moyses ersach , zuo in beiden was im gâch . dô sach er , daz der heiden den juden wolte scheiden von dem lebene und wolte in toeten : dem juden half er ûz nüeten , wan er bedâhte an im daz , daz er selp ein jude was , unde half dem juden zehant , daz er den heidenen in den sant begruop an der selben vart , wan er von im ertoetet wart . daz hæte ein ander heiden gesehen , waz sînem genôze was geschehen . der selp sprach zuo in beiden dô : ez muoz mîn hêrr hêrr Pharao wærlîche wizzen zehant , daz ir den heidenen in den sant habet begraben an diser stunt , daz ist mir von iu beiden kunt ; daz er den tôt hât genomen , des müezet ir umbe den lîp komen . >dô Moysos erhôrte die rede sîn , er sprach : <hoer , gesell mîn , hoerest dû von dem heidene ? der wile uns von dem lebene scheiden . wir sulen von hinnen gâhen . man mac uns beide vâhen , wellen wir iht langer hier bestân ; umbe unser leben mac ez gân . .> diu rede geviel dem juden wole und nam si von im vürevol . dâ mit giengen|si beide über holz und über heide , unz si kômen in der juden lant . dâ wurden si vile schier bekant . Moyses der getriuwe man , der begunde got selben beten an mit sînem reinen gebete . als ofte er daz tet , daz got von himelrîche redete mit im sicherlîche . er sprach : < Moyses , vriunt mîn , lâ dir mîn volenvolhen sîn . lêre si reht sît , dâ si ire sêl behalten mit . >dô daz erhôrte der guot man , dô begunde er zuo den juden gân . er sprach : < wellt ir des râtes mîn volgen , sô sulet ir reht sîn der almehtigen goteheit , dâ niemer ze ende wirdet von geseit ; und lebet nâch gotes rehte , sô heizet ir sîn knehte , und wollet ir volgen sînem râte , sô wært ir vrî vore missetât . .> des antwurte im gemeine die juden grôz und kleine : swaz dû redest , vriunt mîn , des wellen wir gerne volgente sîn , wan dû bist ein rehter man . des wellen wir dir sîn undertân . des antwurte dô der guot man , er sprach : <sît ich nû vunden hân an iu rehtiu teidinc , sô wile ich kêrn mîn gerinc , wie uns got well lêren , daz wir daz iht verkêren , sîn lêr und sîn gebot . des helfe uns der selp got . >nû lâzen wir die rede stân und grîfen zuo Pharao an und sagen , wie Moyses von im schiet , als im sîn wîsheit riet . diu vart wart Pharao geseit . daz was im ein herzeleit , daz im wart von im bekant , daz er was in der juden lande hêrr über jüdische diet , als im Josepch seite und riet , daz er von einem jüdelîne verliesen solte den lîp sîn . diu rede wart dem küninge leit . dô er gesach die wârheit , vile schier er zuo der vrouwen gie . diu vrouwe in lieplîche entvie . er sprach : <lâ dîn entvâhen sîn . dô bat mich und diu tohter mîn , daz ich Moysen liez genesen . nû vürhte ich , ich müeze tôt wesen . waz mir Josepch hât geseit , dâr an sihe ich die wârheit , sît im die juden sint undertân . dâ von muoz ich daz leben lân . des muost dû ersterben und von mir verderben , wan ich weiz sicherlîchen wole , daz ich den tôt von im dole . .> diu vrouwe trûriclîchen sprach ûz irem grôzen ungemache : hêrr , daz ich hân getân , dâ ist mîn lîp vile schuldic an ; doch tet ich ez in triuwen . sol mich daz nû geriuwen , daz stêt an den triuwen dîn . wilt dû , sô muoz ich schuldic sîn . >dô sprach der küninc Pharao : < ich wile dir tuon dechein drouwe hier zuo disen zîten . ich wile noch langer bîten , biz ich die wârheit ervar von Mosen , ob ez sî wâr . >dô der hêrr von ir gie , diu vrouwe leit und zorn gevie . si sprach : < Moyses , liebez kint , dîn triuwe ist gein mir worden blint ! sol ich mînen lîp umbe dich geben ? ich behielt dir noch dîn leben , ich und diu liep tohter mîn . ich gap dir gewant ûz mînem schrîne , daz bêst daz ie man getruoc . ich half dir , daz man dich niht sluoc und dich niht toetete , dô man dich vant . dô ich den vischær nâch dir sante , dô pflac ich dîn mit triuwen . sol mich daz nû geriuwen ? daz ist , mir doch ein grôz nôt , sol ich nû vüre dich ligen tôt . mîn weinen , daz ich umbe dich tet , und dâr zuo mîn getriuwez bet , daz ich an dir verliesen sol , des ist mîn herze leides vol . ich kniewete vüre mînen lieben man , dô man dich ertoetet wolte hân , und viel im an den vuoz sîn , ich und diu liep tohter mîn ; dâr zuo mîn hovegesinde daz bat umbe dich vile swinde . ich kom von sînem vuoze nie , biz mîn will an dir ergie . sol ich nû , liebez kint , die nôt von dir entvâhen und den tôt , sô gân ich dir doch vröuweden wole und daz dîn lîp sî êren vol . swie halt ez mir sule ergân , er und vröuwede muoz bî dir bestân ! vile vergê dir dîn gewalt ! mit vröuweden müezt dû werden alt ! .> diu klage wart Mosen geseit . der vrouwen kumber was im leit . zehant er einen boten sante zuo Pharao in daz lant . er sprach : < sage der vrouwen mîn , daz si sælic muoz sîn . als ir selbes willen stên , alsô müeze ez ir ergên . si hât mîn schoene gehüetet und hât mich schône gebrüetet . reht als ein huon ire hüenelîn hât under den vetachen sîn gezogen und gebrüetet , alsô hât si mîn gehüetet . ich weiz gebresten an ir niet , wan_daz si nâch der juden site leider niht en|lebet , wan si dâ wider strebet . bote , lâ dir ez entvolhen sîn und bit si durch den willen mîn , si lege dâr zuo ire sinne , daz si mir hulde gewinne wider den küninc Pharao , wan ich vürhte harte sîn drouwe ; und wile er sîn zürnen lân , sô wile ich gerne zuo im gân . .> der bote zuo der vrouwen gie . diu vrouwe in lieplîche entvie . der bote sprach : pfrûrîche , dir entbiutet sicherlîche Moyses , der getriuwe kneht : er jihet , sîn dienest sî dir gereht , sîn driu ze allen zîten , beidiu nâhen unde wîten ; unde swaz er ie gewan , daz sî dir allez undertân . sîn lîp sî dir ze dieneste gegeben . er jihet , daz er sîn selbes leben von dînen genâden wider gewan . dâ von wile er dir undertân wesen unz an sînen tôt , sît dû im hülfe ûz grôzer nôt . dâr zuo bitet er dich mêr , daz dû dîn triuwe , dîn er an im lâzest vüregân ; habe er dem küninge iht leides getân , daz er daz durch den willen dîn lâze von dem herzen sîn . er manet dich , vrô dâr an , daz er dir aller êren gan , wan er jihet , daz er , vrouwe , nie dînen willen übergie . .> diu vrouwe zühticlîchen sprach : < ich hân von Mosen ungemach erliten unde manigen zorn . mîn leben hæte ich nâch verloren . noch weiz ich niht , wie ez ergê , ob ich noch lebentic bestê ; doch wile ich , .> sprach diu küninginne , ander zuo legen al mîn sin , ob ich im müge hulde gewinnen umbe sîn schulde . >dô gie diu küninginne dô vüre den küninc Pharao . si sprach : < hêrr und lieber man , sol ich daz urloup von dir hân , daz ich in zühten sprechen sol ? .> er sprach : < ich gân dir sîn wole . âmen lieber hêrr , sô bite ich dich , daz dû in hulden hoerest mich . Moyses hât zuo mir gesant , mîner triuwen er mich manet , daz ich in gezogen hân . er bitet mich , hêrre und lieber man , daz ich im hulde gewinne ; er well dâr zuo sîn sinne vlîziclîchen kêren , daz er dich welle êren und wil dir wesen undertân . nû gip im hulde , lieber man . jâ wolte er zuo dir alsô gerne , woltest dû mich , hêrre , gewern . >dô sprach der küninc ûz zorne : daz ich den lîp hiete verloren , daz sâhet ir herzenlîchen gerne . sô iuwer ougen müezen swern ! ûz iuwerm kopfe an dirre stat ! iuwer lîp gein mir niht triuwen hât . daz erhôrte ein heidenischer man . er sprach : < der rede ich iu niht gân , vile edeler küninc rîche ! ir redet niht witziclîche , und sît doch gar ein witzic man , ir sulet die rede varn lân . well Moyses zuo iu gâhen , den sulet ir wole entvâhen , und hoert , umbe weliche schulde er verloren habe iuwer hulde . als ir sîn rede hoeret , dâr an iu nieman toeret , ir hoert an sîner rede wole , ob er ist gegen iu triuwen vol . .> Pharao der küninc sprach , dô er gesach den ungemach an der küninginne : kliebiu , schoeniu minne , hâst dû iht leides von mir , daz wile ich alsô gegen dir dienen , daz ich dîn hulde gewinne umbe mîn schulde . .> diu vrouwe sprach : < die schulde dîn , die wile ich lâzen varente sîn , daz dû Moysen , lieber man , lâzest dîne hulde hân . .> er sprach : ûfvrouwe , daz sî getân ! heiz mir den boten her gân ! >dô der bote vüre in gie , er sprach : wâr umbe oder wie hât dich Moyses her gesant zuo mir in ditz lant ? des antwurte er mit sinne : < zuo der küninginne bin ich ein bote gewesen , daz si im helfe genesen , alsô daz si mit sinne im hulde gein iu gewinne . des wile ich vlîziclîchen gerne , mîn vrouwen sulet ir gewern . >dô sprach der küninc an der stat : < des mich mîn vrouwe gebeten hât , daz wile ich allez varn lân . hât Moyses iht gein mir getân , kleine oder grôz schulde , dâr umbe habe er mîn hulde . die schult gibe ich mit sinne der werden küninginne . >dô der bote vernomen hæte die rede die der küninc tet , dô gie er balde zehant dâ er Moysen vant . dem sagete er diu mære , wie er gelêrt wære vore dem küninge Pharao : er solte niht vürhten sîn drouwe ; < diu küninginne hât ez âne wân umbe sîne schulde hin getân . >dô Moyses vernomen hæte der vrouwen klage und ire bete , er gedâhte , ich wile des niht en|lân , ich well zuo mîner vrouwen gân , wan diu mir daz leben mîn behielt , der dienær wile ich sîn . ich bin ire dienær iemer , von ir sô kume ich niemer . daz hât si verschuldet wole . ire lîp ist ganzer triuwen vol , got gebe ir schier jüdisch êr , sô kume ich von ir niemer mêr . in kurzen zîten dâr nâch gotes stimme wider in sprach : < Moyses , dû solt gên zehant vile balde in Egiptenlant , und sage dem küninge Pharao , daz er lâze sîn boese drouwe und diene der heiligen goteheit . tuo er des niht , daz werde im leit , und verliuse umbe sîn schulde des reinen gotes hulde . >dô Moyses erhôrte der stimme reiniu wort , dô vuor er in Egiptenlant dâ er di küninginne vant . dô in diu küninginne ersach , wie guotlîche si wider in sprach : < Moyses , lieber vriunt mîn , dû solt von mir entvangen sîn ! ich zôch dich ie als mîn kint . mîn ougen mir vile dicke sint naz worden von den schulden dîn . dû kündest niemer lieber sîn einer küninginne . ich hæte zuo dir minne , daz ich dir hiez bereiten bat beidiu vruo unde spat mit wurzen und mit rôsen . mit dir sô kunde ich kôsen und dir vröuwede machen mit manigen süezen sachen . ich sneit dir sideniu gewant , daz bezziste daz ich veil vant . vice, vedern , hermelîn gap ich dir schône ûz mînem schrîne . sol ich daz nû hân verloren ? daz ist mir leit und zorn . sage , wie bist dû gescheiden von mir und von den heidenen und von dem küninge Pharao ? .> er sprach : < ich vorhte sîn drouwe . er ist ein zorniger man . dâ von vlôch ich von danne . >dô sprach diu küninginne : < ich wile mit mînem sinne werben umbe den hêrren mîn , daz er dich lâze hier bî mir sîn , sît ich dich hân gezogen schône . ich wünsche dir dicke , daz dû di krône trüejest über alliu lant gemein , wan ich dir gân der êren eine . .> mit der rede wîsete si in dô vüre den küninc Pharao . dô si den küninc êrst an sach , wider in si lieplîchen sprach : ouwê , lieber hêrre mîn , ich hân ûf di genâde dîn brâht vüre dich mînen lieben kneht ; nû tuo im wole , des hâst dû reht . >dô sprach der küninc Pharao : < mîn vorht , mîn rede , mîn drouwe solte er niht gevlohen hân ! ich hiete im wærlîche niht getân . sît er ist , liebiu vrouwe mîn , her komen ûf di genâde dîn , vrouwe , in unser beider lande , swie er den heidenen in den sant gruop - daz wart mir wole geseit - , sô sol im doch dechein leit von mir niemer geschehen , des wile ich vore iu allen jehen . des dankete diu küninginne dô . si sprach : < lieber hêrr Pharao , dû hâst mir nie sô liep getân ; vüre wâr ich dir daz sagen kan . >dô der vrouwen rede geschach , Moyses wider den küninc sprach : < sol ich , hêrr , in den hulden di dir ein boteschaft sagente sîn , die got dir entboten hât und des heiligen geistes rât ? .> des antwurte im dô Pharao : < dû solt die boteschaft niht durch drouwe lâzen , dû sagest mir die boteschaft von gote vile schier , wâ er sî oder sîn rîche , daz er sô gewalticlîche mir entbiutet sînen gruoz ; dâ von ich wærlîche wizzen muoz sîn rîche und sîn lant ; daz muoz mir werden bekant . .> des antwurte Moyses zehant : < ich wile dir tuon bekant sîn lant und sîn rîche , dâ er inne gewalticlîche sitzet und iemer haben muoz . sînes gewaltes wirdet niemer buoz . er ist wîs unde starc , vile sinnic und vile karc . sô hôch hât er gebûwen sîn lant , ze|wâr daz dechein wîgant im ez an gewinnen mac weder bî naht noch bî tage . sîn gewalt vüre den himel gêt , dâ sîn rîche inne stêt , wan in dem himelrîche sitzet er êwiclîche . diu erde ist im ouch undertân , wan nieman sô vile vrümicheit kan , er müeze under im sîn ; daz habe ûf der triuwe mîn wan wazzer , berc , velt , walt und tal wart im allez überal . alliu herzen erkennet er wole , wan er ist aller tugent vol . untriuwe unde triuwe , vröuwede unde riuwe erkennet er allez überal . sîn barmunge hât niht zal . vile manigem gît er guot , der nâch sînem willen tuot , unde gît im êwiclîche sîn werderez himelrîche . daz ist bereitet alsô wole : wole im der dâ wonen sol ! ich wile iu sagen vüre wâr die wârheit âne zwîvel gar : sîn hûs gebûwen ist gemeine mit goldum mit gimem und gesteine , daz nie sô edels wart gesehen , des muoz ich von der wârheit jehen . in sînem hûse hât nieman swær , daz ist niht ein lügenær . im ist niht dechein hôchvart bî swie gar er über die werlt sî gewaltic gar an aller stat . sîn goteheit manic tugent hât . er ist ouch âne mâzen guot , decheinen gewalt er nieman tuot . silber , golt , gesteines vile gît er , swem er ez geben wile . in sînem rîche ist er sô vrum , daz nieman dâr inne hât dechein siechtuom . er ist ein hêrr an aller stat . sîn goteheit manic tugent hât : wan swer im wole getrûwet , dem selben er williclîchen bûwet ein hûs und ein rîche , daz er gewalticlîche mit vröuwede dâr inne sitzen sol - daz weiz ich von der wârheit wole - und êwiclîche vröuwede hât âne aller hantmissetât . >dô sprach der küninc Pharao : < dû hâst mir gelobet sô vile sêr dînen schepfær , daz ez mir ist vile swær , und ist mir von herzen leit , ich sæhe danne di wârheit , ob got gewalticlîche gebûwen hiete im sîn rîche mit golde und mit gesteine , und daz er wær sô reine , als dû mir von im hâst geseit . sæhe ich die selben wârheit , daz er gewaltes hât sô vile , mit triuwen ich im dienen wile . ist aber daz dû mich triegest und sô sêr liegest , daz wirdet dir hart swær , und wirdest vile gar ein lügenær . >dô sprach Moyses zehant : < dir wirdet got alsô niht bekant , dû werdest danne sîn man und im dienestes undertân , dienestlîcher triuwen . er læt dich ez niht geriuwen . daz habe ûf den triuwen mîn . des solt dû gar gewis sîn . .> der küninc sprach : < daz sî getân . ich wile dar rîten unde gân , daz ich beseche die wârheit , die dû mir hâst von im geseit . .> des antwurte Moyses zehant : < dû maht niht gesehen den heilant mit mennischlîchen ougen dîn : sô lieht ist sîner goteheit schîn . .> diu rede was dem küninge swær . er sprach : < dû bist ein lügenær . dîn rede hân ich vüre spot . nû lobe mir niemer dînen got , wan dîn grôz trügeheit ist mir ûf mîn driu leit . dich hæte doch wærlîche diu küninginne rîche gezogen ûf wârheit , niht ûf trigen noch ûf trügenlîchez liegen . daz hâst dû dich sît an genomen , sît_daz dû bist von hinnen komen . .> die rede diu küninginne vernam . < Moyses , ich zôch dich âne schame , wan ich in dîner kintheit dich niht en|lêrt danne wârheit . wie hâst dû dich verkêrt ? wer hât dich ligen gelêrt ? weste ich , von wem kæme daz mær , ez würde im von mir swær , er müeste mir lîp unde leben wærlîche dâr umbe geben . dô sprach Moyses , der guot man : wærlîche ich dechein luoc en|kan . ich sage iu niur die wârheit , und ist iu daz von mir ein leit , daz wile ich niht dâr umbe lân , die_wîl mir got des lebenes gân . .> er sprach : < lieber hêrr mîn , wellt ir mir niht geloubic sîn , sô wile ich iu doch tuon bekant ein zeichen hât dir got gesant , dâ bî dû in erkennen solt und im mit triuwen wesen holt . sich , hêrr , die ruoten die ich hân . dâr an wile ich dich sehen lân , daz dû solt got erkennen und solt in hêrren nennen . .> die ruoten leit er vüre in nider . ez gesach nieman sît noch sider ein sô vreislich nâter grôz , als von sîner hant schôz . swanne er danne die ruoten lie , diu nâter gegen dem küninge gie . er sprach : < wilt dû mir noch verjehen , daz dû gotes zeichen hâst gesehen ? .> der küninc sprach : < lügenær , dû bist ein trügenær . ich geloube dir niht umbe ein hâr . ich hân in mînem lande ze|wâr die zoubers kunnen alsô vile , dâ mit si vröuwede unde spil machent ze allen zîten mir . wilt dû , ich bringe dich zuo in schier . dô sprach Moyses der guot man : < der rede ich dir niht wole gân . .> die nâter zukte er wider bî dem zagel . dô wart si wider ein ruote , als si êr was ; an den buochen ich ez las . dô daz der küninc ersach , wider Moysen er dô sprach : < ich muoz dir , Moses , verjehen , daz ich daz hân vile dicke gesehen von mînen liuten , die ich hân und die mir dienestes sint undertân , die kunnen zouber vile und wole . vüre wâr ich dir daz sagen sol . >dô sprach Moyses zehant : ein anderz tuon ich dir bekant , daz dir got hât gesant zuo einem zeichene in daz lant . heiz mir ein lûterz wazzer geben - dâ wider solt dû niht streben - , daz gemeiligt niht en|sî . dâ solt dû hiute besehen bî ! ûzehant man daz wazzer brâhte . daz was schône bedâht mit einem tuoche snêwîz . daz geschach mit guotem vlîze . dô Moyses daz wazzer sach , wider den küninc er dô sprach : <nû nim sîn war an diser stunt ! ich nime daz wazzer in den munt . nû sich reht daz zeichen an ! in welichez wazzer sol ich|ez lân ? daz muoz werden bluotvar . nû nim reht des zeichenes war und lâz ez schouwen dîn her ! wilt dû , ich lâze ez in daz mer , und werde ez von mir bluotvar , sô sprich , daz zeichen sî wâr . >dô der küninc vernam , daz daz zeichen solte ergân , er sprach : < ich wile daz zeichen sehen . ich wile dir aber niht verjehen , daz ich got well sîn undertân , dû lâzest mich danne in sehen an . .> er sprach : < dû kanst sîn niht gesehen , des muoz ich von der wârheit jehen , dû wellest in danne haben vüre got unde leisten sîn gebot . daz was dem küninge zorn . er sprach : < diu rede ist gar verloren , wan ich dîn rede erkenne wole . dîn lîp ist grôzer schalcheit vol . .> daz wazzer ûz dem munde schôz in ein wazzer daz vaste vlôz . daz sach der küninc und sîn man . dannoch wolte er niht undertân sîn dem almehtigen gote unde leisten sîn gebot . swie bluotvar daz wazzer wær , doch sagete der küninc daz mær , ez wær von sîner trügeheit . diu rede was Mosen leit . er sprach : < sol ich mit êren dich , küninc , niht bekêren , doch wile ich dir verjehen , daz dû solt ein zeichen sehen , daz ist daz dritte , daz got der rîche hiez dir zeigen sicherlîche . .> er sprach : < des muoz ich jehen , ich wile daz drit zeichen sehen . .> er sprach : <nû sich an mîn hant , diu gar schoene ist und wole bekant , ich stôze sie in den buosem mîn . swie schoene , swie wîz si kan gesîn , sô solt dû ein zeichen dâr an sehen , daz dû mir selber müezt verjehen , daz got daz zeichen habe getân , wan nieman sô vile wunders kan . .> ûz dem buoseme zukte er die hant , daz zeichen der küninc dâr an vant , wan er sîn selp muoste verjehen , ez wær ein zeichen dâ geschehen . diu hant was ûzsetzic ze|wâr biz an den ellenbogen gar . dô er sie dô hin wider în stiez und ûz dem buoseme her wider liez , dô was si widerschoene gar und reht alsam êr gevar . daz geschach an der stat . Moyses den küninc bat , daz er erkante diu mære , daz der wunderære tet allez daz er wile . er sprach : < er hât gewaltes vile , daz nieman iu volsagen mac unz an den jungesten tac . wilt dû des niht gelouben mir , sô erzeiget dir got vile schier sînen gewalt den er wole kan , wilt dû im niht sîn undertân . er hât dir noch entboten mêr , der heilic got alsô hêr : er jach , der liep trehtîn , daz dû im vrî lâzest sîn sîn volc di jüdischen diet . bî gote ich dir ez gerne riet , oder dir geschihet ein herzeleit , daz dîn lîp kume ertreit und dîn lant muoz trûric sîn ; daz habe ûf den triuwen mîn . swaz er im sagete von gote , den hæte der küninc vüre einen spot . Moyses sprach : < lâ den spot sîn , ich sage dir ûf di driu mîn daz zehen slege gênt ûf dîn lant , dâ wirdet dir jâmer von erkant , alsô saget mir diu goteheit ; er tæte dir daz dir noch würde leit , woltest dû dich niht bekêren zuo im mit grôzen êren . .> diu rede was dem küninge zorn . er sprach : < dîn lîp wær verloren , wærst dû niht ûf genâde her komen , als ich von dir hân vernomen und von der küninginne . daz erwarp si mit sinne , daz ich dich lâze von mir kêren heim mit grôzen êren . dîn lîp wær anders gar verloren , wan mir ist wærlîche an dich zorn umbe dîn grôze trügeheit , die dû mir hâst vore geseit . dâ von var von den ougen mîn : dû solt des gar gewis sîn , wærst dû der küningîn zwire als liep , ich heize dich hâhen als einen diep , wan dû bist voller trügeheit . dâ von ist mir dîn rede leit . dû sagest mir von dem hêrren dîn , wie gar gewaltic er müge sîn , und kanst mir doch niht gezeigen , welichez lant sî sîn eigen . >dô sprach diu küninginne guot ûz vile trûrigem muote : ouwê ! wie ich gezogen hân , daz dû wilt werden undertân einem andern hêrren danne mir ! dîn driu hâst dû zerbrochen schier an mir und an dem hêrren mîn . dâ von muost dû âne driu sîn . nû weiz ich wærlîche niht gelîch ûf allem disem ertrîche , der habe gewaltes alsô vile . sîn guot er gerne teilen wile , der liep küninc , mîn hêrre . dechein leit im gewerre ! des bite ich tagelich mîne apgot , daz ist vröuwedenrîche . den liuten gît er gerne golt , die im dâ sint mit vröuweden holt . ûzehant dô sprach der küninc rîche : < Moyses , ich sage dir sicherlîche , dû solt vile balde gâhen . dîn rede muoz mir versmâhen , wan dû hâst niht triuwen . dîn rede muoz dich sêr geriuwen ! daz ich dich ie gezogen hân , daz riuwet mich an dir , tumber man . ich want , dîn lîp wolte mêren zuo gar grôzen êren . des kan ich an dir niht gespehen . dâ von ich leit muoz an dir sehen . >dô Moyses dô erhôrte des küninges zornigiu wort , dô stuont er von dem lande dô dâ er niht vorhte des küninges drouwe . iedoch sagete er den juden daz , si hieten al des küninges haz ; si solten von dem lande kêren mit vile grôzen êren , ê_daz sîn pfarre würde gewar , daz er si iht verderbet gar mit vile grôzer jâmers nôt ; si muosten dulten den tôt . si jâhen , si wolten sîner lêr mit ganzen drîen volgen sêr . mit diser rede vuor Moyses danne . iegelîcher jude dâ riu gewan dô Moyses vuor in sîn lantungemach wart im bekant . dâr nâch zeigte er den heidenen dô und ouch dem küninge Pharao , daz diu werlt gemeine was gotes alterseine . diu tier und daz gevügel gar , die vische , daz wilt , daz ist wâr , berc , wazzer , wîsemât : diu werlt gar an aller stat was der heiligen goteheit . swaz er des dem küninge seit , des wolte er im gelouben niht . des hæte der tiuvel mit im pfliht . dâr nâch got der reine beschuof aleine , daz di slege muosten ergên . dem küninge übel muoste stên . er muoste si haben dô vüre guot . er schuof , daz daz wazzer guot bluotvar wart in sînem lande . daz was ein jâmerlich schande den heidenen allen , daz ist wâr . ire spîse wart alliu bluotvar . swelich heiden trinken solten oder swaz si trinken wolten , sô trunkenez bluot und anders niht : daz was ein jâmerlich geschiht . dô daz gesach hêrr Pharao , er sprach : < ich erkenne gotes drouwe und sich nû von der wârheit : swer wider got tuot , daz wirdet im leit . ich sihe von im ein wunder grôz : swie vaste daz wazzer vüre uns vlôz , daz ist worden bluot gar . eines zeichenes nime ich dannoch wâr , daz den heidenen ist niht guot : swâ si schepfent , daz ist bluot und swâ die juden schepfent sîn , wîp , man oder kindelîn , daz ist lûter als ein brunne . dâr an schadet in wint noch sun . daz hân ich allez wole gesehen , dâ von wile ich des verjehen , daz er ist gewaltic und starc und vile sinnic , wîs und karc . dâ von leiste ich sîn gebot noch gerner danne mîner apgote . ander nâch swuor er manigen eit bî sîner stæte und wârheit , daz er sîn apgot wolte verlân und got von himel rüefen an . dô got der vile guot erkante sînen muot , daz er wolte kêren zuo sînem rehten hêrren und wolte den selben beten an , dô lie er den slac vuoder gân . des wart der küninc vile vrô . sîn apgot bat er aber dô als ein heidenischer man , der got niht wolte sîn undertân . ez wolte ouch der trügenær niht gelouben der mær , daz er von gote was geschehen : des wolte er dannoch niht verjehen . dô daz got an im ersach , er gedâhte : dû muost noch ungemach lîden von den schulden mîn ; des muost dû gar gewis sîn . den andern slac dô gewan der vile heidenisch man und sîn volc gemeine . der was niht vile kleine , wan er was eislich genuoc : sô man daz ezzen vüre si truoc , sô liefen kroten überal in ire schüzzel âne zal . sô si giengen ûz irer schüzzel , sô huffeten|ez gein ire drüzzel ; sô begunden si den kroten wern , sô mahten si sich niht erwern . was daz niht ein wunder ? swâ di juden besunder sâzen , dâ was kroten niht . daz was ein wunderlich gesiht . wan swanne ein heiden nâch wazzer gie , vile kroten er in den kruoc gevie und truoc die mit im gemein . dâ von ire ezzen was unrein . dô daz der küninc hæte ersehen , daz im sô übel was geschehen , dô hiez er gemeiniclîchen den lieben got den rîchen mit gebete rüefen an beidiu wîp unde man . dô got dô erhôrte ire gebet und ire wort , dô erbarmete|er sich über wîp und man , daz er den slac liez vüre gân und die kroten lâgen tôt . dô wurden|es vrî von irer nôt . dannoch wolte des tiuvels man got niht beten an . er sprach : < ire heidene , disiu geschiht bringet mich wærlîche niht , daz ich geloube an got . daz verbiutet mir mîn apgot . daz got der reine vernam alterseine , dô tet er in den dritten slac beidiu naht unde tac . dô ire korn wart gesæjet und man daz sneit unde meitete , dô kômen der kevern alsô vile , daz ich sîn niht sagen wile , mit sô ungevüeger schar , daz ich sîn niht gesagen tar , daz ez daz korn allez az und gar in sînen lîp veraz , daz sîn dâ niht beleip . sô ofte daz gewürme daz mit in treip , daz si wurden hungervar , und ersturben vile , daz ist wâr , wan in beleip niht wan der halm . des wart von in ein starker galm , wan si mit starken nüeten der hunger wolte toeten . nû merket daz besunder , ob daz niht wær ein wunder : swâ die juden hæten gesæjet , daz wart gesniten und gemeit , gemalen und gebachen . des mahten si wole lachen . daz in was alsô wole geschehen , daz si got lie daz wunder sehen , daz an den heidenen dô geschach , daz si liten ungemach : des wârn si herzenlîchen vrô und lobeten got von himel dô . dô hêrr Pharao ersach den vile grôzen ungemach , den er und sîn volc gewan , er sprach : < ich niht entrinnen kan der almehtigen goteheit . diene ich ir niht , daz wirdet mir leit . wær ieman , der mir Moysen bræhte , daz er mich liez ûz der âhte , ich wolte im swern sicherlîchen , daz ich wolte dienen gote dem rîchen , daz er mir hülfe von diser nôt . ich und die mînen ligen tôt . ûzehant wart ein bote besant nâch Mosen . dô man in vant und man im seite di boteschaft , daz er des gewaltigen gotes kraft wolte vürhten unde sehen an , als dô sprach der heilic man , dô er in êrst an sach , alsô er wider in sprach : < Moses , vile triuwerman , ein boteschaft ich dir sagen kan , diu dîn vrümicheit wole an stât : der küninc dir entboten hât , er lît von hunger grôz nôt . sîn volc wile allez ligen tôt . des wile er haben dînen rât umbe sîn grôz missetât , die er gegen gote hât getân . vore leit er niht entslâfen kan noch von grôzem smerzen , diu er hât an dem herzen . des wile er vruo und spâte tuon nâch dînem râte . got wile er werden undertân , wile er in langer leben lân . >dô sprach Moyses zehant : wile er dem werden heilande getrûwen , als er ze rehte sol , wan er genâden vol ist ze allen zîten beidiu nâhen unde wîten : mîn volc sol er lâzen ûf stec und ûf strâzen varn swâ ez welle , oder er muoz in die helle . er sol gelouben an got und lâzen sînen boesen spot , sô wirdet im der sorgen buoz . vüre wâr ich daz sagen muoz . .> der bote dâ mit heim gie . dechein rede er niht en|lie , er sagete sie hêrrn Pharao , und liez sîn durch dechein drouwe . er sprach : < Moyses entbiut dir , wellest dû von nüeten komen schier , sô lâ die juden varn mit kinden und mit allen scharn . ez sulen ouch bezzerunge die alten und die jungen gote geloben von himelrîche , sô werdent si vile sicherlîche erlôst von irem smerzen an lîbe und an herzen . dû wirdest ouch selp getrôst und von sorgen erlôst . >dô daz erhôrte hêrr Pharao , er sprach : wir sulen gotes drouwe vürhten vlîziclîchen . ich wile gote niht entwîchen und wile im wesen undertân , die_wîl er mich wile leben lân . ûzehant dô sich hêrr Pharao vermaz gein gote alsô , dô muoste der hunger vürder gên . got wolte in niht lâzen bestên . dâr nâch in unlanger zît huop sich gein got der selp nît , den er êr gegen im hât getân , wan er was ein heidenischer man . dâ von wolte er got niht erkennen noch wolte in got noch hêrr nennen , unz er den vierden slac sluoc ; der was im eislich genuoc . diu sunne gap im decheinen schîn , wan ez dô vinster muoste sîn , daz nie dechein ouch sô heiter wart , diu vinster hæte ez verspart . swie grôz ein hûs , ein market was , noch dechein burc sô êrbær was , daz man si mohte gesehen ; des muoz ich von der wârheit jehen . daz was im ein grôz schande , daz sô vinster was sîn lant . der küninc was dannoch sô herte , daz er niht en|ahtet gotes gevert . dô daz diu goteheit hæte gesehen , dô schuof si daz , des muoz ich jehen , daz daz eltest niht genas , daz in ieteslîchem hûse was , und ouch schâf , rinder und swîn , swelichez under in daz eltst mohte sîn , dem muoste der tôt an gesigen , und muoste vore im tôt ligen . dô daz der gewaltic küninc ersach , daz er solichen ungemach erleit von gotes zorne : mittesamet in wirde ich verloren ! er rakte gein gote sîn hende . dô nam der slac ein ende , wan er sprach : < hêrr , lieber got , jâ wile ich leisten dîn gebot . von hinnen unz an daz ende mîn wile ich in dînen genâden sîn . .> got gap im dô sîn hulde und verlie im sîn schult . dô in der heilant dô gewerte , dô wart er boeser danne vert , wan den slac hæte er vüre einen spot und wolte dannoch niht vürhten got . dô sluoc er|im an dem selben tage , Pharonî , den sehsten slac . der was eislich genuoc : sô man daz ezzen vüre si truoc , sô wart diu schüzzel vol - daz weiz ich von der wârheit wole - von vile gevüegen mügen kleine wart in ire ezzenne unrein . ez viel ouch manic müge an bein und an rügge , an arme und an antlütze , daz ez in wart unnütze , an hende , an halse und an den nac . si schrin beidiu naht und tac : ouwê diser grôzen nôt ! die müggen wellent uns tuon den tôt alhier an diser stunt . ruc und bein und den munt wellent si ezzen , daz ist wâr . dem tôde sîn wir gegeben gar . hêrr Pharao der eislich man , ein riuwe er aber gewan , dô er sach gotes zorn . wo wê ! daz ich ie wart geboren , ich vile gar unsælic man ! daz ich bin got niht undertân ! sol ich disen kumber tragen , daz muoz mîn herze iemer klagen . daz ich die swær tragen sol , dâ von ich grôzen jâmer dole . .> er gedâhte in sînem muot : got der ist sô guot , daz er mir wole gehelfen mac von dem eislîchen slage , den er dem lande hât getân . von im ich allêrhân . nû wile ich dem süezen gote dienen unde sînem gebote . nû hilf mir , hêrr , von diser nôt oder ich muoz wærlîche ligen tôt . dô got erhôrte sîn gebet , den slac er aber von im tet . dô got von dem slage lie , Pharô aber übergie daz gebot der goteheit . daz wart im her nâch leit , wan er den sibenden slac entvie , der im vile nâhen gie . er beschuof , daz die vliegen si sêr begunden triegen . si vielen in in daz ezzen ; dâr inne wurden|es verezzen . daz wunder mohte man dô kiesen : die spîse begunden si verliesen , swanne si die spîse solten ezzen , swanne si wolten . daz was in ein grôzer slac vüre wâr ich daz gesagen mac . dô Pharao der unreine ersach , daz di liut gemein alle liten grôz nôt und wolten dâ von ligen tôt , dô gelobete er gote dem rîchen vile gar sicherlîchen , er wolte daz volc gemeine heizen grôz und kleine warten sîner goteheit , dâ niemer ze ende wirdet von geseit , und dienen mit triuwen . < ez muoz mich iemer riuwen , daz ich wider in hân getân . >dô liez den slac got vüre gân . dô Pharao sîn ungemach zergie , er gein den heidenen sprach : < sol ich ein hêrren ob mir hân , ze|wâr daz wær niht reht getân . ich bin der hoehst der nû lebet . ist ieman der dâ widerstrebet , den hiez ich wærlîche toeten und in der marter noeten , wan ich bin küninc alein . mit mir sol nieman gemeine haben , er trage die krône . diu stêt mir ein vile schoene und die küninginne mîn ; diu sol mit mir gekroenet sîn . >dô got der vile rein erkante sîn herze unrein dô tet er im den ahtoden slac beidiu naht unde tac dô er den slac dô entvie , der sînem lebene nâhen gie , wan ez unser trehtîn beschuof , daz al liut sîn , si riten oder giengen , vol blâtern hiengen grôzer danne ein tûbenei . ir decheiner torste enzwei die grôzen blâtern brechen . alsô wolte sich got rechen . des gewunnen si vile smerzen an lîbe und an herzen . hêrr Pharao der unrein , swie vvol umbe im ruc unde bein diser blâtern wurden vol , dannoch jach er , im wær wole . daz tet er durch der liute genuht , wan er hæte boese kust . dâr nâch im gar wê geschach , und daz di liute ire ungemach klageten alsô sêre . dô sprach der küninc hêre : < ich wile nû got erkennen und wile in her nennen , wan er ist aller güete vol . swer im getrûwet dem geschihet wole . dâ von ich in an biten wile , sît er genâden hât sô vile . gegen gote er viel ûf sîniu knie , sîn ruof enbore gein himel gie . er sprach : < vile lieber hêrr got , vile gerne leiste ich dîn gebot . niht vürebaz ich ez brechen wile , wan dû hâst genâden vile . >dô got erhôrte sîn gebet und sîniu wort , diu er tet , dô kêrte er sîn barmunge gegen alten unde jungen , daz der slac ende nam . dô huop er aber wider an . dô er des slages genas , dô wart er als er êr was . dô got ersach sîn bôsheit , daz im sîn zorn niht was leit und daz der heidenisch man huop sîn bôsheit wider an , dô schuof er im den niunden slac ûf hals , ûf roc und ûf nacke . er schuof , daz hurnas und Tarant den liuten gar daz leben swant . swâ ir zwei kômen an einen man , dem muoste ez übel dô ergân . kom aber mêr an in gevallen , der selp muostlût schallen : < ouwê und wê mîner nôt ! ich bæte niht wan_daz ich wær tôt ! .> diu klage wart grôz in dem lande . si hæten nôt und grôz schant . dô Pharao erhôrte di nôt , gegen gote er sich aber bôt mit dienestlîchen triuwen . ez begunde in aber riuwen , daz er von gote was gekêrt . sîn kumber , sîn nôt in aber lêrte , daz er got bat von himelrîche mit triuwen vlîziclîche , daz er sînen zorn liez und in niht verstiez von lobenne und von künincrîche ; des bat er got vile vlîziclîche . got , aller barmunge vol , der sach ir grôz nôt vile wole , wan si begunden in erbarmen , die rîchen und die armen , und liez si von des slages nôt , daz si dâ von niht lâgen tôt . dô Pharaon niht müejet der slac , dô er bî sînem wîbe lac , er gedâhte : ich bin nû genesen . sîn dienær wile ich niemer wesen , wan ich in mînem künincrîche wile hêrr sîn vile sicherlîche . dô daz der liep got ersach , daz in der grôz ungemach niht brâhte von sîner bôsheit , swaz im geschach dô zeleit , daz daz niht half umbe ein hâr , er schuof , daz im offenbâr der zehentslac wart swær . er schuof , daz ein schûr sluoc schâf , rinder unde swîn , korn , visch unde wîn , und swaz in ûf der erden von bûwe solte werden , daz sluoc er allez nider . man sach sît noch sider nie einen schûr sô grôz , als dô von himel schôz . daz volc was dô nâch verzeit . sînen ungemach er terkleit . er jach , er wolte sich gerne bekêrn , wær ieman , der in|ez kunde gelêrn . Pharao der eislich man wolte dannoch niht sehen an die almehtigen goteheit ; daz wart im her nâch leit . dô gie ez an ein scheiden . di juden giengen zuo den heidenen , wan si den küninc vorhten sêr : ires leides des würde mêr . dâ von woltens scheiden , di juden von den heidenen . si bâten in lîhen guot gewant , daz bezziste sô man ez under in vant , vürspan , vingerlîn und gürtelîn , samît , scharlach und baldekîn , bechær von silber und von golde . si bâten , daz man in lîhen solte mendel vice, veder hermelîn , gedækte schoene von Baldekîn költer und deckelachen . den kleinet begunden|si nâhen . vile und genuoc ieslîcher heim truoc , und sageten dem heidenischen manne , daz si hôchzît wolten hân mit ire kinden widerstreit . daz hæten si vüre ein wârheit , die heidene alzehant ; des verluren si ire gewant und ire kleinôt guot . dâ von wart trûric ire muot . des nahtes dô daz volc entslief , ieslîcher zuo dem andern lief und wakte in ûf an der stunt . ie einer tet dem andern kunt , daz er sich ûf machete ; ir decheiner dô niht lachete . bî den selben jâren , wan si in trûren wâren . die juden ire kleinôt nâmen und ouch ire wîbes sâmen , unde vuoren dâ mit schoene ûz dem lande in Ebron , dâ si Moses vunden . an den selben stunden entvie si Moses vlîziclîchen und entvalch si gote dem rîchen und bat , daz er ir geruochte ze pflegenne und mit in teilte sînen segen . dô der küninc hæte vernomen , daz di juden wâren komen und al in Ebron gevarn mit guote und mit breiten scharn und daz si hæten gevüeret hin den heidenen kleinôt und gewin , des wart er vröuweden lær . Imoyses der trügenær der hât verrâten in daz guot ; dâ von sô trûret mir mîn muot , unz ich mich wole gerach an in . swie schalclich iriu herzen sîn , ich muoz die heidene rechen , mîn swert durch si stechen . >dô wart niht langer gespart , der küninc hiez ruofen hervart , daz si sich bereitten schône ze varen in Ebron . alsus er in verseit , daz si ræchen ire herzen leit an den juden zehant und næmen in wider ire gewant und ire kleinôt guot . dô wart gevröuwet ir aller muot . der rede wurden si al vrô ; zuo der hervart bereitten si sich dô . dô daz her bereit wart , der küninc huop sich an di vart . er vuorte vile manigen vrumen man , als ich von im gelesen hân : vünvzic tûsent was sîn rât . vile dicke er an bat sîn apgot , daz ez im hülfe siges schoene gegen den juden in Ebron . er hiez bereiten schier an einen schaft ein banier , dâr an was sîn apgot gemâlt , daz was der juden spot . diu wart bereit schoene und schier und was diu êrst banier , di ie dechein ouch hæte gesehen ; des muoz ich von der wârheit jehen . die heidene er dô lêrte , swâ man den vanen kêrte , dâ solte daz her nâch varn mit rôten und mit grôzen scharn . er sprach ûz grôzem sinne , si mohten êr gewinnen . swaz der küninc hæte geêrt , daz tâten di heidene ze stat . si volgeten dem vanen al nâch . ir decheinem was sô gâch , daz er vüre di banier quam , sô er des küninges rede vernam . dâ mit zogeten si schône in daz lant Ebron . der küninc zuo der küningîn reit . er sprach : < mîn vart wirdet dir leit und mîn starc hervart . ich hiete ez ze|wâr wole bewart , und wærest dû , vrouwe , niht gewesen sô wær Moyses niht genesen wan dû und diu tohter mîn . sô dû vervluochet muost sîn ! wan hæte Moyses genomen den tôt , sô wær ich vrî von diser nôt , ich und die mînen alle . ez wirdet dir noch ein galle ! und ist daz uns leit widervert , sô wizze daz dich nieman ernert . >dô diu küninginne erhôrte des küninges zornigiu wort , dô swuor si im manigen eit , daz ez ir wær von herzen leit . der küninc dô von der vrouwen schiet . sîn reise ûf daz velt geriet zuo dem her , dâ er ez liez . vüre sich zogen er ez hiez gên Ebron , dâ er vant di juden in ire selbes lant . dô der küninc von dannen reit , dô wart der küninginne leit . si klagete ire ungemach und den sin . si sprach : < lieber hêrr mîn , wie bist dû von mir gevarn ! ich hân bî mînen jârn dich sô zornic nie gesehen ; des muoz ich wærlîche jehen . .> si sprach vile dicke : < âwe und ouwê ! mir ist drîer dinge wê : verliuses ich den lieben hêrren mîn , sô muoz ich iemer trûric sîn . ist aber , daz im leit widervert , sô weiz ich , daz mich nieman nert . daz dritte ist mir ouch swære und ein vile leidez mære , ob ich den kneht verliesen sol , der mir gedienet hât sô wole ; ich meine Moysen den lieben kneht , den ich hân gezogen reht . dâr umbe muoz ich mîn leben lân und sol im iemer missegân . kîâmer , klage hæte si genuoc . vile dicke si an ire herze sluoc , swenne si dâr an gedâhte , waz ir diu hervart kumbers brâhte . der vrouwen klage wile ich gedagen , si hæte sich selp nâch erslagen . daz her begunde dô zehant rîten in der juden lande . dô daz die juden ersâhen , si begunden balde gâhen : dô si di heidene wolten bestân si begunden rîten unde gân zuo Mosen dô zehant . < di heidene wellent in daz lant ! .> begunden si al jehen ; < vile jâmers mac uns von in geschehen . wan si slahent uns an der stat . .> Moyses vile guotlîchen bat . er sprach : < ir sulet gelîche , arm unde rîche , manen got vile sêr , sô gewinnen wir vrume und êr ; sô müget ir den vîanden an gesigen , daz man si tôt sihet vore iu ligen reht alsam di hunde , bitet ir von herzen grunde die almehtigen goteheit , dâ niemer ze ende wirdet von geseit . dâr zuo râte ich iu zehant , ervaht an seil und an bant iuwer vihe gemeine , grôz unde kleine . lât ir decheinez hinder iu bestân ! ir sulet tragen und vüeren danne beidiu wîp unde kint und alle die mit iu sint ; die heizet gâhen gein dem mer . wir haben gein in niht vile wer . >dô si Moysen vernâmen , wie schier si al quâmen , mit vich mit rosse , mit gewande ! diu wîp si nâmen an di hant ; si truogen und triben gein dem mer . dâr nâch kom der heiden hêr , und vunden dâ niht umbe ein gruoz . si riten unde liefen ûz . dem küninge seiten si mêr , daz in dem lande nieman wær , si wæren alle mit ire her gevlohen unz an daz mer . dô sprach der küninc zehant : <sît si uns habent gerûmet daz lant und gein dem mer sint gevarn mit ire vische und mit ire scharn , sô sulen wir zuo in ûf den sant , sît si uns habent gerûmet daz lant , .> sprach der küninc Pharao . < si habent gevorht unser drouwe . wole hin zuo in bî der zît ! wir sulen sehen der juden strît . si müezen vore uns sinken und in dem wâge ertrinken , sô werden wir al vore in vrî , swie Moyses doch ire apgot sî . >dâ mit daz her îlet balde von dem lande durch di walt , unz si in komen sô nâhen , daz si di juden sâhen . si sâhen ûf vliegen schiere der heidene baniere , und ouch di heidene alle riten zuo mit schalle . dô vielen di juden an ire knie . ire ruof in den himel gie , wan si algemeine ruoften , grôz und kleine : hêrr , hilf uns ûz noeten , uns wellent di heidene toeten ! .> si vielen aber an ire knie . ire ruof dô gein himel gie , wan der ruof wart manicvalt : beidiu junc unde alt ruoften von allen iren sinnen : < hilf uns , hêrr , von hinnen lieber , almehtiger got , daz wir iht werden der heidene spot ! >dô daz di heidene ersâhen , sie begunden zuo in gâhen mit grôzer rote und mit her . di juden vluhen an daz mer . dô Moyses sach ire zageheit , dô wart im gar leit . er bat got vile tiuwer : hêrr , gip uns ein stiur , und tuo daz in kurzer vrist , wan der tôt uns nâhen ist ! erzeige , hêrr , den heidenen dîn , daz wir dîn volc mügen gesîn ! schaffe , hêrr , daz hêrr Pharao vürhtet dîn wort und dîn dro und daz er wizze , daz dîn gebot sî nützer danne sîn apgot ! erbarme dich , lieber hêrr mîn , und sich an daz volc dîn ! erzeige dîner barmunge lieht und lâ dîn volc verderben niht ! lâ dîn volc bî dir bestên und lâ dînen zorn ergên über die heidenischen schar , die dich niht wellent gar von herzen erkennen und dich niht hêrr nennen ! schaffe , daz si dich , hêrr , erkennent sîn als wir dich , hêrre mîn ! daz tuo dû , hêrr , in kurzer vrist , daz si gelouben , daz niht en|ist dechein ander got wan dû ein , und daz ouch niht sô rein ist , sô dû , hêrr mîn , und daz si des geloubic sîn , und daz si dich got nennen und ouch als wir erkennen ! hêrr , erzeige in dînen gewalt , daz der grôz ist und manicvalt ! und giuz ûf si dînen zorn , daz wir iht werden verloren . hêrr , hep dîn heilic hant , daz in dîn gewalt werde bekant . tuo , hêrr , daz si dich erkennen und dich hêrr schepfær nennen ! schâf , daz ein ende habe ire strît, und tuo daz , hêrr , bî der zît , daz si erkennen dîn goteheit , dâ niemer ze ende wirdet von geseit ! >dô Moyses alsô sêre die gotelîchen êre bat und die juden alle mit gebete und mit geschalle , bâten si vlîziclîchen got den vile rîchen , unz si erhôrte diu goteheit , daz im ire kumber wære leit . des erhôrte er ir aller bete . sîn stimme mit Mosen redete , daz si vluhen an daz mer mit ire vische und mit ire her . daz tet Moyses den juden kunt . si vluhen an der selben stunt an daz mer gemeine ; daz stuont still als die stein . ez beschuof got , daz ein stec gie durch daz mer als ein wec , volliclîchen alsam an zehen klâfter wît . die heidene mohten dechein zît an di juden komen niht , wan got hæte mit den juden pfliht . der wec gie schône durch daz mer . dâ zogeten si durch mit ire her , unz si kômen an daz lant . die heidene kêrten ouch zehant nâch der strâzen dâ hin ; daz kom in allen zuo ungewin . dô Moyses di heidene sach , daz in was nâch in sô gâch , dô bat er got vile sêr durch sîn gotelîche êr . er sprach : < almehtiger got , schaffe , daz des tiuvels apgot niht an uns werde sigehaft ! erzeige dîn gotelîche kraft und schâf , daz si erkennen dich , hêrr , dîn goteheit , alsam ich , und daz si dîn zeichen sehen , daz si des müezen verjehen , daz dechein got sî wan dô ein und ouch nieman sî sô rein . >dô er daz gebet getet , gotes stimme aber mit im redete . si sprach : < var ûz in daz lant ! ein zeichen wirdet dir schier bekant : den heidenen geschihet ein herzeleit ; daz sî dir vüre wâr geseit ! >dâ mit îlten di juden danne ûz dem mer an den plân . dô si kômen an daz velt hin , daz dûhte si ein schoener gewin . die heidene strichen allez nâch - nâch den juden was in gâch , unz_daz si kômen an den stec ûf den wîten wagenwec , der dâ gie durch daz mer , Pharao mit sînem her . dô sluoc daz mer zesamene gar , daz si ertrunken , daz ist wâr . dô di juden daz ersâhen , dô begunden|ez gâhen alle wider zuo dem mer , dô si erhôrten daz starc her rüefen jâmerlîchen . ire rüefen kunde niht gelîchen , daz si tâten gemein . ez mohte erbarmen einen stein , wan si ertrunken mit grôzer nôt . daz her lac mit jâmer tôt . des wurden di juden vile vrô und lobeten got von herzen dô der genâden , diu in was geschehen von gote , des ich muoz jehen . dô daz her ertrunken was - wan ir decheiner dô genas - , dô wurden in den rîchen ze küninge sicherlîchen nâch Pharaonis zîten di gerne wolten strîten . swer di wolte erkennen , der muoste si küninc nennen . swer des selben niht en|tet , der wart vertriben dô ze stat . dâ von muoste man di vürsten gar küninge nennen , daz ist wâr , die in dem lande wâren bî den selben jâren . dâr nâch zogeten di juden schône in der westen Babilôn . dô geschach in vore hunger wê , vore durste liten si jâmers mêr . daz klagete Moyses der goteheit . diu stimme aber zuo im seit : < sage mir , waz wirdet dem volke mîn ? .> er sprach : < si lîdent grôzen pîn ; vore durste und vore hungers nôt sint si , hêrr , nâhen tôt . Christus diu stimme sprach ] : < daz wile ich understân - wan ich in wole guotes gân - , in kurzen zîten aldâ . ich wile in geben manne von himel , ein vile guot brôt , daz în gêt vüre des hungers nôt . daz brôt ist alsô gestalt , daz man dâ bî wirdet selten alt . ez smecket nâch wilde und nâch zame , ez ist ein wünnenbernter sam . swer sîn iht ezzen sol , dem ist mit der spîse wole . rephuonær , visch , wiltbrât , hasen , hüenær , guot gerætet , dâ smecket daz brôt nâch , swanne man wile ; dâ von hât daz brôt wünnen vile . ez vellet von dem himel ze tal sam der regen âne zal . daz vile himelisch brôt gienc in dô vüre des hungers nôt . swes ein man gelüstet ze ezzenne , der ze tische was gesezzen , dem was sîn spîs dô bekant von dem brôte , daz er dâ vant und im geregen was ze tal mit einem wünniclîchen valle , reht als ez wær diu selp spîse . ez smacket als daz paradîs . den juden gap er ez ze êren , daz si solten mêren ire vröuwede gein der goteheit , dâ niemer ze ende wirdet von geseit . dô hæten si vrume und er , des danketen si got vile sêr . si jâhen , si hieten spîse genuoc , allez des diu erde truoc . < hæten wir niur wazzer guot , sô würde daz vihe und unser muot gevröuwet an der selben stunt , sô uns daz wazzer würde kunt . daz vihe wile uns verderben und vore durste ersterben . >dô Moyses dô erhôrte der juden klagelîchiu wort , dô gie er an der selben stunt und tet ez gote von himel kunt . dô sprach got der reine : ich wile mich aber eine über si erbarmen ; daz tuon ich durch di armen . nû nim Aarones ruoten ein und slach dâ mit ûf einen stein , sô wirdet dir wazzers vile bekant ; daz vliuzet dir ûz der steinwant . dû maht mit dînen sinnen dechein wazzer anders gewinnen . >dô dankete er vile sêr sîner gotelîchen êr . von der stimme er aber schiet , zuo den juden er geriet . er gedâhte : wie sol ein wazzer rein iemer gerinnen ûz einem steine , den niemer dechein man mit decheinem wâfene niht kan gar zerbrechente sîn ? sol ich mit einem slegelîne , mit diser ruoten brechen in ? des hân ich niender einen sin ! dô sluoc er mit der ruoten dar . des nâmen die juden war . dô er den slac hæte getân , zehant ein starkez wazzer ran von dem steine hin ze tal , daz liut und visch überal gewunnen wazzers genuoc . in emern unde krüegen man truoc wazzer , daz was vile rein ; des vröuweten sich diu judelîn kleine . daz vihe zuo dem wazzer gie : dechein jude dâ niht en|lie , er treip ez zuo dem wazzer guot ; des vröuwete sich der juden muot . und ouch daz vihe vröuwet sich sêr der vile gotelîchen lêr . zehant dô daz Moyses ersach , dô klagete er sînen ungemach , daz er gezwîvelt hæte dâr an , daz ûz dem steinwazzer ran . dâ von vorhte er got sêr , er benam im lîp und êr . Moyses in der wüesten gar vuor volliclîche vierzic jâr ; daz solte er in vierzic tagen hân gevarn mit den jüdischen scharn . daz was gotes urkünde umbe der juden sunt , daz si im niht wâren gereht . die hêrren und die knehte die vuoren allere gar in der wüesten , daz ist wâr . bî in was kroten und nâtern vile . . . . , müggen ich iu wile nennen und an|der slahte genuoc , die dâr zuo wâren alsô kluoc , daz si den juden tâten leit . si hakten si mit kündicheit , daz si in den jâren geblæjet und geswollen wâren . sô si slâfen solten und gemach haben wolten , sô hakte ez si gemeine , grôz unde kleine ; sô si danne wolten ûf stân unde zuo Mosen gân , sô wâren si geblæjet ; daz was niht guot gerætet . dô in geschach diu grôz nôt , daz sûmlich lâgen tôt , dô giengen si zuo Mosen zehant . der wart vile tiuwer dô gemanet , daz er ez tæte durch got und hülfe in ûz grôzer nôt ; daz gewürme wolte si toeten mit angesten und mit nüeten . des antwurte Moyses zehant : < ir habet iuch in nôt und schant brâht , dô ir zerbrâcht daz bôt und betetet an iuwer apgot . dâ von lîdet ir dise swær , sît iu lieber ist Luzifer danne diu heilic goteheit . daz wirdet iu noch âne mâzen leit . swie ez dâr umbe sî gestalt , ich wile iu zeigen gotes gewalt , der grôz unde kreftic ist . .> er satzte in vüre einen list : er gôz ein nâtern êrîn , als ez wolte unser trehtîn . die hiez er ûf machen mit wunderlîchen sachen almitten under sîn her . diu nâter hæte dechein wer wan_daz si dâ hienc ; swer zuo der nâtern gienc unde sich bestreich dâ mit - diu nâter hæte einen site , daz er dâ von wart gesunt , swaz im Siehtuomes vore was kunt . si was gemachet mit solichen listen , swer sînen lîp wolte vristen , den gehecket hæte dechein kunder - daz was ein grôz wunder - , sô er sich begunde streichen mit der nâtern - daz was ein zeichen ! - : swie grôz er geswollen was , zehant er dô genas . dannoch wolten si got niht behalten noch sîn gebot . eines tages gie Moyses eine vüre den vliezenten stein . dô kom ein stimme zuo im gekêrt , diu Moysen aber lêrte . diu sprach mit vröuweden vile schier : < gienc ûf den berc zuo mir , der dâ heizet Sinai ; dâ wile ich dir wesen bî . dâ solt dû zuo mir kêren . ich wile dir geben ze êren zwô guot taveln steinîn ; dâr an sol geschriben sîn diu ê und ouch mîn lêre . der sulenes hüeten sêre , ich meine mîn volc von Israhel , dâ mit behaltent si ire sêl . .> diu stimme dô von Mosen schiet , als ez ire wille riet . ûf den berc Moyses dô gie , die alten juden er zuo im gevie und hiez die jungen komen dar und sagete in gotes willen gar . er sprach : < got wile mit êren uns sîn genâde lêren und wile uns geben ein ê guot , dâ mit diu sêl ist behuot . des danketen si got sêr sîner gotelîchen êr . dô diu rede wart verlân und er wolte ûf den berc gân , si sprâchen : < lieber hêrr mîn , wer sol unser lêrær sîn ? oder wer sol uns rihten , unsern kumber slihten ? .> er sprach : daz sol iuwer und Aaron , di zwêne sulen iuch rihten schône und sulen iuch lêrn rehticheit ; daz hân ich in vore geseit . >dâ mit schiet er von danne . er begunde ûf den berc gân . er sprach : < belîbet hier an der stat ; mac ich wærlîche , ich kume drâte . >dô Moyses ûf den berc gie , ein wolken in dâ umbevie und ouch den berc zehant . diu gotes genâde wart im bekant . si bedâhte den berc und Moysen gar den sehsten tac , daz ist wâr . dô Moyses dô bedecket was , als ich an dem buoche las , dô sprach er : < hêrr âne ende , ich recke dir mîn hende ûf die genâde dîn ! nû tuo mir dîn helfe schîn und lâ , hêrr , dînen zorn , wir sîn anders gar verloren ! gip uns juden die ê , dâ diu sêl mit erstê . an dem sibenden tage zestet diu stimme aber mit im rætet . si hiez in von der erde stên und ûf den berc vüre sich gên . ich sage iu , wie er die goteheit sach , als im diu werlt dâr nâch verjach ; des muoz ich wole von schulden jehen , er mohte ir anders niht gesehen , wan er die goteheit alsô sach , diu ûz dem gewulkene sprach : er sach sie in der gebær , sam si ein viur wær ûf dem berge unde brunnen ; ez was lieht alsam diu sunne . ich sage iu vüre die wârheit , daz Moisen antlütze gemeit wart lieht als diu sunne von der gotes wünne , diu von der goteheit schîne gie , dô in daz gewulken umbevie . sô lieht wart nie dechein ougenbrehen , daz ez Moysen mohte an gesehen als volliclîchen als man êr sach : sô lieht was sînes schînes tac , die er von gote dô entvie , dô er ab dem berge gie ; ich kan niht reht wole verstân , wer in dâr nâch solte sehen an : sîn antlitze gemeine , daz was lieht und reine . wan als in die juden sâhen an , sô dûhte ein ieslîchen man , ez wær ûz dem houbete sîn gewahsen horn güldîn . Moyses sach die wünne an , der vile heilic man . dâ von er ûf dem berge beleip - wan in nieman dannen treip - , vierzic tage und vierzic nahte , als im got vore hæte gedâht , daz er niht az noch tranc ; di wîl dûhte in dô niht lanc . an dem vierzigesten tage sprach diu stimme alsô zuo im jach : < Moyses , lieber vriunt mîn , nim die taveln steinîn ; der sint zwô , als ich hân geseit , wan ich bin selp diu wârheit . alsô redete si vile guotlîche und alsô reht tugentlîche . < nû hân ich , Moyses , dich gewert des dû ie an mich hâst begert , wan dû bist mir ein lieber man , dâ von ich dir wole guotes gân . .> ze den zîten dô was schoene zuo den juden gegangen Aaron , wan er hæte des keinen sin , daz Moyses kæme her ab zuo im . dâ mit di juden bâten schône ; si sprâchen : <lieber vriunt Aaron , Moyses wile niht wider komen , daz haben wir wole von im vernomen , wan er liez uns in grôzem spotte und verbôt uns diu apgot . dâ von sô solt dû uns gewern , wes wir in hulden an dich gern . >dô Aaron erhôrte ire bete und ire wort , dô hiez er si bringen dar vingerlîn , vürspan , daz ist wâr , silberîn unde güldîn , sô si allerschoenest kunden sîn , und kleinete ein michel teil , und sagete in vore , si gewunnen heil , daz si ir vile bræhten dar . si kômen vüre in mit grôzer schar . er sprach : < wes ir nû an mich gert , des sulet ir alles sîn gewert . >dô sprach an ir aller stat ein jude , den man des tiur bat : hêrr , dich bitet gemeine daz volc alsô reine , daz dû in machest ein apgot guot ; daz wellentes haben in ire huote und wellen|ez vroelîche beten an , sît si Moyses hât verlân . des antwurte in dô Aaron , er sprach : < ich heize in schône ein apgot rennen , des namen wir erkennen , wan ez muoz werden wole|getân , ob ich gotes willen dâr zuo hân ; des werden wir innen in kurzer vrist , ob ez im liep und guot ist . >dô hiez er balde bereiten , einen oven eiten und warf diu kleinôt dâr in ; daz dûhte si ein schoener sin . dô ez als zesamene ran , dô sâhen si ez vroelîche an , wan dâ zwei kalp rôt wurden von ire kleinôte ; des würde|es herzenlîchen vrô . Aron gie zuo ir dô und nam in bî sîner hant und wîsete in dô zehant dâ diu kelber wâren . dô begunde iuwer gebâren , sam er âne sin wære ; er sprach : < ir trügenære , habet ir den reinen got verlân und wellt diu kelber beten an ? des müezet ir komen in grôz nôt ; sêl und lîp muoz ligen tôt . >dô Aaron die rede vernam , vile balde er zuo den juden quam unde klagete daz leit sîn . ich klage iu , daz daz kalp mîn und daz iuwer mit spotte stât . ich sage iu waz ir gesprochen hât : er sprach : ze|wiu sol uns diser spot an unserm vervluocheten apgote ? ez diu rede mir missevallen hât . vervluochete in hier an diser stat und werfet speicheln ûz dem munde ûf in tûsent tûsent stunt , sô vile genuoc , sô sêre , daz er verliez sîn êre und sîn leben müeze lân ; er hât vile übel an uns getân . ûzehant wart geworfen dar diu speichel ûz dem munde gar sô ofte hundert tûsent stunt gie ûz drîzic tûsent munde , daz ein bach dâ von ran ; dâ von er wart daz leben an . die rede hât mir getân bekant ein pfaffe , der ez geschriben vant , der ist genant Vriderîch , ze Bêheim sitzet er sicherlîche . er ist vile gar gewær , ze Wonewic ist er pfarrær . nû lâzen wir die rede stân . der ez allez weiz und kan , der weiz ouch die wârheit wole , wan er ist genâden vol . er ist diu wârheit und daz lieht , vore im ist verborgen niht . nû lâzen wir die rede stân und grîfen wider zuo Mosen an . dô er ab dem berge gie und in diu goteheit verlie , dô sach er daz die juden blint hæten gemachet ein kalp sint . ûf einer siule sach er ez stân und sach daz si ez bâten an . daz was im leit und ungemach . wider di juden er dô sprach : < ouwê ! daz ir ie wurdet geboren , ir müezet dulten gotes zorn ! alsus er wider si verjach . ûz grôzem zorne er aber sprach : <sagt mir , unsæligiu diet , wer iu ditz goukel riet ? .> si sprâchen : < daz hât getân Aron . der hiez uns komen vüre in schoene und hiez uns bringen mit uns dar vingerlîn , vürspan , daz ist wâr , silberîn unde güldîn , sô si schoenest mohten sîn , und kleinete ein michel teil , und jach , dâ von gewunnen wir heil . dô wir si brâhten dar und er ir aller nam war , dô hiez er balde bereiten , einen oven eiten , und warf diu kleinôt dâr in . daz dûhte in ein guot sin . dô ez allez zesamene ran und er daz sach mit ougen an , daz zwei kelber rôt wurden von den kleinôte , dô nam er vorn an die hant unde wîste in dô zehant dâ diu kelber wâren . dô begunde iuwer gebâren , sam er âne sin wære . er sprach : ob ir trügenære , habet ir den reinen got verlân und wellt ire kelber beten an ? des müezet ir komen in nôt , sît ir brâht daz gotes gebot . »dô Aaron die rede vernam , zuo den juden er quam und klagete in über den gesellen sîn und sprach : iuwer der geselle mîn , der hât vile übel an uns getân ; daz sol im niemer wole ergân ! er jihet , wir haben gemachet spot und haben gemachet ein apgot ûz disem kalbe , daz vore uns stât ; diu rede mir missevallen hât . nû werfen wir speichelîn ûz dem munde ûf in tûsent tûsent stunt , sô genuoc und sô sêre , daz er verliez sîn êre und sîn leben müeze lân ; er hât vile übel an uns getân . ûzehant wart geworfen dar diu speichel ûz dem munde gar , daz er den tôt dâ von nam und niht mêr zuo der siule quam . daz was im ein grôz nôt , von der speichel leit er den tôt . den er doch ungerne leit von den juden , als ich hân geseit . dô Moysê wart bekant diu rede , daz er vant Aarones gesellen tôten und alsô gemartert , dô wart er trûric und unvrô . zuo den juden sprach er dô : wie hân ich ir verloren ! an iuch ist mir unmâzen zorn ! von zweier hande sachen muoz mîn herze krachen : diu ein ist , daz iuwer ist tôt . dannoch hân ich ein grôzer nôt , daz ir got alsô habet verlân und betet ein rôtez kalp an . iu hæte got ein ê gesant , der vile suses heilant : wie habet ir mir verkêrt und iuch selber geunêrt ! dâ von wile ich mich rechen , di taveln wile|ich zerbrechen . nû sît vürebaz alblint , sam den diu ougen verbunden sint ! er nam die taveln alsô rein und sluoc si ûf einen stein , daz si zerbrast zehant . daz kalp er in dem viure brante . die juden sâhen sînen zorn . er sprach : wærlîche , ir sît verloren ! >dô lobete ir ieslîcher stat , daz er ez niemer mêr getæte . dô sprach Moyses zehant : < mir was von gote daz bekant , unde was sîn ouch gewis , er vuorte iuch in daz lant repromissionis . daz kan ich vüre wâr sagen , ez wær geschehen in vierzic tagen . daz hât verworht iuwer lîp , ich meine iuch , manne und wîp .> . dô si erhôrten sîne drouwe , si wurden trûric und unvrô . si bâten in vile stæte , daz er got tiuwer bæte , daz er sîn guot kêrte zuo in ; si wærn gewesen âne sin . er sprach : < des en|tuon ich niht , mîn gebet ist gein im niwiht , wan ich weiz daz vüre wâr , daz er ist zornvar . .> die rede weiz wole diu goteheit . der juden sünde was im leit . des muosten si gemeine hunger lîden eine in der wüesten , dâ si wâren bî den selben jâren . dâr nâch kom ein engel gegân dâ er den vrumen man sach stân ; zuo im kom er sô lîse ûz dem paradîse . er sprach : < Moyses , gotes kneht , erkennest dû die juden reht , die daz kalp bâten an ? >dô sprach der getriuwe man : ânein ich , ze|wâr ich erkenne ir niht . ez ist geschehen ein geschiht , die sage ich , lieber engel guot . des vröuwet sich lîp unde muot , daz mich got gerochen hât an in umbe eteslich missetât . die wile ich dir nennen , daz dû si mügest erkennen . daz sint di ir , dem reinen manne , gar übel hânt getân . die habent erliten den tôt mit jâmer und mit nôt , wan ich sîn got erbeten hân ; dâr umbe hât er ez getân . si hæten êrlîchen site , dâ wolten|si sîn behalten mit . .> er sprach : <nû tuo , als ich dir rât : heiz di juden alle drâte îlen vile sêre in gotes selbes êre zuo dem wazzer dâ ez ist , sô sihest dû seltsænen list . heiz si trinken daz wazzer rein , beidiu grôz unde kleine . daz wart vile schier dô getân , si muosten zuo dem wazzer gân ; si trunken dâ den ursprinc . dâ geschâhen seltsæniu dinc . swer daz kalp hæte gebeten an , dem sach man vore dem munde stân einen bart viurvrôt , als im daz zeichen gebôt . vore roete was er güldîn , daz wolte unser trehtîn . dô daz der engel ersach , ûz zorne er dô sprach : < vervluochet müezet ir sîn , sît ir daz rôte kelbelîn habet ane gebeten âne nôt ! dâr umbe müezet ir ligen tôt . dechein untriuwe wirdet niht verspart , daz ist hier schîn an dem barte . .> Moyses sprach : < ich bite gerne got , ob er mich wile gewern ; ich vürhte aber des sêre , ire behalt noch niht mîn lêre . .> dâr nâch vile schier daz geschach , daz gotes stimme wider in sprach : < gienc ûf den berc zuo mir ! dâ wile ich aber sagen dir , wie dû die juden lêrest und ire unreht verkêrest . daz sihest dû schier in kurzer zît , ob si noch lâzen iren boesen strît . dâ von solt dû gâhen , wellest dû von mir entvâhen zuht und reht lêre ; daz unreht ich verkêre . >dô Moyses die rede vernam , wie schier er dô gegangen quam zuo den alten juden dô ! er sprach : < ir sulet wesen vrô ! got wile uns rehte lêre geben , dâ sulen wir niemer widerstreben , wan ir sulet sîner lêre volgen alsô sêre , sô mac iu niemer missegân , wellt ir gote wesen undertân . ich wile iuch biten an diser stat durch got , der uns beschaffen hât , daz ir niht mêr decheinen spot rihtet mit iuwerm apgote , wan ez verbiutet got sêr . dâ von sulet ir im dechein êr erzeigen ze decheiner zît , oder got iu micheln smerzen gît . ir sulet gedenken dâr an , waz iu got liebes habe getân , dô er iuch durch daz mer hiez vliehen und ertrinken liez Pharonem den küninc rîche , mit im di heidene alle gelîche . des sulet ir danken sêre sîner gotelîchen êre . ir sulet gedenken dâr an , daz wider in nieman niht en|kan , und daz ouch alliu künincrîche im wartent wærlîche . himel , erde und daz paradîs wartet sîner gotelîchen wîs . >dô lobeten si im vile sêre , daz si niemer mêre sîn gebot wolten übergân ; si wolten in sînem gebete stân . dâ mit er ûf den berc gie . diu wort er in sîn herze vieng . zehant lêrte in diu zehen bot der rein , der lîp , der süeze got . er sprach : < vernim waz ich dir sage hiute hier an disem tage ! daz ich dir sage , daz solt dû lêrn mîn volc sol sich niht verkêrn . si sulen an beten einen got und lâzen varn ire apgot . daz ist daz êrste gebot mîn . daz lâzen in entvolhen sîn . sô sage ich , wie daz ander stât : man sol niht sweren , daz ist mîn rât , bî gote decheinen meinen eit ; tuont si des niht , daz wirdet in leit . sô ist daz dritte gebot mîn , daz man im lâze entvolhen sîn die vire die ich geboten hân , daz weder wîp noch man die virhte zerbreche noch dechein verboten wort spreche . sô ist daz vierde gebot mîn , daz man im lâze entvolhen sîn - ein iegelich mennische , als ich im sage - alle zît und alle tage vater und die muoter sîn . daz ist daz vierde gebot mîn . man sol si êren ze aller zît . daz gebot in nâhen lît . sô lêr ich daz vünfte gebot , wan ich bin ein rehter got , der dich rehte lêren sol ; dîn herze ich erkenne wole . dâ von sô sage dem volke mîn , daz si in lâzen entvolhen sîn , daz si mit decheinen nüeten decheinen mennischen ertoeten . daz sehste gebot ist sô gestalt , er sî junc oder alt , er sol sîn in rehter vuore und sol lân sîn überhuor . tuot er des niht , daz|ist missetât ; mîn gebot er übergangen hât . daz sibent gebot ich nennen wile , dâr an lît unêren vile ; des wile ich dich niht verheln . dechein mennische sol dem andern steln . nimet ez im iht , daz|ist missetât ; mîn gebot er übergangen hât . daz ahtod gebot nieman wole stât , des sol mîn volc haben rât . swie liebe im vriunt und mâge sî , er sol der bôsheit wesen vrî , daz er durch liebe noch durch nît iht en|swer decheinen eit , wan er mich dâr zuo nennen muoz . dâ von sô wirdet im niemer buoz der sünden , der er begangen hât mit valschen eiden , daz|ist missetât . dâ von er dultet mînen zorn . wærlîche , sîn sêle diu ist verloren ! daz niunde gebot ich nennen wile , des pflegent leider liute vile . daz selbe got verboten hât . er jihet , ez sî grôz missetât und unrehtiu vuore swer mit valschem huore zuo eines mannes kone gât des sêle werde niemer rât . alsô jihet got der rîche , swer dâr an sicherlîche ervunden werde , daz sî niht guot ; der sêle er grôzen schaden tuot , welle er sich niht bekêren von den sünden zuo den êren . niht langer wile ich gedagen , daz zehent gebot wile ich sagen , wie daz got selbe lêrte , daz man dâ von kêrte . er sprach : < ich wile iuch lêren , daz nieman niht sol kêren weder an wîp noch an man , daz in niht sule gehoeren an ; weder rinder noch diu swîn , weder wîp noch tohterlîn , hiuser noch der acker guot : man sol ez lâzen ûz dem muote . ein ieslîcher sol daz sîn hân , daz in ze rehte gehoer an . tuot er des niht , ez übel stêt , mîn gebot er wærlîche übergêt . ander nâch got der rîche sprach : <nû hân ich sicherlîche dir diu zehen bot geseit ; swer diu zerbrichet , daz wirdet im leit . dâ von lâz ez dir entvolhen sîn ! ginc , sage ez dem volke mîn ! >dâ mit er ab dem berge gie zuo dem volke , dâ er ez lie . er sprach : ir juden gemein, unser hêrre got der rein hât iu diu zehen gebot gesant von himelrîche , der heilant ; dû sulet ir haben in iuwer pflege und behalten alle wege . tuot ir des niht , ez wirdet iu sûr , über di sêl gêt iu ein schûr . und ist , daz ir daz niht gemein behaltet , sô werdet ir unrein . dem hôhen gote sî ez gekleit , daz iu diu helle ist bereit , diu ê iu niht beschaffen wart ; dâ von der himel ist iu verspart . ich râte , ir lât noch iuwern spot und behaltet noch diu zehen gebot , diu iu got bî uns hât gesant , der vile süeze heilant . >dô lobeten si im bî gote , si wolten leisten sîn gebot . Moysen bâten|si einer bete , dâr wurden si gewert zestete , daz er ez durch iren willen tæte und got vlîziclîchen bat , daz er in ein vleisch tæte bekant , daz si griffen mit der hant . dâ mit gie Moyses unde bat got , der in beschaffen hât . dô rief ein stimme : wes wilt dû gern ? .> er sprach : < dû solt mich gewern des dîn volc gert an dich ; des solt dû , hêrre , gewern mich . si sprâchen , en würde nie sô wole noch sô gar vröuweden vol noch sô gar hôchgemuot , sô dô man in satzte zuo der gluot grôz heben , kezzel vol - sît würde in niemer mêr sô wole ! - mit guotem vleische und mit krûte ; des âzen si vol ire hût . alsô jihet wîp und man , ich habe si gevüeret danne in die wüesten und in daz lant , dâ in niur hunger sî bekant . >dô sprach ez got , der reine man : < dû solt zuo in hin wider gân , und heiz si ûz gên an daz velt ; dâ gewinnent si schoenen gelt : von gevügele schoene spîse gewinnent si ein paradîs . >dô Moyses die wârheit den juden vore geseit , dô wart von alten und von jungen an daz velt gedrungen , wan ez kômen dar gemeine grôz unde kleine . dâ vunden si vore in stân und ûf dem velde gân rephuonær , brâchvogel âne zal ûf dem velde überal und ander vogel vile , daz ich si niht nennen wile ; die wârn sam die trappen grôz . di juden des niht verdrôz , si truogen|es gein dem viure hin ; daz dûhte si ein guot gewin , wan si hæte got berâten ; si hiezen in sieden und brâten . alsô diu spîse bereit wart , dô wart niht langer gespart , si âzen alsô vreislich und alsô reht unmæziclîche , daz ez in ze|dem munde her ûz ran . dannoch wolten|si niht en|lân , si âzen vile und genuoc . swie vile man spîse vüre si truoc , die wurden al verezzen ; des kan ich niht vergezzen . Moyses wart von herzen vrô und lobete got von himel dô , daz si diu apgot hæten lân und bâten got von himel an . dâ von wurden|es êren vol und gevallen hêrrn Moyse wole . er bat , daz si diu zehen gebot behielten schoene , als liep in got wær , und liezen ez stæte und vürebaz decheiner sünde tæte . dâ mit kêrte er von der stat , als in dô sîn herze bat , und vuorte si nâch des buoches sage vierzic jâr in sîner klage in der wüesten , als man saget . ze allen zîten er daz klagete , daz si daz gebot hæten übergân ; dâr umbe er dicke riuwe gewan . er manete si dicke unde sprach , sô er si gebâren sach nâch dem heidenischen site : er sprach : < ir schendet iuch dâ mit , daz ir niht en|volget got . dâ von werdet ir der engel spot ; wan got entbôt iu bî mir : er sprach : «sag in , ich well schier si mit dir bringen vile gewis in daz lant repromissionis . daz sol in vierzic tagen ergân . » als ich iu vore gesaget hân , daz wær aldâ geschehen , des muoz ich von der wârheit jehen . nû wellt ir niht der goteheit volgen , daz ist mir leit . dâ von sô vürhte ich sêr , ir verlieset vrume und êr . >dô lobeten si im stæte , daz ez decheiner tæte niemer mêr , die_wîl er lebet ; wider got ir decheiner strebet . er sprach : < gedenket an die tât , wie iuch got beschaffen hât und waz er iu êren habe getân , der vile heilic man . er nerte iuch von den heidenen , die iuch wolten scheiden von dem lebene gemeine . daz understuont der reine . er gap iu guot mannanæ und schuof , daz guot wazzer iesâ von einem herten steine vlôz und daz ez lûter dâ von schôz . des dankete ir im mit güete niht ; dâ von iu noch vile wê geschihet . .> des antwurte im gemeine beidiu grôz und kleine , si wolten gotes willen begân , beidiu wîp unde man . dâ mit hêrr Moyses von in trat , als in sîn herze dô bat . von den juden an daz velt gie er schône ûz sînem gezelte . dâ vant in schône ein engel rein stên alters ein . der engel gruozte in dô schône . zehant dô neic er im ze lône . er sprach : < sihest dû den berc dort stân ? dâ solt dû balde ûf gân , und sich dâr ab in daz lant ; dâ wirdet dir guot bekant , wan ez dir got entboten hât . ginc balde , êr ez dir werde ze spæte . .> mit der rede huop er sich dar . des wart dechein jude gewar , als er ûf den berc gie ; her ab kom er lebentic nie . der engel sprach : < nû bis gewis , ich zeige dir terram repromissionis ; daz lant , daz dir got gehiez , daz er dich dâr în liez , daz ist daz lant , daz hier stât . si mügen dar niht komen drât daz wile ich dir künden . si habent mit ire sünden daz lant verworht gemeine , grôz und ouch kleine . >- - als ich von im gehôrt hân , Moyses kom nie lebentic danne . sîn grap weiz dechein judenkint , unde wart nie vunden sint . die meister habent mir verjehen , ez sî alsô geschehen ; alsô habent si mir geseit vüre die ganzen wârheit , daz beidiu wîp unde man beten Moysen an noch mêr danne die goteheit ; alsô habent si mir geseit . dâ von muoste sîn leben zergân . als ich von im gehôrt hân , juden , kristene , heidene kunnen nieman bescheiden , wie Moysê sîn dinc sî ergangen ; ob in der engel habe gevangen , oder ob er noch lebentic dâ sî - wær daz , dâ wær grôz wunder bî , oder ob er sî gevüeret danne , der vile heilic man . ez weiz nieman , wâ sîn grap sî , wan dechein mennische was dâ bî . nû lâzen wir sîn got pflegen und lâzen Moysen underwegen , wan got der weiz ze|wâr lebentic und tôt gar . wie lanc er lebet , daz|ist mir bekant , wan ich ez geschriben vant : daz sage ich iu vüre wâr , er lebet zweinzic und hundert jâr . dô Moyses alsô wart verloren , wan in got dâr zuo hæte erkoren , daz er hin wider kom niht mêr , des trûrten di juden sêr und hæten alsô grôz klage nâch der krônigen sage , daz irer klage an sô an gelîch nie wart sô gemeiniclich . ez wart sô vreislich ire klagen : ieslîcher hæte sich umbe selben nâch erslagen . dô daz vernam der engel hêr , zuo den juden sprach er : < gehabet iuch wole umbe die geschiht ; Moyses kumet her wider niht . >dô sageten di alten : hêrr , wer sol uns geben reht lêr ? >< Josuê , der guot man , der sol hier bî iu stân und sol iuch lêrn reht sît , dâ ir iuwer sêl behaltet mit . Moyses kumet her wider niht ; dâ von iuwer bîten ist niwiht . Josuê sol iuch vüeren danne , wan iu got selp der êren gan . ich sage iu ze|wâr , ir komet niht algar , des sît von mir gewis , in terram repromissionis , wan zwêne sulen iuwer dar komen - die rede hân ich von gote vernomen - , niur kalepf und Josuê und anders niemer . alsô hât man mir geseit , die meister , vüre die wârheit . an den buochen habent si ez gelesen , des sulet ir gar gewis wesen . doch habent si einen strît : di juden jehent , bî der zît kom ire hundert vile gewis in terram promissionis - die wærn di jungesten under in , daz ist ire lêr und ire sin und iriu wîp gemeine , grôz unde kleine ; von den selben sint si bekomen . alsô hân ich von in vernomen . dâr nâch vant ich geschriben stân , daz trucken was der Jordân bî den selben zîten , beidiu nâhen und wîten . ich hân ouch an dem buoche vernomen , des bin ich gar ze ende komen , daz ze den zîten diu sunne stuont mit grôzer wünne zwêne tage stille , daz was gotes wille , und dâr zuo zwô nahte , als im got hæte gedâht . dâr nâch den êrsten küninc got hiez werden den er den juden liez zuo einem küninge bekant , der wart Saul genant . der entvie di êrsten wîc ze|wâr : daz sage ich âne zwîvel gar , daz Samuel der prophêt zuo im grôz liebe hæte und wîhte in mit dem ölguot , als man hiute die küninge tuot . daz tet ein wîssage wole bekant , der was Samuel genant ; der was got ein lieber man , vüre wâr ich daz gesagen kan . der engel zuo dem selben sprach : < dû solt wenden ungemach under den juden allen : lâ dir missevallen swâ die unreht leben unde wider got streben . sît ir ist aber worden vile , ire unreht vore in niht en|hiel . sende ez âne widerstrît vüre got den lieben , des ist zît . dâr umbe bin ich zuo dir gesant , daz ich dir liut unde lant entvelhen sol an dirre stunt , und tuo dir noch mêr êren kunt , daz dich der wîssage Samuel wîhen sol dræt und snel mit dem öle der heilicheit ; dâr zuo sol er dir sîn bereit . >dô vieng er Samuel bî der hant und vuorte in dâ er Saulen vant und gap im dô ein wîsenthorn - daz lie hêrr Saul âne zorn - , daz muoste vol öles sîn . < Saul , lieber vriunt mîn , dâ wirdest dû schoene gewîhet mit ze|wâr nâch der küninge site , di nâch dir künftic sint ze|wâr in der jüdischen schar . .> Samuel wîhte in zehant . er nam daz horn in die hant und gôz ez ûf daz houbet schoene . dâr nâch satzte er im die krône ûf daz houbet , daz ist reht . er gewan manigen kneht unde manigen dienær , die im niht wârn unmær . dâr nâch er gewaltic wart . sîn guot er nieman verspart . er gap|ez durch êr und durch got und ahtet niht gotes gebot . daz was der goteheit ungemach . zuo einem engel si dô sprach : < sage Saul , dem boesen küninge mîn , daz er schier sule gescheiden sîn von dem künincrîche , daz wîze sicherlîche , umbe sîn grôz bôsheit . ze|wâr ez muoz im werden leit ! .> der engel kom zuo im gegân . er sprach : < dû wunderboeser man , wie hâst dû got der triuwen gedanket - ez muoz dich riuwen ! - , daz er dich hiez wîhen schoene und ûf setzen dir die krône ! wilt dû im des niht danc sagen , ze|wâr dû wirdest erslagen . sô sint dîn tage ûz gezelt : bî dînen tagen wirdet erwelt ein ander küninc schoene , der treit vore dir die krône . er wirdet gewîhet , daz ist reht , und wirdet geheizen gotes kneht unde gotes küninc ze|wâr ; dîn rîche wirdet im gar . .> der rede ahtete Saul kleine . sîn herze was unreine , wan er hæte grôzen gewalt , sîn drouwe was manicvalt . daz machete dô sîn wereltlîchez guot , daz er gewan starken übermuot . dâr nâch ein heiden kom gevarn , allez bî den selben jârn . mit einem grôzen her was er gevarn an daz mer , wan er hæte des vesten muot , daz er ez durch dechein guot lieze , er toetete di juden gemein, wîp , man , grôz und kleine . dô des hêrr Saul wart gewar , dar zogete er mit sîner schar an daz wazzer gegen im . er hæte des vile guoten sin , daz er sich wolte der heidene wern und wolte si mit kolben bern . dô die heidene sâhen die juden zuo in gâhen , dô besatzten|si den vurt des wazzers dô , daz si niht vorhten der juden drouwe . alsô tâten die juden in . si hæten beide grôzen sin . dô lâgen diu her beide , ieslîchez ûf der heide . zwischen in ein wazzer ran . diu her lâgen ûf dem plâne . zesamene mohten si niht . diu sælde hæte mit in beiden pfliht . und wær des wazzers niht gewesen , vile lützel wær ir dâ genesen ; der juden und der heidene , der wær vile gescheiden von lebene und von guote gar ; des nam ein engel vile wole war . dâr nâch in kurzen stunden einen list hæten si vunden , die juden und die heidene , daz si sich wolten scheiden âne schaden und âne strît an der selben zît . der heidene küninc sprach zehant : < wir ligen übel ûf dem sant , daz wir niht vehten einen strît ; ez wær nû beidenthalben zît . wes sulen wir hier vûlen ? .> einen boten santes Saulen . er sprach : < sage dem küninge hin , daz er habe an mir gewin und mich hier vertrîbe ; ungerne ich hier belîbe . des sulen wir beide strît wegen mit swerten und mit kolbenslegen . .> der bote reit balde danne , dâ er Saulen vant stân . er sprach : < küninc , dir tuot bekant mîn hêrr ûz der heidene lant , wes er dâ sule bîten , daz ir niht wellet strîten und in niht überlâzen wellt ? ir habet doch manigen helt . .> Saul dô ûz zorn sprach , wan im diu rede was ungemach : < und hiete ich halbe als grôz her , ich slüeg di heidene über mer , des ich leider niht en|hân ; dâ von ich im niht strîtes gân . sage im , zuo disen zîten en|muoc ich niht gestrîten . .> dâ mit reit der bote danne und sagete dem heidenischen manne - vile reht er im die boteschaft seit . daz wart dem heidene vile leit . er sante nâch sînem râte , daz was des nahtes spâte ; er sprach : < nû rætet al mîn man , wie wir die juden grîfen an . die wellent hier niht strîten , si wellent langer bîten . daz hât mir mîn bote geseit , daz ist mir unmâzen leit . >dô sprach ein heiden under in : hêrr , vernemet mînen sin : wir ligen hier niht wole , daz velt ist allez mügen vol , die wellent uns hier verderben , ros und liut ersterben . .> der küninc dô ûz zorn sprach : < wir lîden grôz ungemach ; daz wile ich ze|wâr understân . .> einen boten hiez er vüre sich gân . <nû sage dem küninge boteschaft , sît er müge mit hêrschaft mit mir niht gestrîten unde gegen mir rîten , daz er im kiese einen man , der mit kampfe gebâren kan und der wole sî ûz erwelt und vüre einen helt gezelt . des selben ich sin und muot hân . ich wile welen einen man , der mîn volc kunne bewarn vore den jüdischen scharn . bote , dû solt im mêr sagen und der wârheit niht verdagen , ob im sîn got der êren gan , daz er mir gesiget an - des ich mînen got getrûwe niht , wan der juden got ist niwiht ; Mahmet der liep got mîn , der muoz über di juden sîn iemer die_wîl ich daz leben hân , wan ich im gesige an . .> der bote dô niht langer beit , zehant er von dannen reit . an daz wazzer kom er geriten . dô wart niht langer gebiten , man vuorte in über an den griez . der selp bote des niht en|liez , ûf sîn ros er dô saz , sîner boteschaft er niht vergaz . er begunde vaste gâhen , daz er begunde nâhen dâ daz her gemeine lac und des der küninc Saul pflac . dô er daz her ane sach , nû müget ir hoeren , wie er sprach : wer zeiget mir des küninges gezelt , wâ ez geslagen sî ûf daz velt ? .> die rede erhôrte ein rennerlîn , sîn tugent mohte niht grôzer sîn . er sprach : wole danne mit mir ! ich bringe iuch vile schier dâ ir vindet sitzen schoene den küninc Saul mit sîner krône . .> der bote vüre den küninc gie . vile lieplîche er in entvie . der bote sprach : < küninc guot , dû solt niht haben swæren muot . swaz dir mîn hêrr entboten hât , daz künde ich dir an diser stat . er entbiutet dir sicherlîche , der werde küninc rîche , daz dû einen man erkiesest schier . daz selp wile er gegen dir erkiesen , daz di zwêne manne einen kampf vehten an wân und daz diu her ligen still ; daz selp ist mînes hêrren will . swaz dîn will nû sî dâr an , daz selp solt dû in wizzen lân . ich sage dir âne missetât , wie mîn hêrr gesprochen hât . daz sol ich dir vüre legen , dâ solt dû , hêrr , niht widerstreben . er sprichet , welich kempf dem andern an gesiget , daz im sî undertân daz selp her gemeine an der küninc eine . ist daz der will dîn ? .> sprach der bote . <jâ , .> sprach Saul , alsam mir got , ich lâze mich niht betrâgen , mînen rât den wile ich vrâgen . ûzehant hêrr Saul sante drâte nâch sînem nâhesten râte und sagete in diu mære , wie im entboten wære . daz dûhte si al guot getân . <sît wir in niht ze strîtene hân , sô ist ez uns daz bezzist , wir gewinnen einen kempfen veste . alsô jâhen si gemeine , grôz unde kleine . dô der küninc den rât erhôrte , dô sante er drâte nâch dem boten , daz er quæme unde sîn rede vernæme . dô er dô vüre în gie , < dû solt dich niht sûmen hier , .> sprach der küninc rîche ; ich sage dir sicherlîche : waz mir dîn hêrr entboten hât - daz ist mîn bete und mîn rât - , ich wile mich dâr an sûmen niht , swaz halt mir dâr umbe geschihet . .> urloup er von dem küninge nam , als sînen zühten wole gezam . er kêrte dannen drâte , er vorhte , ez würde spâte . dô der heiden hæte vernomen , daz der bote was komen , dô sante der heiden drâte nâch sînem oberesten râte . er sprach : < lieber rât mîn , nû tuot an mir iuwer triuwe schîn , wan ez mir angestlîchen stât . ich vuorte , wir verliesen drâte beidiu lant , liut und guot , dâ von ich hân trûrigen muot . >dô sprach der werde rât sîn : ânein , lieber hêrr mîn , habet einen vesten muot . wir gewinnen iu ein kempfen guot , der in wole mac gesigen an , wile uns daz apgot bî gestân . wir sulen nemen den risen guot , sô wirdet gevröuwet unser muot ; Golias ist er genant , ze velde gar ein wîgant . er ist sô starc und sô lanc , und tuot er iemanne einen swanc mit sîner stangen îsnîn , dem gêt ez an daz leben sîn . ez wart sô starc nie dechein man , er mohte im wole gesigen an . des solt dû dich gehaben wole , wan unser lîp wirdet vröuweden vol . ein brunnen gît im diu vrouwe mîn , diu niemer bezzer mohte gesîn . dâr zuo hât er ein îsen|huot , der ist von stahel alsô guot , daz ûf ertrîche dechein man sô vestes huotes nie gewan . dâ von sô lâ dîn sorgen , dû wirdest gevröuwet morgen . ander nâch di küninge beide gâben driu und eide , daz si di kempfen beide bræhten ûf die heide . dô Golias wart bereit in harnasche und in wâpenkleide , dannoch stuont Saul in trûren gar unde weste ouch niht vüre wâr , wer sîn kempf mohte sîn . er sprach : < vile lieber trehtîn , got von himelrîche , erbarme dich sicherlîche über die juden gemeine , wan wir alterseine dienen dîner goteheit . dâ von sol dir wesen leit swaz den juden wirret und si an vröuweden irret . .> er sprach : <lâ dich erbarmen die rîchen und die armen ; des bitent dich die juden gemein, beidiu grôz unde kleine . >dô Saul alsô di goteheit bat , dô hiez er an der selben stat einen ruofær ûf stân und ûf ein houch vüre in gân . der ruofær tet in dâ bekant , er sprach : < mîn hêrr iuch tiur manet , ir helfet im sîner êren , ob sich diu müge gemêren , wan des getrûwet er iu allen wole , er werde von iu vröuweden vol . noch tuot er iu mêr bekant : die heidene ûz der heidene lande , die wellent einen kempfen hân ; sî ieman der den wil bestân , den wile mîn hêrr rîchen und wile im sicherlîchen sîn tohter geben zehant und gesiget er an dem wîgande . des swerete er im manigen eit , wan im wær von herzen leit , daz dechein jüdischer man wær den heidenen undertân . sô müezen wir lîden von in spot und schaden . nein , vile lieber got ! wir getrûwen dîner goteheit wole , wir werden von dir vröuweden vol . iedannoch rüefet er mêre : < sî ieman der sîn êre well mêren , der sol her vüre gên , ob er den kempfen well bestên , der vüre di heidene vehten sol . gesiget er , sô ist er iemer vol vröuweden , êr und wünne . ein juncvrouwe sam diu sunne gît man im an den arm schoene . daz ist ein wünniclîcher lôn , daz er sol minnen sicherlîche des werden küninges tohter rîche . >dô diser ruof wart getân , nieman sach decheinen man gên vüre des küninges gezelt , daz geslagen was ûf daz velt . dâ was ouch manic helt , der decheiner was dâr zuo erwelt , daz er di jungen küninginnen wolte umbe ditz kempfen minnen , wan disen risen Goliam nieman mit kampfe wolte bestân . küninc Saul leit nôt und arbeit , wan im was vile leit , daz er niht kempfen mohte hân . sîn tohter hiez er vüre sich gân . er sprach : < sehet an die schoenen meit , wie si mit tugent sî gekleit ! swer die minnen sol , der mac wesen vröuweden vol . sehet an ire ougen loese , ire mündelîn als diu rôse , ire lîp gestalt wole ze vlîze , ire wengellieht , ire helsel wis ! sehet an ire lîplich lachen , daz kan wole vröuwede machen ! si ist vile edellîche gestalt , ire tugent diu ist manicvalt . ez mohte wole ein biderbe man den kempfen hier durch sie bestân . .> diu juncvrouwe was minniclich , ire kleit was unmâzen rîche . der küninc sprach : < schoeniu tohter mîn , got müezest dû entvolhen sîn ! ist ieman hier , der dise jugent mit kampfe gewinne und ire tugent , dem wile ich geben guotes vile , daz ich gerne mit im teilen wile , die wil mir sîn got gan . sî ieman der erwell hân mit disem wünniclîchen lîbe , ouwê ! welich ein schoene wîp er an dir iemer haben sol ! sîn lîp wirdet ganzer vröuweden vol . dû hâst guot über alliu wîp . sî ieman der nû sînen lîp wil wagen durch di tohter mîn , des wîp muoz si âne zwîvel sîn . was halp sîn sprechen , sîn sagen ? si begunden alstille dagen , wan ez was dechein man , der disen kempfen wolte bestân . doch wart daz selp mære gesaget mit grôzer swære einem wênigen manne , sînen namen ich iu nennen kan : Dâvît sô was er genant . er was ze|wâr ein wîgant des lîbes und des guotes , er was ouch vrîes muotes unde was der jâr ein kint . der schâfe hæte er gepflegen sint und hæte gelernet wole genuoc , daz er was alsô kluoc zuo der stapslingen ; mit steinen kunde er twingen beidiu vogel unde tier . ein schuz kunde niht sô schier mit decheinem schôz geschiezen , er liez sich niht verdriezen , er wurf drî würfe an ein stat , wanne er sîn niht wolte haben rât . dô der selp jungelinc erhôrte disiu teidinc , daz disen kempfen nieman mit kampfe wolte bestân , wan er was eislich genuoc - ich sage iu waz er an truoc : einen îsen|huot , der was grôz , wan nie sîn genôz einen mêrern nie gewan . ein nastbant , des man im wole gan , dâhte im sîn antlütze ; ez was zuo dem strîte nütze , ez gie vore von dem îsen|huote . ein halsberc wît unde guot hæte er von vesten ringen . < wie mac mir misselingen , .> sprach er , an disem strîte ? ich slahe tief wunden wît . er truoc an den beinen sîn zwêne schuohe gegozzen êren von lûterm gelockese . er sprach : < er wær unwîse , der mich hiute wolte bestân . ich mac im wole gesigen an . ein îsenîn stanc veste , di bezzisten di ieman weste , die truoc er über die ahsel sîn . zwêne hantschuohe steckelîn , die truoc er beide in sîner hant . er sprach : < und solte ich liut und lant allesament alein bestân , ich getrou in wole gesigen an . .> sînen schilt er an dem arme truoc , der was gegozzen alsô kluoc und was ze strîte alsô starc , er nam in dô vüre tûsent marke . er was von êre gegozzen grôz . den risen des niht verdrôz , er swunc in an den arm sîn sam ein ringez bletelîn . doch wile ich sagen waz er wac : daz ich vüre wâr gesprechen mac : vünvzic zentner was zuo dem schilde . diu krancheit in dô niht bevilet . er was sô starc , als man seit : über die ahsel was sîn breit sehs dûmellen wît . ein wîgant was er zuo dem strîte . swâ er mit dem vuoze trat , ein mâl wart an der selben stat . sô eislich was sîn gevert . er was zuo dem strîte herte . nû lâzen wir den risen stân und grîfen Dâvîden an , wie er vuor , dô er die rede vernam , dô der küninc lobesam wolte sô grôz miete geben , wie sîn herze begunde streben , daz er vüre den küninc quæme und sîn rede vernæme . dô er dô vüre den küninc gie , vile minniclîche er in entvie . er sprach : < küninc hôchgeboren , dir sol an mir niht wesen zorn ; küninc , durch dîn güete ich sage dir mîn gemüete : hêrr , ich hân die mær vernomen und bin her zuo dir komen , wie dû , küninc rîche unde vurst lobelîche , niender mügest kempfen gâhen , der den risen mac bestân , den die heidene habent ûz gesant ze schaden dir in ditz lant . den wile ich gerne bestân , swie halt mir ez sol ergân . wilt dû daz gelübede dîn gegen mir lâzen stæte sîn , daz dû dem volke hâst getân , und wilt des niht ab gân , sô wile ich sêl und daz leben hiute in gotes namen geben . >dô sprach der küninc zehant : wie maht dû , vriunt , den wîgant mit sô hertem strîte bestân ? wan dîn leben muoz dir zergân ; und ersihest dû niur daz antlütze sîn und den eislîchen schîn : sîner ougen viur rôt gît dir den bitterlîchen tôt . dû bist ein wêniger man , dû maht sîn leider niht bestân . mit einem vuoze er dir gît an allen enden harten strît . .> des antwurte Dâvît zehant , er sprach : < ich muoz den wîgant mit mîner slingen bestân , swie halt ez mir sule ergân , wan gotes von himelrîche huot ist niht gelîch . swem der heilant helfen wile , der hât iemer vröuweden vile . nieman im geschaden mac , unde vürhtet ouch decheinen slac . der himel wirdet sîn schilt , unde wile im got der milte sîn genâde teilen mit , sô kan im nieman geschaden niet . >dô stuonden alt juden bî ir wâren mêr danne drî - , die rieten albesunder : hêrr , ob gotes wunder an disem mennischen sol ergên , sît er in gerne wile bestên und dô mit dînen sinnen decheinen andern maht gewinnen , wan got ist niht unmügelich , sît er ûf himel und ûf ertrîche gewaltes alsô vile hât an einer ieslîchen stat - : dâ von sô mac er an wan im vile gesigen an . >dô der küninc die rede vernam , er sprach : < dû solt âne schame den wîgant hier bestân ; ez sol dir lobelîche ergân . er sprach : < ich wile dir tuon bekant daz bezzist îsengewant , daz ie jude an getruoc . nû bis behente unde kluoc . .> Dâvît der rede antwurte dô : < ez sol ergên niht alsô : ich muoz in blôzer bestân , swie halt ez mir sule ergân . daz îsengewant ist mir ze swær . ich getrou gote dem schepfær , er helfe mir durch sîn goteheit , daz ez dem risen werde leit . .> mit diser rede huop er sich danne . si giengen mit im ûf den plân dâ der rîs gesezzen was ze tal nider ûf daz gras . der heidene küninc stuont im bî , er wolte wesen sorgen vrî . ûf spranc er besunder . des nam di heidene wunder , daz ein sô wêniger man einen risen wolte bestân . dô wart niht langer gespart , ein kreiz dâ bestoubet wart nâch der alten gewoneheit . er wart michel unde breit , dâ si solten în gên und an einander bestên . si beide giengen in den kreiz trât , daz was vruo und niht spæte . dô sprâchen juden und judelen : < sol Dâvît unser kempf sîn , ze|wâr daz ist ein tôrheit , ez mac dem küninge werden leit . die heidene hæten ez vüre spot und lobeten des ire apgot , daz si solten werden rîche ; ire kempf slüeg in sicherlîche . alsô Dâvît in den rinc trat , Golias vlêhete unde bat den vile wênigen man , er sprach : < dû solt mich niht bestân . ich trite dich mit dem vuoze mîn - des wile ich gar âne angest sîn - , daz daz gebütze ûz dir vert , und wizze , daz dich nieman nert . wes habent di juden mit dir gedâht ? der tiuvel hât dich her brâht ! der rihtet mit dir sînen spot ; des getrûwe ich mînem apgote . dû bist ein tumbez jüdelîn . dû mohtest gerner dâ heim sîn und hüeten dînes vateres hert . dû bist tumber danne vert . ich stôze dich mit dem vuoze mîn daz dû unsælic muost sîn ! .> Dâvît ûz grôzem zorne sprach : < dû muost grôzen ungemach lîden von den henden mîn . des müezen geziuge sîn alle di ez habent gesehen und wile mir got des siges jehen ! swie michel dû bist und swie grôz und gihest , daz nieman sî dîn genôz an strîte und ouch an wer , dû slüegest ein wole ein her : doch ist got ob dir ze aller zît , wile er , ich gibe dir eine den strît . swie grôz nû sî dîn stange , ich gibe mit mîner slange dir vile wurf an dînen nac , daz dû einen unsæligen tac von mînen handen muost vertragen . ich wirfe dir stein an dînen kragen . swie grôz , swie lanc dir sîn dîn gebeine , wile got , ich gesige alein , daz dû in schanden muost geligen . wile got , ich mac dir an gesigen . .> Golias sprach ûz zorne : <jâ bist dû der verloren , dû unsæligez jüdelîn . dîn kempfen mohte wole rât sîn . waz kallest dû ? wes swîgest dû niht ? ich sage dir waz dir von mir geschihet . ich vâhe dich bî dem rehten beine und slahe dich hier umbe einen stein . â|wê ! waz kampfes nimest dû dich an dû vile wunderwæniger man ? sage an , wilt dû hier ligen tôt ? ginc heim , iz milch unde brôt . swer dich ze kempfen hât gesant , der wirdet vile gar mit dir geschant . .> Dâvît der vile guot stuont vore im in der huote und hæte an im dechein îsengewant noch decheinen schilt an sîner hant . dechein wer hæte er mit im dar brâht , wan mit dem mandel hæte er sich verdâht . er was ein guot schütze . ein slinc was im nütze und ouch vünv steine , die hæte der degen reine . daz was sîn wer an der stat , dâ mit er gegen dem risen trat . <nû wer dich , .> sprach der klein man , < ez muoz dir an daz leben gân . .> der rise mit dem vuoze trat nâch im an der selben stat und wolte in dâ ertretet hân . dô spranc der klein man durch des grôzen risen bein . sîn leben daz wær anders kleine gewesen an der selben stat . er lief umbe den risen drâst und warf im zehant einen stein vüre daz houbet , daz er erschein mitten under dem îsen|huote , alsô daz im daz rôt bluot ze tal über den munt ran , dem vile eislîchen manne . dâr nâch er den andern warf ûf disen stein , der was scharpf , alsô daz im der êrst stein hinden ûz dem nac schein . der drit wurf was sô veste , daz nieman einen sterkern weste noch nie vester wart gesehen , des muoz ich von schulden jehen , wan der rise alsô grôz vüre in ûf die erde schôz ze tal als ein man , der nie dechein leben gewan . des vröuweten sich die juden dô . die heidene wurden gar unvrô , wan si gevangen muosten wesen - die juden liezen|es niht genesen - oder si tôten si zehant . diu wal stuont al in irer hant . die heidene wurden gevangen . den juden was ez ergangen , als got von himel wolte und als ez wesen solte . die juden grôz und kleine vuorten die heidene gemeine heim alsus gevangen : ez was in übel ergangen . Saul der küninc gewaltic wart von der selben hervart , daz er gotes aht vile klein . sîn herze was unrein gegen der lieben goteheit , daz wart im her nâch leit . er muoste dulten grôzen spot , daz er niht ahtete des lieben gotes . des nahtes wart ein engel spât gesant zuo sîner kemenât . der gie vüre sîn bette stân . er sprach : < dô betrogener man , wilt dû got niht erkennen und in got hêrr nennen ? nû hât er dir di êr gegeben , daz dû behalten hâst dîn leben , und sol er des entgelten , des geniuzest dû vile selten . ich sage dir wærlîche , daz got der vile rîche wile umbe dîn boesmissetât , die dîn lîp begangen hât , einen küninc erwelen schier , der in dem lande sitzet bî dir . .> der rede ahtete Saul kleine , sîn herze was unreine . dô der morgen ûf quam und Dâvît daz wole vernam , vüre den küninc er dô gie . der küninc in vile schône entvie . er vrâgete Dâvîden mære , waz sîn gewerft wære . < küninc , daz sage ich dir : dîn schoene tohter gip mir , die dû mir gelobet hâst mit dîner hant , daz ich den risen hân versant . die juden wâren al tôt , wan_daz ich in half ûz der nôt . des solt dû mich geniezen lân . ich bin dir dienestes undertân mit vile ganzen triuwen , ez sol dich niht geriuwen . .> der küninc lieplîchen sprach : < dû hülfe mir von ungemache . ich gap dir die triuwe mîn , ze|wâr diu sol stæte sîn . .> sîn tohter hiez er vüre sich gân . < tohter mîn , nim disen man ; der hât uns lant , lîp und leben umbe dich , schoeniu maget , gegeben . >dô si des vateres rede erhôrte und sîn lieplîchiu wort , dô sprach si : <lieber vater mîn , swaz dû gerætet sol sîn . .> diu selp maget hiez Michal , ire lîp was aller tugent vol . des wart Dâvît vröuwedenrîche . er nam di maget wünniclich . dô lebeten si mit vröuweden wole , si wârn beidiu liebes vol . Saul hæte einen sun guot ; der was vrô und wolegemuot , der was Jonathas genant , den juden wole bekant . der minnet Dâvîden sêr , des gewan er vrume und êr . hic modo mundi tertia etas continet auctoritate domini ccc et xl annos ; a diluvio usque ad david vero anni mcxvii , sed ab inicio mundi usque ad david mmmmcxxiiii anni . eines tages küninc Saul sprach : < mîn herze lîdet ungemach , daz ich einem solichen manne mîn schoene tohter gegeben hân . ich wile mich bringen von der nôt : Dâvît muoz kiesen den tôt . daz erhôrte Jonathas sîn sun . er gedâhte : daz wile ich kunt tuon Dâvîden dem geswîn mîn , der mir niht lieber mohte gesîn . einen boten sante er an der stat sîner schoenen swester trat und entbôt ir an swer daz dort geredet wær . er sprach : < sage der swester mîn , daz si ir lâz entvolhen sîn Dâvîden den vile werden man , ez mac im hiute übel ergân . mîn vater daz gesprochen hât , er well in hînaht an der stat slahen an irem arme blanc . mac er des einen wanc getuon , daz ist der rât mîn , daz er âne angest müge gesîn . schône , liep swester guot , nû habe in schoene in dîner huote . nû êr an im dîn wîpheit . lâ dir von herzen wesen leit , daz stêt dîner güete wole . niht vürebaz ich dich manen sol . >dô ir diu boteschaft wart geseit , dô wart ir von herzen leit . zuo Dâvîden si dô gienc , mit armen si in umbevienc . von ire ougen wazzer dôz , daz ez ze tal von ir schôz . si sprach : < lieber hêrr mîn , wir müezen nû gescheiden sîn , des twinget uns grôz nôt : mîn vater wile dir tuon den tôt . daz hât vüre wâr von dir geseit mîn bruoder , dem ist ez vile leit . dâ von , herzenlieber man , ein scheiden muoz an uns ergân . .> si sprach : < dû solt îlen balde , vile lieber man , gegen dem walde , sô maht dû vile wole genesen , got muoz dîn geleite wesen . .> Dâvît viel die vrouwen an . ich bin dir dienestes undertân , .> sprach er , indurch die driu dîn . mîn dienest sol dir bereit sîn . .> er kuste si schoene an iren munt . ire ougen wurden an der stunt nâch irem lieben manne rôt , als in ire liep dô gebôt . Dâvît der degen hêr vuor nâch der vrouwen lêr an den walt dô zestunt . sîn reise tet er nieman kunt . vile lîse er von der vrouwen schiet . ire triuwe dô der vrouwen riet , daz si dô nam ein vûlen stoc und leite im an ires mannes roc . si was behente unde snel . si nam ouch zwei schâfvel , dâ mit si dâhte den stoc vorn ; si wârn rûch und niht beschoren . daz tet si durch die liste , daz si iren wirt wolte vristen . den stoc truoc si drâte in ire kemenâte und leite in an ire bette schône , diu schoene vrouwe , der êren krône . si dâhte in mit ire wîzen hant , als in ire vater ligen vant . zehant was der tac zergân , diu vinster naht gie dô an . dô daz hêrr Saul vernam , vile schier er vüre daz hûs quam und sluoc an der tohter türe . dâ was ein starker rigel vüre geworfen an der selben stunt . dô daz hêrrn Saul wart kunt , dô hiez er an der selben stat daz hûs umbehaben drâte und entvalch in vlîziclîchen : < ir lât iu niht entwîchen Dâvîden den küenen man , ez muoz im an den lîp gân . >dô daz alsô geschach , wider sîn knappen er dô sprach : <slaht an daz hûs mit schall , daz ez erhell überal . .> diu tohter hôrte die slege wole . dâ von si wart leides vol . si sprach : < wer ist hier an der türe ? .> Saul der sprach : <nû gienc her vüre , schouwen , liep tohter mîn , dû solt des gewis sîn , ich bringe dich hînaht von dem manne , des ich dir ze|wâr niht en|gan . .> diu tohter weinente sprach : daz ich Dâvîden ie gesach , daz muoz mir iemer wesen leit . ich ziuhe ez an die wârheit , daz dû mir in gæbe ze einem manne , ich hiete sîn anders niht getân . dâ von bite ich dich , vater mîn , mac ez an dînen hulden gesîn , daz dû mir Dâvîden lâzest leben . ze miete wile ich dir gerne geben allez daz ich ie gewan . dû solt di driu sehen an . .> die türe si weinent ûf sloz . vile manic jude und sîn genôz drungen in die kemenât ; ez was dô vinster unde spæte . diu swert begunden|ez ziehen . diu vrouwe begunde vliehen ab dem wege mit sorgen . dâ lac ouch si verborgen . die juden begunden nâhen , Aldaviten vâhen , und wolten in slahen zehant . der vûlstoc , der sîn gewant an im hæte und was verborgen under der deck mit sorgen : die juden wânten âne swær , daz ez Dâvît der reht wær . si sluogen in den vûlen stoc durch tec , durch lînlach und durch roc wole hundert slege unde mer . si zerhacketen den stoc sêr und wânten an der selben stunt , Dâvît wær eislîchen wunt und lît von wunden solich nôt , daz er wær an dem bette tôt . des hæte Saul wole gesworen . er sprach : < mîn ein wolegeboren , liep , schuohen tohter mîn , dû solt des gar âne angest sîn . ich gibe dir einen edeln man , der dich wole handeln kan und umbe der dir ist vile gehôrsam ; des hâst dû êr und niht schame . was halp diu rede di er dô redete ? gegen im nieman dechein antwürt tet , wan si lac als ein leidigez wîp , si vorhte sêr ires mannes lîp . vile grimmic was Saules muot . er sprach : < ich næme dechein guot , daz Dâvît wær genesen und mîn eidem wær gewesen . .> die vrouwe erhôrte die rede wole . < mîn trûren sich enden sol . .> vile lieplîche gie si dô her vuor zuo dem vater vüre die türe . si stuont im guotlîchen bî . < wænest dû , daz erslagen sî Dâvît mîn lieber man , dâ bist dû sêr betrogen an . ich sage dir vüre die wârheit , Dâvît gestern von mir reit . >dô der küninc die rede vernam , sîn zorn wart vreissam . er sprach : < unsæligiu tohter mîn , sol ich von dir betrogen sîn ? >dâ mit gie er mit unmuote von sîner tohter guot . mit trûren was er bevangen , daz im der eidem was entgangen . er gedâhte : ich wile hier besehen , ob ich di wârheit müge spehen . zuo dem bette gie hêrr Saul . dâ vant er einen stoc vûl , der was schoene zuo gedâht und was gelegen dâ die naht und hæte an den stunden von slegen grôz wunden . dô daz hêrr Saul ersach zuo sînen knehten er sprach : < nû îlet unde kêret balde gegen dem grôzen walde ! des sulen wir niht erwinden , wir mügen in dâ vinden . >dô si in daz holz riten , dô wart niht langer vermiten , si suochten al überal in dem holze âne schal . dâ reit vore in hêrr Dâvît - diu sælde volgete im allez mit - , unz er ein hol ersach . wider sich selben er dô sprach : < ich lige hier wole âne sorgen in disem hole verborgen . .> in daz hol gie er zehant . sîn ros er bî dem zoume bant in ein dickez stûdach , daz ez dâr inne nieman sach . dâ mit slouf er in daz hol , dâ was er inne verborgen wole . Saul der reit balde und suochte in in dem walde , unz_daz er kom zuo dem hole . sîn lîp was nîdes vol . dô er daz hol hæte ersehen , er begunde wider sich selp jehen : ich wile erbeizen an der stat unde wile ouch îlen drâte in ditz hol an mînen gemach . ûzehant von im daz geschach . er sprach zuo sînem knehte : < pflic mir des pferdes rehte ! ich muoz mînes gemaches in daz hol . an diser stat ich vinden sol dich und al mîn man . daz lobeten si ; dô gie er danne . in daz hol slouf er zehant . Dâvîden wart er dô bekant . dô er sînes gemaches saz , Dâvît des niht vergaz , er snite im ûz dem rocke sîn ein schîben , diu gap breiten schîn , alsô daz im daz hinderteil wart blôz , daz was sîn unheil . des en|wart Saul niht gewar . vile schier kom er zuo sîner schar ; die sâhen dô den snit zehant . < hêrr , wer hât dich hier geschant ? .> begunden si alle jehen . dir ist vile lasters hier geschehen . >dâ mit sô reit er drâte zuo der herberge spâte mit trûren und mit leide durch holz und durch heide . dô er in sîn hûs gie , vile leides er dâr inne entvie . zehant wart ein bote bereit , der was stolz und gemeit , denne sancte Dâvît dem küninge dâ . er sprach : < sage mînem sweher sâ , daz ich im wole benomen hiete den lîp hiete ich|ez niht gelâzen durch mîn wîp und durch di triuwe die ich zuo ir hân ez wær im übel dô ergân , dô er sich hæte verborgen bî mir in dem hole âne sorgen . ditz warzeichen gip im in die hant , dâ bî wirdet ez im wole erkant . der bote ein pfert überschreit , zehant er zuo Saul reit . wie schier er im dâ kunt tet , waz Dâvît gein im hæte geêrt ! dô Saul die rehten wârheit hæte von dem knappen gemeit beidiu gehôrt und gesehen , er sprach : < ich muoz der wârheit jehen , er hiete mir wole benomen den lîp . mîn tohter , sîn schoene wîp , ich im mit ganzen triuwen gân ; er ist gar ein vrumer man . mînen dienest , minne vride , mîn hulde habe er umbe dise schult . er hæte mir wole genomen den lîp , wan_daz er|ez liez durch sîn wîp , durch di lieben tohter mîn . dû solt des gar âne angest sîn , ich habe in reht alsam mîn kint , oder mich mac got gewaltes blint . heiz in her zuo mir rîten , niht langer sol er bîten . .> der bote seite ez Dâvîden dô . dô wart er von herzen vrô . zuo dem sweher er dô gie , mit armen er in umbevie . willekomen Dâvît , lieber man , dînen zorn solt dû gein mir lân ; den hæte ich verdienet wole . ich weiz dîn lîp ist triuwen vol . ander nâch Saul der gewaltic man wolte gote niht sîn undertân , als er êr was gewesen . swie dicke er im êr half genesen , daz wolte der vile tump man an im niht sehen an . dâ von got einen engel sante zuo Dâvîden betete zehant . er sprach : alsest dû , Dâvît ? got ist dir ze allen zîten mit , wan dû bist im ein lieber man , dâ von er dir wole êren gan . ez mac dîn herze wole lachen , er wile dich ze küninge machen . Samuel der wîssage , der sol morgen an dem tage dich wîhen alsô schône und setzen ûf die krône ûf dîn houbet , daz ist reht ; sô muost dû heizen gotes kneht und muost ouch küninc sîn genant . dir werdent burc unde lant sô gewalticlîche undertân ; gote Saulen decheiner êren gân . >dâ mit kêrte der engel snel dâ er vant hêrrn Samuel . vile guotlîche er mit im redete , gotes willen er im kunt tet . er sprach zuo im mit guoten sîten : < dû solt morgen vruo hêrrn Dâvîden wîhen alsô schône und setzen ûf die krône ; daz ist gotes will gar . er wile , daz er wole gevar . .> des morgenes dô der tac ûf brach , gotes will dô geschach . er wart gewîhet schône und truoc der êren krône . dô des Saul wart gewar , vore zorne wart er missevar . er sprach : < diser tumber man muoz mir ze|wâr sîn leben lân , wile er als ich küninc sîn genant . er muoz mir rûmen ditz lant , oder ez gêt im an den lîp . er ist noch tumber danne ein wîp . .> er sante nâch sînem sune zehant . er sprach : < mir ist daz wole bekant nû , lieber sun Jonatha , daz Dâvît wile daz lant iesâ uns beiden an gewinnen mit sînen valschen sinnen . Jonatha , nû tuo bekant , ob dû ein degen sîst genant , und slach Dâvîden den boesen man , der uns decheiner êren gan . .> Jonatha der wolegemuot , der vile triuwe und der guot minnet Dâvîden sêr . des behielt Dâvît sîn êr . er sprach : < lieber vater mîn , mac ez an dînen hulden gesîn , sô gedenke , wie Dâvît von dir schiet , dô er dich wole verderbet hæte in dem hole âne swær . er ist bôsheit und untriuwe lær . er ist ze|wâr ein vrum man , dâ von solt dû den zorn lân . .> Saul ûz grôzem zorne sprach - sîn rede was im ein ungemach - : <dû würde ze|wâr nie mîn kint . dîn ougen müezen werden blint ! ich muoz ze|wâr selp den man mit mînem swerte bestân . >dô daz erhôrte hêrr Jonatha , dô sante er einen boten iesâ zuo Dâvît , der im tet kunt , waz geredet hæte des vateres munt . des dankete im Dâvît sêre , wan er behielt sîn êre und sîn leben , daz was reht . daz botenbrôt gap er dem knehte : ein pfert daz was daz bezziste , daz man ze|den zîten weste . dâ mit rûmete er daz lant . einen boten er dâ vuor sante zuo einem heidenischen manne , dem wolte er wesen undertân . des was der heiden vile vrô , wan im gesaget was alsô , daz er den risen vreissam hæte erslagen âne schame . er sprach : < heiz mir in her komen , ich hân dicke von im vernomen , daz er ist grôzer manheit vol ; des wile ich in behalten wole vile schône als einen man , dem grôz er ist undertân . >dô der selp bote gemeit von dem heidene danne reit , dâ er erhôrte den willen sîn , er sprach : < dem lieben hêrren mîn , des kumber wile sich enden . der heiden wile im wenden swaz im ie leides ist geschehen , daz hân ich wole an im ersehen . ûzwô sînem hêrren er dô reit , sîn boteschaft er im seite . er sprach : < dir entbiutet sicherlîche der heiden küninc rîche , daz dû im komest in sîn lant . er wile dir schier tuon bekant ein gegenôte diu ist rîche , dâ solt dû sicherlîche sitzen und ouch hêrr inne sîn , daz sage ich ûf di driu mîn . >davit wart von herzen vrô . zuo dem heidene reit er dô ; der entvie in schône in sîn lant . er sprach : < mir ist daz wole bekant , daz dû ein degen an manheit bist und ein degen gar âne valschen list . swie dû anders sîst gestalt , dû bist junc und niht alt . dîn bart ist dir entsprungen . dir ist vile wole gelungen , daz dû den risen hâst erslagen . des müezen in die heidene klagen , die noch sint gevangen ; ez ist im übel ergangen . .> die gegenôte tet er im bekant . hier solt dû hêrr sîn zehant umbe dîn grôz vrümicheit . gewirr dir iht , daz wær mir leit . dû bist mir komen an dise stat , mîn lant dîn michel er hât . der küninc Saul bî den jârn wart innen , daz er was gevarn von im zuo den heidenen . daz begunde den juden leiten . er gedâhte in sînem muot : Dâvît der degen guot , der wile die heidene überal bringen in daz lant mit schall . ich wile niht langer bîten , ich wile hin wider rîten . zehant er einen boten sante hin in der heidene lant dem heidenischen küninge dô , umbe wiu er Dâvîden sô hæte gesedelt in sîn lant . er schuof , daz man im tæte bekant , daz er in wolte mit strîte bestân , wie ez in beiden solte ergân . mit zühten sprach der heiden dô : < ich wart nie boteschaft sô vrô , daz er mit mir wile strîten . hin wider sulet ir rîten , und saget im durch den willen mîn , ich well gerne bî im sîn mit strîte , als er mir hât geseit ; entweich er mir , daz wær mir leit . .> der bote reit wider heim ze lande . sînem hêrrn tet er bekant , als im der heiden hæte verjehen , er wolte in mit strîte sehen . Saul niht langer dô sparte , er hiez rüefen ein hervart în ze Philistim in daz lant . den juden tet er dô bekant , daz di heidenischen manne mit strîte wolten in bestân . dô wart niht langer gespart , si vuoren in die hervart mit manigem schoenen vanen breit . si wâren ouch wole bereit mit harnasche und mit îsen|gewant . daz bezzist daz man ze|den zîten vant , des hæten di juden dô genuoc . ieslîcher ez an im dô truoc . ein arken hæten si dô bereit , diu was mit silber wole bekleit ; alsô was ouch ire furrîær . heilictuomes mêr danne vier hæten si dâr inne verborgen . si vuorten si mit sorgen gegen dem heidenischen manne . dechein sündær mahte si grîfen an . ire heilictuom wile ich iu nennen , daz ir ez müget erkennen : daz ein daz was mannâ , daz hæte in got gegeben dâ in der wüesten ze trôste , dâ er si hæte erlôst von Pharô und von sînem her , daz dô ertranc in dem mer . daz ander was diu gert Aron , diu wart ouch dâ behalten schône . daz dritte was ein rouchvaz guot , daz hæten si schoene in ire huote ; ez was von rôtem golde gezieret als ez solte . ich sage iu waz daz vierde was , als ich an dem buoche las : ez was Moses buoch , sîn lêr , der si hæten grôz êr unde gotes ê diu guot . di arken hæten si in huote und vuorten sie an den strît , di juden , bî der selben zît . der heidene küninc und sîn man wolten des niht en|lân , si vüeren mit vile starkem her und mit werlîcher wer . si vuorten einen vanen breit , der was mit golde überleit ; ire apgot stuont gemâlt dâr an . den vuorte ein heidenischer man , der was küene als ein eberswîn , ein lewe mahte niht sterker sîn . dem volgeten si dâ alle mit , daz was ze der zît der heidene sît . dô Dâvît daz her ligen sach , zuo dem heidene er dô sprach : < hêrr , sol ich heim bestân ? oder sol ich rîten oder gân mit dir , hêrr , an disen strît ? daz sage mir , hêrr , bî der zît ! >dô sprach der heidenisch man : < mînen rât ich niht besprochen hân . .> er sante nâch sînem râte vile gar âne mâzen drâte . er sprach : < ir hêrren alle , râtet wie iu daz gevalle : Dâvît wolte mit uns rîten und gegen den juden strîten , und ist daz iuwer rât , sô kumet er uns drâte . >dô sprach der wîsest under in : hêrr , ich sage iu mînen sin : und kumet er mit uns an den strît und gesig wir danne bî der zît , sô jehent wîp unde manne , der sige sî von im ergân . ist aber daz wir daz kiesen , daz wir den sic verliesen , sô hilfet er in mit nüeten die heidene al toeten . dâ von sô ist daz bezziste , er beliep bî sîner veste . .> der rât begunde in allen vile reht wole gevallen . dô wart nâch Dâvîden gesant . der heiden tet im bekant , daz er riet wider heim unde pflæge gemein des landes und der êren sîn ; dâr an tet er im driu schîn . Dâvît ze lande kêrte dô . dô wârn ouch geriten sô von dem her ein woldan . dâ gewunnen si den tiuvel an , wan si wurden gevangen . ez was in übel ergangen : ire pfert wurden in genomen , ir decheinen sach man wider komen . ez was geschehen zehant von einem grôzen einlande . dâ wârn roubær inne die riten nâch gewinne ; die selben hæten ez getân , vüre wâr ich iu daz sagen kan . dô Dâvît erhôrte disen schal , daz rüefen allez überal dô wolte er ûf der vert heim . er sprach zuo sînen knappen zwein : < rîtet hin , besihet disen schal . si rüefent al überal ; ez mac wole sîn ein grôz nôt . dâ mac wole manic man ligen tôt . dô di knehte traffeten ûf di heide , den vîanden den wart leit . dâ sâhen|si di gevangen , den was ez übel ergangen . daz tâten si Dâvîden bekant , der si hæte ûz gesant . der traf schuoh mit sîner schar . < ich si vile wole bestên tar , .> sprach er zuo sînen knehten , ir sulet iuch schône gerehten , daz wir mit in strîten . ich wile niht langer bîten . .> ûf die vînde er rante . ein sper er versante almitten durch ire houbetman . die vînde sluogen aldanne . dô lôste er die gevangen mit tiefen wunden langen , die an dem woldanne riten . dâ wart vile eislîche gestriten . der roubær wurden vile erslagen . des strîtes sulen wir nû gedagen und sulen sagen , wie der helt die roubær dô hæte ûz gezelt . er vuorte si dem heidene zuo , daz was spæte und niht vruo . er hæte si heizen binden , des wolte er niht erwinden . ez was im wole ergangen ; alsô hæte er si gevangen . die sînen ledic wâren , die sach man mit im varen . die roubær gap er schône dem heidene ze lône . des dankete er im vile sêre und hæte sîn michel êre . mit armen er in umbevie . er sprach : < dû solt belîben hier . ich wile mich an dîn triuwe lân , swie halt ez mir sule ergân . .> der heiden an einem wazzer lac hinze an den dritten tac . hêrr Saul lac mit grôzem her gegen im mit sîner wer . daz wart Dâvîden wole bekant . er vuor dâ zuo im ûf den sant , dô diu naht an gienc . niht anders wan ein swert er gevienc , dechein wer brâhte er anders dar . < ich muoz noch hînaht durch Saules schar gên zuo dem gezelte sîn ; daz habe er ûf den triuwen mîn . .> mit der rede huop er sich dar ; des wart dechein jude gewar . diu schiltwache liez in durchgân , tuon vile wênigen man . er gie vüre sich zuo dem gezelte , daz Saul geslagen hæte ûf daz velt . dô er zuo dem gezelte quam und dâ Saul ein slâf vernam , dô sleich Dâvît , der êren krône , under daz gezelt vile schoene gar heimelîche und vile lîse ; dâr zuo was er vile wîse . er nam ob im ein lâgellîn , daz niht schoener mohte sîn , sîn swert und sîn sper . daz brâhte er allez mit im her zuo dem kleinen schæfelîne , dâ der schifman gewart sîn . zuo sînem gesinde vuor er trat , allez bî der naht vile spæte . dô der morgen ûf quam und dô hêrr Saul daz vernam , dô sante er sîn boten vile schoene ; er sprach : <sô dir got lône , vüre disiu kleinôtlîn Saulen hin , dem sweher mîn . dâ bî sol im sîn bekant , daz sîn leben stuont in mîner hant : dô ich im nam daz lâgellîn , daz im niht lieber mohte gesîn , und sîn swert daz guot daz er sô lieplîche hæte in huote , dô hiete ich in âne al nôt betwungen , daz er wær tôt . dô muoste mîn triuwe vüre sich gân , swie vile ich swær von im hân . .> der bote îlte über daz velt vile balde zuo des küninges zelt , und sagete dem küninge âne swær waz im entboten wær , und zeigte im diu kleinôt guot . des wart der hêrr vile wole gemuot . er sprach : < ich sihe ze|wâr Dâvîdes driu gar . mîn leben stuont zwire in sîner hant . an im ich nie untriuwe vant , und bin im untriuwe gewesen . wolte er , sô wær ich nie genesen . doch driu ich nie zuo im gewan , des wile mich got entgelten lân ; des vürhte ich vile sêre , ich verliez lîp und êre . ander nâch hêrr Saul gedâhte , wan er hæte in sîner aht und in sînen sinnen , wie er die heidene mohte gewinnen . dâ mit stapfete er zuo , daz was an dem morgene vruo ; mit im vuor manic schoene rôt , die warten ûf sîn gebot . under in was manic vane breit . von Zendal was ir aller kleit . ire ors wârn ouch schoene gar . doch vuor in wünniclîcher schar hêrr Saul , als ich hân vernomen : er was sô schoene ze velde komen , daz im in diutischen rîchen nieman mohte gelîchen an kost und an ziere . ein edel baniere vuorte man mit ze aller zît . im was gâch an den strît . sîn ors vaste in sprüngen wuot . alsô reit der küninc guot mit zühten schoun unz daz ersach der heidene her ; im was gâch . zuo in ruofte er : < an die vînde ! wir sulen si slahen alhint , .> sprach er , ob uns got helfen wile , sô bejagen wir an in êren vile . der heidene küninc stapfete her , im was an die vîantger . er vuorte manigen vrumen man , die im dienestes wârn undertân . hundert tûsent âne spot dienten sînem apgote . dâ wâren under , als man seit , zweinzic tûsent ritter gemeit und zehen tûsent schützen , di kunde der küninc wole nutzen , und zweinzic tûsent knappen hêr , di vuorten grôz vellesper . die ritter wârn ze velde komen , als ich hân von in vernomen , daz ire dec , schilt und sper schinen gar von golde her . wâpenroc und ze|mir , lankenier und ander gezier muost dâ von Baldekîn sîn ; sûmlich wârn ouch sîdîn . ez vuorte manic ritter guot von sament dec wole behuot , etelich dec von triande , daz man niht bezzer vant . dâ vuorte der heiden küninc ze|wâr ein güldîn dec sô liehtgevar , daz man sie niht mohte an gesehen , von der liehten sunnen brehen weder tec noch helm schein . an sînem helme lac ein stein , der was edel unde guot ; sîn schîn bran als ein gluot . ez vuorte ouch der stolz wîgant ein scharpfez sper in sîner hant . daz was von schîne alsô lieht , daz man sich schône dâr inne sihet ; ein swert als ein spiegelglas ; diu scheit wole gezieret was , wan_daz der vezzel solte sîn , daz was ein bort sîdîn , ortbant und sallen von golde , als er ez haben wolte . knopf und gehilz was alsam , wan ez dem küninge wole zam . ûf der scheide was ergraben mit güldînen buochstaben : ditz swert sneit stahel und îsen alsam ein schær die rîsen . der küninc den helm ûf bant . dô drabete er zuo im ûf den sant mit sîner massenî ; des muotes was er vrî . nâch im zogete allez sîn her und wolte sich setzen dâ ze wer . dâ mit hêrr Saul stapfete zuo ; daz was des morgenes vruo . er sprach : < wes sulen wir bîten , daz wir niht sulen strîten ? .> einen boten er dem heidene sante . er bat , daz er im tæte bekant , er wolte in über den vurt lân . der heiden sprach : < daz sî getân . ûzwô in zogete dô der heiden rôt . daz banier mit dem apgote sach man dâ überstapfen . dâ wart ein michel kapfen von den juden , daz ist wâr . si hæten ouch vile breit schar , die der arc volgeten mit ; daz was ze|wâr der juden sît . si scharten sich vile wünniclich . die heidene wârn kosterîche und hæten rîtærlich sît , dâ si sich wolten wern mit . diu her zesamene kêrten , als si ire manheit lêrte . dâ wart ein michel dringen . diu swert hôrte man klingen dâ ûf manigen îsen|huot . vile manigem ran daz rôtbluot ze tal über die gürtel sîn . manic wâfenroc sîdîn sach man dâ vaste roeten von bluote mit grôzen nüeten . halsberc unde decke sach man entrennen quecken mit grôzen slegen . als ich iu sage , ez wær recke oder zac , der dô kom zuo der erde nider , der mohte niht ûf komen wider . ir wart erslagen ein michel teil . swer gewinnen mohte daz heil , daz er lebentic kom von danne , der was ein sælic man . waz sol ich iu mêr sagen ? ir wart an mâzen vile erslagen . hêrrn Saules sun Jonatha , der muoste ouch belîben dâ , wan er wart ze tôde erslagen . Saul begunde in tiur klagen . er sprach : vile lieber sun mîn , sol ich von dir gescheiden sîn nû in disem strîte ? grôz wunden wîte kiuse ich an dem lîbe dîn , des muoz ich iemer trûric sîn . ô|wê , mîn vile liebez kint , vore leide muoz ich werden blint ! dechein samelich kint muoter nie getruoc . jâmers hân ich nû genuoc . er begunde jâmerlîchen klagen : < mir sint âne mâzen vile erslagen der starken hergesellen mîn ! niht langer wile ich lebentic sîn . ê_daz mich der heidene kint slahen , diu nû lebentic sint , êr sol mich slahen ein mîn man . solicher êrn ich im wole gân baz danne mich sule scheiden von mînem lebene ein heiden . .> zwêne güldîn bouge er dô truoc an beiden armen , di wârn genuoc geziert mit edelm steine wâren si gemeine . wo wê ! .> sprach er , < sun Jonatha , ich muoz geligen bî dir dâ tôter hier ûf disem grase . .> ze tal er dâ gesezzen was zuo dem tôten Jonatha . < mîn leben sol ich enden dâ , .> sprach er zuo sînem knehte . gienc her und slac mich rehte , sô dû sælic müezest sîn , daz houbet von dem lîbe mîn , und nim di bouge die ich hân , daz sî ein heidenischer man von mir iht hin dannen trage . nû tuo als dich nû lêr mîn sage und stich durch mich daz swert dîn und nim dise bouge güldîn und ouch swaz ich bî mir hân , daz sol dir wesen undertân . der kneht sluoc in an der stunt , daz im der tôt muoste werden kunt , als er den kneht hæte gebeten . gestein und bouc begunde er weten zesamene unde vuorte ez danne , vüre wâr ich iu daz sagen kan . dô Saul unde Jonatha lâgen ûf dem velde dâ beide jâmerlîche genuoc , ire hêrr man vienc unde sluoc . diu arke wart in ouch genomen . ir decheiner mohte dannen komen . si wurden erslagen und gevangen , ez was in übel ergangen . der kneht reit balde danne als ein vlühtiger man , der Saulen hæte erslagen . er begunde ez Dâvîden sagen . er sprach : < Dâvît hêrr mîn , dû solt gar âne angest sîn , wan Saul ist mit jâmers nôt von mînen henden gelegen tôt . daz botenbrôt daz gip mir . dô sprach Dâvît : < daz tuon ich schier . wîse mich dâ erlige ûf dem wal , ich gibe dir silber âne zal . ûzehant brâhte er in dâ hin , dâ er erslagen hæte in . dô in Dâvît dâ toeten sach , ûz grôzem jâmer er dô sprach : < Saul , gewaltic küninc rîche , wie lîst dû alsô jâmerlîche ûf diser heide als ein man , der liut noch er nie gewan ! alsô jâmerlîche er daz sprach , dô er Jonathan ersach : ô|wê , vile lieber vriunt guot ! mîn leben stuont in dîner huote mit dîner triuwen boteschaft . got gebe dir an der sêle kraft ! des lîbes muoz ich vergezzen , die würme wellent in verezzen . alsô klagete er mit grôzer nôt : < ez ligent hier vore mir tôt zwêne alsô gewaltic manne , den ich ie dienestes was undertân . swie dicke mir Saul gie ûf den lîp , doch was er mir liep durch mîn wîp , durch di lieben tohter sîn und durch den lieben trehtîn . er hât mich dicke brâht in nôt . der kneht vordert sîn bettenbrôt . er sprach : vile lieber hêrr mîn , dîn bettenbrôt sol bereit sîn hier alsô an disert zît . nû sihest dû sîn tief wunden wît , die sluoc ich im mit mîner hant ; sîn tôt wart im von mir bekant . .> Dâvît sprach : < lâz mich âne nôt ! ich gibe dir schône daz botenbrôt , daz dû von mir hâst vürevol . .> er sprach : < des getrûwe ich iu wole . .> Dâvît ein ander klage gevie . er sprach : < sol ich nû lâzen hier Jonathan den getriuwen man , daz stêt mir lasterlîchen an . ich wile ouch durch di tohter sîn bestaten Saul den sweher mîn . ûf einem wagene er si sante heim in ir selber lant . dâ huop sich angest und nôt . der kneht vordert sîn bettenbrôt . Dâvît sprach : < dû maht wole dagen . sage mir , wâr umbe hâst dû erslagen dînen gewîhten küninc hêr ? daz müejet mîn herze harte sêr wan dû , rehter boeser man , dû soltest im leides niht hân getân ; er was doch gewîht ze|wâr und ouch mit dem öle gar bestrichen an nôt . .> er sprach : < gebet mir daz bettenbrôt , des wile ich von iu niht entbern . .> er sprach : < des wile ich dich gewern . ich gibe dir|ez alsô êrlîche , daz dû wirdest vröuweden rîche . sît dû ez hâst an mich begert , sô wirdest dû sîn schoene gewert . .> der kneht zorniclîchen sprach : < hêrr , mir ist daz ungemach , daz ir mir niht gebet bî der zît daz ich verdient hân an dem strîte und daz iuwer munt geheizen hât . die gâbe wile ich an diser stat . ich sluoc den küninc ze|wâr , daz im daz hirn und daz hâr vore mir ûf dem grase lac . ich traf in reht an sînen nac , daz er muoste ligen tôt . dâ von gebet mir mîn bettenbrôt ûzehant er boten mit sancte , den berc und tal wârn bekant . er sprach : < ich sage iu vüre wâr , disem knehte sulet ir geben gar ; dâ sol iuwer decheiner widerstreben , ir sulet im|ez gar mit volgeben . sehet ir den hôhen boum dort stân ? dâ sulet ir in hâhen an . dâ vindet ir einen boum ze|wâr , der ist hôch âne mâzen gar . dâ hâhet in an , des gêt mit nôt ; sô hât er danne sîn bettenbrôt . .> er sprach : < vile lieber hêrr mîn , lât mich âne daz bettenbrôt sîn . ich gevorder ez niemer mêr . .> Dâvît sprach : < mînes herzen sêr ist nû an mir ergangen ; dû muost , ob got wile , hangen . .> ûf den berc vuorte man in schoene und hienc in dâ , daz was sîn lôn , an einen boum ze|wâr , der was hôch an mâzen gar . dâ hienc man in mit grôzer nôt ; alsô gewan er sîn bettenbrôt . ich sage iu , daz eteslîche pfaffen sprechent , ez wær im niht beschaffen , daz er würde erhangen ; ez wær im anders ergangen : Dâvît hiez in mit swerten slahen unde hiez des balde gâhen . doch hôrte ich liut sagen dâ bî , daz er vüre wâr erhangen sî . welichez under disen zwein wâr sî , des kan ich iu niht gar hier alzehant bescheiden , dâ von muoz ez mir leiten . nû lâzen wir sîn got pflegen , der læt dechein guot underwegen . an den selben zîten begunde Dâvît dannen rîten zuo dem heidenischen manne . die arken sach er vore im stân . dô er die arken dô ersach , wider den heidenen er dô sprach : < lieber hêrr , dû solt mir die arc geben schier , diu gehoert di juden an . .> der küninc sprach : < daz sî getân . des was er herzenlîchen vrô ; di arc vuorte er mit im dô und nam urloup dâ zehant . dem heidene er dankete unde manete in an die dieneste sîn . er sprach : < lieber hêrr mîn , ir habet mich gehabet schoene , mîn dienest sol wesen iuwer lôn ; swanne mir iuwer bote seit , sô wile ich iu sîn bereit . .> von den heidenen er dô schiet , sîn reise ze Jerusalêm geriet . dâ wart er entvangen schône und wart im an der stunt diu krône ûf sîn houbet gesetzet . mit êrn wart er geletzet , wan im diu wîch wart dâ von kunt ze|wâr an der andern stunt . dâr nâch Dâvît gewaltic wart . er betwanc mit sîner hervart beidiu burc unde lant muosten warten sîner hant . er rîchset ze Jerusalêm ze|wâr volliclîche wole vierzic jâr . Dâvît minnet got sêr , des gewan er michel êr . er sante dâ man prophêten weste , di nâch gote wârn di beste ; der komen vile an ein stat . zuo in kom er geriten drâte . er sprach : ir hêrrn , ich wolte gerne got mit guoten dingen êrn , alsô daz er mich hæte in huote . ein betehûs schoene unde guot wolte ich im gerne machen mit seltsænen sachen , und wolte ez schoene nennen , daz man ez mohte erkennen . der tÉmpel sô wirdet ez genant , über al die werlt wole erkant . >dô di prophêten erhôrten daz und er zuo in gesezzen was , si sprâchen : waz ir zuo êren tuot gote dem vile hêren , des mac er iu gedanken wole , wan er ist genâden vol . >dô wart niht langer gespart , der tÉmpel ûz gemezzen wart . manigen murmermeister guot brâhte man dar mit schoener huote . dô wart ein gruntveste gemachet dâ , diu bezziste , diu ie wart oder sît . der tÉmpel wart alsô wît , daz ich iu niht gesagen kan . man sach dâ manigen meister gân , die di mûrære lêrten âne swære , unz_daz diu gruntveste , diu starc und diu bezziste , über die erde gebûwen wart . die mûrær wurden Dâvîden zart . Dâvît hæte ouch manic wîp , diu minnete er mit sîn eines lîbe . wellt ir hoeren der selben zal , wie vile ir wâren überal ? ir wârn sechzic unde mêr , diu alle wârn des küninges her . er hæte ouch vriuntinne genuoc , der ieteslîchiu bî im truoc . er hæte ouch herzogen , dienestmanne , die im wârn undertân . under den ein dienær was , der was geheizen Urias ; der hæte ein vile schoene wîp , diu was schoene über al ire lîp . ire hals was gedræjet schoene , unde solte got nemen lôn , er hæte verdient ze solt mêr danne aller Kriechen golt . dô Dâvît daz wîp ersach , wider sich selben er sprach : < ich hân nie schoener wîp gesehen , des muoz ich von schulden jehen . sam mir sêl unde lîp , si muoz werden mîn wîp ! .> er warp umbe sie biz an di zît , daz si in zuo ir leit . dô wart si im unmâzen liep . si sleich zuo im als ein diep , sô er sie haben wolte und kurzewîln mit ir solte . dâr nâch verdrôz in ze|wâr . er sprach : daz ich niht offenbâr mit ire minne haben sol , daz tuot mir wê und niht wole . eines listes er gedâhte , der den hêrren Uriam brâhte von sînem lebene schier . er sprach : < gewinnet mir einen briev , vile lieber schrîbær , der vrîe werde swær . schrîp dem herzogen hôchgeboren , daz er niht verdiene mînen zorn ; swer im disen briev trage und im mîn boteschaft sage , den schaf an den êrsten strît , daz man in slache bî der zît ; als liep im mîn hulde sî , schaffe in den vîanden nâhen bî daz er niht lebentic kom von tan oder er muoz mînen zorn hân . >dô der briev geschriben wart , Urias huop sich an die vart dâ er den herzogen vant ; den briev tet er im bekant . dô er den briev dô gelas , dô sprach er : < vriunt Urias , dû solt bî uns belîben hier . .> mit armen er in umbevie . er sprach : < dû bist ze rehter zît her komen zuo disem strîte , der morgen vruo sol ergân . dû bist des lîbes gar ein man , die vînde kanst dû wole rüeren . den vanen solt dû vüeren ze strîte , als er dir wole stât : daz ist mîn bete und mîn rât , sît dich got hât zuo mir gesant . dû wærest wole hêrr über ein lant ze|wâr mit dîner vrümicheit . der sturmvan ist dir bereit . sô der strît danne ende hât , sô entbiute ich an der selben stat Dâvît an den stunden , als ich an dem brieve hân vunden . >dô di rede hæte vernomen Urias sprach : < ich bin niht komen , daz ich iht well strîten ; ich wile zuo Dâvît rîten . als im mîn boteschaft wirdet bekant , sô kume ich dir her wider zehant . >dô sprach der herzoge Wolgetân : < ez sol ze|wâr alsô niht ergân ; dû muost uns helfen vore der stat , wan ez Dâvît geboten hât . .> des morgenes riten si an den strît . dû muost Urias an der zît rîten in die grôzen nôt und muoste dâ kiesen den tôt , wan im half nieman dannen . er verbôt sînen mannen , daz im dâ nieman solte gestân ; dâ von muoste er daz leben lân . dô er dâ ertoetet wart , der herzoge sante ûf der vart einen boten , der reit über lant . er sprach : < tuo Dâvîden bekant , daz Urias habe den tôt erliten mit grôzer nôt , als er mir entboten hât . .> Dâvît nam an der selben stat in daz hûs ze vrouwen Bersabê . im wart sît noch êr nie sô liep dechein wîp ; si was schoene über al ire lîp . dô im diu boteschaft wart geseit , vrîe tôt was im niht leit ; daz er verloren hæte den lîp , daz geschach als durch sîn wîp , daz si Dâvît wolte alein und nieman mit im gemein . dâr nâch tet im der wîssage kunt , wan got sprach durch sînen munt - der wîssage hiez Natân - : < Dâvît , dû hâst vile übel getân , daz Urias hât verloren den lîp durch Bersabê daz schoene wîp . dâr umbe dir got entboten hât umbe dîn grôz missetât , daz dû den tÉmpel mermelîn lâzest dar an dîn bûwen sîn , wan er umbe dîn missetât wile dînes tÉmpels haben rât . er ist vile zornic gegen dir , daz solt dû wole gelouben mir . >dô wart Dâvîden herzenleit . dô im der wîssage geseit von gote dise boteschaft guot , des wart trûric sîn muot . er gedâhte : ich hân übel getân , daz ich den man ertoetet hân . dâr umbe ich dulte gotes zorn , ich vürhte , mîn sêl sî verloren . zehant machete er daz gebet sus < miserere mei deus .> : den salm machete er schoene unserm hêrren ze lône . den saltær er mit wirdicheit den juden und der kristenheit machete er ûze gebete gegen gote ; diu vrümicheit lêrte in daz gebot , als wir hiute von im hân ; er wart ein vile heilic man . bî Bersabê gewan er schône den wîsen küninc Salomon . ein ander vrouwe bî im truoc einen andern , der was starc genuoc , als ich die liute hôher jihen , ez sî wâr und sî geschehen : ez was der starc Samson und der schuohen Absalon und Salomon der wîse wârn al drî mit prîse Dâvîdes sun ze|wâr und wârn im liep âne mâzen gar . sô jehent sûmlich pfaffen , ez würde sô niht geschaffen , ez wær Samson niht sîn kint ; des muoz ich sîn an sinnen blint , wan ich dâ von die wârheit niht wizzen kan - daz ist mir leit - , ob er sîn sun sî gewesen . des hân ich von im niht gelesen . sô jehent eteslich liute , sîn muoter würde ze briute neben einem manne und der an hiez Danie . waz sol ich dâ von sagen mêr ? sûmlich jehent âne nît , er sî Dâvîdes sun âne strît . nû en|weiz ich waz ich sagen sol , wan got weiz alliu dinc wole ; der sol diser dinge pflegen , wan er læt kein guot underwegen . doch wile ich an dem gelouben wesen , daz man von im habe gelesen , daz er Dâvîdes kint wær . dâ von wile ich âne swær von im daz mærel tihten und an daz buoch rihten . sît mir diu menige gestêt schône , daz der starc Samson sî des küninges Dâvîdes sun , sô wile ich iu kunt tuon , waz im wunders ist geschehen ; des wile ich an dem buoche verjehen . Dâvîdes sun hêrr Samson der truoc wole der êren krône , wan er manic tugent begie , dâ von diu er in umbevie . hêrrn Dâvîdes drittez wîp diu hæte einen schoenen lîp ; diu was âne mâzen guot , ir er hæte si in grôzer huote . diu truoc bî im schône den schoenen Absalon . nû besehet ob ieman lebe , dem got drî sô schoentap gebe , als er Dâvîden hât getân . er was gein gote ein sælic man , daz er im gap schoener sun drî ; merket ob daz niht ein gâbe sî ! mit sinnen ich daz merken kan : den schoenesten den ie wîp gewan , den gap er hêrrn Dâvît ; dâ was er wole gewert mit . dâr zuo gap er im schône den starken samezon . der dritte was wîs unde karc , den nam er vüre tûsent marke ; der wart genant dâ schône der wîs küninc Salomon . daz was der schoenesten gâbe ein , diu ûf daz ertrîche ie erschein . got hæte an in grôz wîsheit ze|wâr vüre alle werlt geleit . sô wîs wart sîn sin , daz er ze Jerusalêm in niht komen mohte zuo dem burctore . er sprach : < ich muoz stên hier vore , oder man breche mir bî der zît daz burctor , di mûr wît . vüre wâr ich iu daz sagen kan , mîn sin anev der an rüert beidenthalben an . .> diu drit gâbe was guot , dâ von Dâvît wart hôchgemuot , daz er im gap schône den schoenen Absalon , den schoenesten den ie muoter getruoc ; diu gâbe was wünniclich genuoc . sîn schoene zôch vüre die werlt hin , er was der liebest under in . dem vater was er liep genuoc . er sprach : < diu muoter diu dich truoc , diu muoz iemer sælic sîn ! sît mir wart kunt dîn liehter schîn , kunde ich nie werden trûricvar ; dû bist schoene âne mâzen gar . .> daz kint wuohs , biz im wart gezalt , er wær ahtzehen jâr alt . was daz niht ein wunder , daz diser kneht besunder was schoener danne ie man lebete ? ist ieman der dâ widerstrebet , der vrâge die korônic daz buoch her , dâr an ist sîn geschriben mêr . sîn hâr was güldîn dræte , etelich vrouwe dâ mit næjet . diu im kom sô nâhen gegân , daz si in sach vore ir stân , diu hæte wünne und êren vile . die rede ich dâ mit enden wile , wan nieman loben sol die man an schouwen , daz ist missetân . man sol loben ire vrümicheit und ouch ire werde manheit . der wîp schoen man loben sol und ire tugent , daz stêt in wole . doch kan mîn zunge niht verdagen , si muoz ein teil von im sagen mit vrouwen und mit megede gunst . got selber hæte sîn rein kunst geleit vile schône an sînen lîp ; wanne in ersach ein schoene wîp , diu muoste im holdez herze tragen . daz buoch hoer ich von im sagen , sô si ersach sînen schoenen lîp , si sprach : wole mich sælic wîp , daz ich dînen schoenen lîp sol sehen ! nû kan mir niemer missegeschehen ! >dô Absalon der schoene man sich versinnen began , daz er solte guot und wirde hân , dô begunde er rîten unde gân zuo sînen mannen , daz was reht . er sprach : < ir ritter und ire knehte , ir sulet daz wizzen gar vüre vol , ich bedarf guotes alsô wole als Dâvît der vater mîn , des sulet ir mir helfente sîn , daz ich besitze daz künincrîche ; ze|wâr ich mac in al rîche . ein alter ritter dô widersprach : ir wellt iu prüeven ungemach , wellt ir wider den hêrren mîn iuch setzen , des en|sol niht sîn ; und wirdet sîn der küninc gewar , ir verlieset sîn hulde gar und müezet sîn von im gescheiden . er sprach : < ich wolte êr bî den heidenen wesen , êr daz ich im liez daz künincrîche , daz er mich verstiez , wan ich muoz haben êr . hêrr ritter , ich wile iuwer lêr volgen niht an dirre stunt ; iuwer untriuwe ist mir worden kunt . ein jungelinc sprach zehant : < hêrr , burc unde lant sulet ir haben , daz ist reht . ich bin ze|wâr iuwer kneht , dâ von ich iu wole guotes gân : iuwer êr sulet ir nieman lân . .> Dâvîden wart diu rede geseit , daz was im âne mâzen leit . er sprach : wile mich der sun mîn bî mînem rîche niht lâzen sîn , sô wile ich im erzeigen , daz er ist mîn eigen . .> dâr nâch hiez er gâhen , sînen schoenen sun vâhen . er sprach : < ir sulet rehte , beide ritter und knehte , alle balde gâhen , mir Absalonen vâhen . den wile|ich in einen turn setzen und an vröuweden letzen , sô mac er danne wole verstân , daz er wider mich hât getân . mit zühten ein alter ritter sprach : < ir wellt iu prüeven ungemach unde herzensêr âne nôt . iuwer herze lît vore sêr tôt , sehet ir in trûric vore iu stân ; ez sol alsô niht ergân . ir sulet nâch im senden , ob er sîn well erwenden , sîner grôzen kintheit ; ez ist im lîht nû worden leit . .> der küninc Dâvît sprach ûz trûren und ungemache : < dû rætest mir , ritter , reht . .> er sprach zuo sînem knehte : kneht , ich gibe dir guot lôn . rît balde und sage Absalon , daz er balde kome zuo mir . ich welle sînen willen schier mit vröuweden gar volenden , sînen kumber wile ich wenden . .> der bote reit zehant dâ er Absalon vant . er sprach : < dir entbiutet sicherlîche Dâvît der edel küninc rîche sînen vaterlîchen gruoz . er en|wîchet dir niemer vuoz veterlîcher triuwen . ez sol dich niemer riuwen , daz dû dich wilt von im scheiden und rîten zuo den heidenen . junchêrr , habet einen vesten muot , rîtet zuo dem vater guot ! der mac dînen kumber wenden und ouch dîn trûren enden . .> Absalon der junc man sprach : grît balde von mir danne ! dû bist ein trügenær . dâ von sô ist mir swær dîn boteschaft und dîn rîten . dû solt niht langer bîten , oder ich heize dich vâhen , an einen galgen hâhen . >dô der bote erhôrte sîniu zornigiu wort , dô îlte er balde von danne . er gie vüre Dâvîden stân . er sprach : < vile lieber hêrr mîn , lâ dir niht leit noch zorn sîn diu boteschaft , die ich sagen mac . mir was vile nâhen ein leider tac von dînem schoenen sune ergân : er wolte mich erhangen hân . >dô Dâvît hæte vernomen , daz im diu boteschaft was komen , daz er sich widersetzen wolte und zuo im niht kom als er solte , er sprach : wâ nû al mîn man ? ritter und swaz ich knappen hân , die sulen balde gâhen , mir Absalonen vâhen . swer in gevangen bringet mir , dem gibe ich bereittes goldes schier zweinzic marke rôtez golt , daz sol wesen sîn solt . >dô si den solt vernâmen , wie schier si al quâmen in irem harnasche ! daz was reht . beidiu ritter und ouch knehte begunden alle gâhen , Absalonen vâhen . ir ieslîcher hæte gerne daz golt verdient und den werden solt . si leiten sich dô in ein huot vuor ein grôz stat guot ; dâ lac maniger knappe stolz . bî in was ein grôz holz ; dâ was Absalon în geriten . si begunden sîn mit guoten sîten varn , warten algelîche , beide arm unde rîche . si santen schier ein botelîn , daz ire spehær solte sîn ; daz kom zuo in vruo und niht spæte . wartet ! er kumet iu drât .> sprach diu spec dâ zehant . vile schier kom er zuo gerant . der êrst der in dô ane sach , der rant zuo im unde sprach : junchêrr , ir sulet niht gâhen , lât iuch mit êren vâhen . knehen ich ze|wâr ! .> sprach er , < er sî dirr oder der , der mich mit strîte an grîfen wile , vore nieman ich die rede hile , er muoz mir lân daz leben mîn , des sol er gar gewis sîn . .> von in was im unmâzen gâch , si jageten alhinden nâch . dô kêrte er einen wilden wec ab der strâze an einen stec , der was eng und niht wît dô huop sich an der selben zît ein wintgestoeze daz was grôz . sîn hâr im von dem houbete schôz und weit verr von im hin danne . sîn hâr was wünniclich getân und was lanc nâch heidenen sît . ein ast begreif in dâ mit , wan sich daz hâr dâr umbe swanc ; daz was schoene unde lanc . ez zukte in ûz dem satel schier . dâ wârn rescher knappen vier im vile nâhen komen , als ich dicke hân vernomen , daz er an dem aste hienc , dâ von ez im niht wole ergienc , wan der im allernæhest reit , der selp kneht des niht vermeit , er stach daz sper biz an die hant durch in , daz ez vile gar verswant . ez geschach doch âne sîn schulde gar , wan er daz ros en|mohte ze|wâr niht widerwerfen an der zît , wan der stec was niht sô wît . dô der kneht daz ersach , ze vliehen was im dô gâch . er reit mit trûrigem muote . er gedâhte : lieber hêrr guot , diu schult ist unverdienet mîn . ich wolte mich trenken in dem rîn ê_daz ich ez gerne hiete getân . ich bin ein unsælic man . die andern die dâ nâch im riten , von den wart niht vermiten , si weinten umbe in sêre ; ire klage was dannoch mêre . si sprâchen : < uns ist daz bekant , daz der hêrr , Dâvît genant , sich ertoetet umbe daz kint . al di liute di nû sint , die gewunnen lieber kint nie . .> den tôten einer dô gevie und leit in ûf ein pfert schoene . er sprach : < schoener Absalon , wie gebârt dîn vater , der hêrr mîn ? sô er ersihet den tôt dîn , sô vürhte ich sîn vile grôz nôt , er lige zehant vore leide tôt . .> si vuorten in mit leide danne dâ si vunden iren hêrren stân . der hêrr vrâgete si mære , wâ Absalon wære , ob er wær gevangen . dô sprach : < ez ist ergangen .> ein knappe der sich des ûz nam . er sprach : < in trûren und in schame stên ich durch den sun dîn , dâ von muoz mîn herze trûric sîn . urteile mir an disem tage , hêrr mîn : daz nieman mac understên , wie sol daz sîn ? die urteile lâz hiute wesen mîn , wie ez sule dâr umbe ergân . er sprach : < daz sol man lâzen stân und sol ez allez lâzen varn , wan got kan alliu dinc bewarn , als sîn genâde gegen uns stât . .> der kneht sprach : daz ist mîn rât , ob ich dir sage iht leider mêr , daz sol dir , hêrr , niht wesen swer , wan dû di urteile hâst getân , dâ von solt dû ez varn lân . ich sage dir , lieber hêrr mîn , ein mær , daz niht boeser mohte sîn , daz dû , hêrr , solt lâzen varn , wan got muoz alliu dinc bewarn , als dû die urteile selp hâst getân . gedenke , daz dû ein biderbe man bist unde küninc rîche , dâr an gedenke dû sicherlîche . dîn herze sol niht haben nôt : dîn sun Absalon ist tôt . >dô er den tôt dâ vernam , man gesach nie einen man werden alsô tôtvar ; sîn varwe wart im erblichen gar . sîn hende begunden im sîgen , sîn houbet begunde er nîgen ze tal gegen den vüezen sîn . der kneht sprach : < lieber hêrr mîn , tuot dise starc klage hin ! ûzehant wart er âne sîn , wan er in unmehten viel . sîn herze in trûren wiel und lac gar unversunnen . der kneht lief zuo einem brunnen und brâhte ein becker wazzers vol . er sprach : < ich erkenne sîn herze wole , daz er lîdet grôz nôt umbe disen jâmerlîchen tôt . .> mit wazzer labet er in zehant . er sprach : < mîn stolzer wîgant , sich dînen starken muot an , lâ dînen lîp niht zergân ! got der dich beschaffen hât , der mac dir an der selben stat einen als schoenen sun geben . verderp niht dîn selbes leben umbe ditz kint ; gedenke dâr an , daz sînen lîp nieman verderbet , er sî vore gote verloren und muoz dulten gotes zorn . >dô Dâvît in der unmaht nâch des knehtes rede gedâhte , er blickete in jâmerlîchen an . diu unmaht im dô an gewan , daz er niht wole gereden mohte , als doch sînen êren toetet . des muoste er reden lîse . er sprach : < daz paradîse und allez daz himelisch lôn hiete ich niht vüre Absalon genomen hier an diser zît ; sîn tôt mir micheln jâmer gît . .> er sprach : < ouwê kint mîn , sol ich von dir gescheiden sîn , daz bringet mir swær und ungemach . ô wê , daz ich ie gesach dînen schoenen lîp ! dich êret manic schoene wîp durch di schoene diu an dir lac . vüre wâr ich gesprechen mac , daz nie sô schoenez wart geboren . ô|wê , wie hân ich dich verloren ! Michal diu liep muoter dîn zôch dich als ire kindelîn , daz dû nie dechein hâr von dînem houbete , daz ist wâr , verlüre , si hæte ez schoene ; daz tet si mir und dir ze lône . dîn hâr was goltdræte ; vile manic vrouwe næjete dâ mit borten an der rame und manic kleinôt wole|getân . swer ouch dîn antlütze ersach , der hæte decheinen ungemach , wan ez hæte engelisch gestalt ; sîn schoen was manicvalt . des müezen mir gestân beidiu wîp unde manne . ûz grôzem jâmer er dô sprach , sô er den tôten sun an sach : < wær ieman der mir mohte geben , daz ich verdürbe an mînem lebene , daz dû , liebez kint mîn , mohtest noch bî lebene sîn , dâr umbe wolte ich mit nüeten mich selben lâzen toeten . ouwê ! .> sprach er aber dô , < mîn herze mac niemer werden vrô ze|wâr biz an die lezzesten zît , daz man mich toeten zuo dir leit . ouwê sumerwünne , daz mir dîn got niht gunne ! dîn ougen wârn liehtgevar . swâ der ein wîp wart gewar und dich mit ougen ane sach , sô verswant ire ungemach . schoene wârn diu wengel dîn . dîn munt gap sô rôten schîn , daz ich sîn niht gesagen mac . er tet manigen grôzen slac mit der hant dem herzen sîn . er sprach : vile liebez kint mîn , und vorhte ich niht mîner sêl nôt , ich tæte mir selber den tôt . >sîn ritter giengen ze ræten , wie si dem tôten tæten , daz si Dâvît behielten dâ mit und bestateten in nâch der juden site . der küninc wart des gewar . dô brach er ûz sîn hâr und gie dâ er den tôten vant . vile schier er sich sîn underwant und kuste den schoenen tôt an sîn mundelîn rôt . mit armen er in umbevie . ir gesehet an einem manne nie alsô jâmerlîche klagen ; er hæte sich selben nâch erslagen . ein alter ritter daz ersach . wider Dâvît er dô sprach : ze|wiu sol dise grôz nôt ? wellt ir vore leide ligen tôt ? als er daz wort volgesprach , Dâvîden man dâ ligen sach vore leide reht als einen man , der nie dechein leben gewan . dô man daz an dem küninge sach , der alt ritter aber sprach : < tuot den toten von im hin danne und bestatete in als einen man , der von küninge sî geboren . en|ruochet , tuo ez dem küninge zorne ; ez wirdet im her nâch liep ze|wâr . er verdarbte sich âne mâzen gar . ûzehant wart der tôt man getragen von dem küninge danne , und leiten in nâch juden reht . beide ritter unde knehte klageten in vile sêre durch des küninges êre . dô Absalon bestatet wart , der Dâvît was gewesen zart , nâch juden reht als ein man , dem grôz er was undertân , dâr nâch Dâvît bekomen was , wan er vore leide kûme genas , er sprach : < ich sich wole , daz nieman dechein herzenliep gehaben kan , dâ sî herzeleit bî ; und liezen mich gedenc vrî , sô mohte mîn herze riuwen hân , des ez sust niht gehaben kan . swie grôz sî mînes herzen slac : daz nieman widertuon mac , daz sol man lâzen varn . got mac mir bî mînen jârn einen sun gegeben , ob er wile , mit dem ich mac gewinnen vile vröuwede unde wünne , der mir liuhtet sam diu sunne . daz erhôrte der alt ritter dô . < wollet ir sô reden , sô wær ich vrô , und liezet von dem herzen iuwer leit und iuweren smerzen und gedæhtet dâr an , got hât als vile als er ie gewan . >nû lâzen wir die rede stân . wir sulen daz buoch heben an , dô Bersabê bî Dâvît was , als ich an dem buoche las ; ich meine di schoenen , Urias wîp , dâr umbe Urias gap den lîp . diu wart Dâvîden alsô zart , als dicke von im gelesen wart , daz er sie minnete vüre alliu wîp durch iren minniclîchen lîp . er hæte sie ein jâr und niht langer , eines kindes wart si swanger , daz was in der gebær , sam ez Absalon wær an schuohen und an vrümicheit , daz ez der vater unverzeit sach mit den ougen an . er sprach : < ich dir wole guotes gân . ich hân von gote wünniclîchen lôn , er hât mich ergatzt Absalon an dir , des wile ich niemer an sagen danc über kurz und über lanc got dem vile reinen trehtîne , sîn dienær wile ich iemer sîn . >dâ mit kom er von im gegân . einen engel vant er vore im stân , der sprach : < ich sage dir daz vüre wâr alsô reht offenbâr , ez lebet niht siben tage dîn kint , wan dîn sünde niht en|sint gebüezet , die dû hâst getân an Urias dem getriuwen manne , wan ditz kint hât getragen des wîp , der durch sie ist erslagen . >davit wart an mâzen leit , sîn nôt er vile tiur kleit . ein lînîn tuoch er dô bant umbe sîn houbet zehant und viel nider ûf den esterîch kriuzelinc und bat klagelîche die almehtigen goteheit , wan im was âne mâzen leit . dô daz ersâhen sîn ritter , si sprâchen : < mînes hêrren swær ist grôz umbe daz kint , wan got wile ez machen blint . ûzehant leit ez grôz nôt und lac vore den rittern tôt . die ritter zehant begunden jehen : swer disen tôt hât gesehen , der sol in verswîgen gar , daz sîn mîn hêrr iht werde gewar . >dô man den tôt nider leit , daz was umbe vesperzît , dannoch lac der küninc rîche allez ûf dem esterîche ungetrunken und ungezzen . sîn herze hæte nâhen verezzen diu leitwende umbe daz liep kint . al die küninge die nû sint , di liten nie sô grôz nôt . dô er erhôrte des kindes tôt , er ruofte den rittern allen dar . er sprach : < ir saget mir vüre wâr von mînes lieben kindes nôt ! ich hôrte iuch sagen , ez wær tôt . der alt ritter aber sprach : < lât varn iuwern ungemach , ez würde iu doch âne uns geseit . tuot vürder iuwer herzeleit , iuwer klage und iuwer nôt . iuwer schoenez kint daz ist tôt . >dô hiez der küninc springen , im schoeniu kleider bringen . zwêne armbouge güldîn die streich er an den lîp sîn , die bouge beide und daz gewant . er sprach : < mir ist daz wole bekant , daz ditz klein kindelîn nieman mac lebentic machente sîn . .> er hiez im geben sîn krône und satzte di ûf schône . dô bâten in sîn ritter in bescheiden ditz mær . si sprâchen : <lieber hêrr mîn , von welichen sachen mac daz sîn , daz ir von vröuweden strebet , die_wîl daz kint lebet , und iu daz trûren ist zergân , sît daz kint hât sîn leben lân , daz iu sô liep ist gewesen ? ir hiett doch gerne sîn genesen gesehen , daz wizzen wir al wole ; dâ von uns al wundern sol , daz iuwer vröuwede was zergân - des wundert hier vile manigen man - ; und nû daz kint ist tôt gesehen , saget uns , von wiu ist daz geschehen , daz ir nû sît vile vröuwedenrîche ? des wundert uns gemeiniclîche . .> der küninc sprach : < daz wile ich iu sagen und wile iu sîn niht verdagen . die_wîl daz kint sîn leben hæte und in gotes handen stêt , dô bat ich got , daz er schier daz kint gesunt liez werden mir , und hæte dâr zuo guoten trôst , daz ez von siechtuome würde erlôst . nû ist daz kindel tôt gesehen , nû kan sîn wærlîche niht geschehen : nû muoz ich mich gehaben wole ; daz nieman widertuon sol , daz sol man allez lâzen varn . got der rîche muoz uns bewarn ! ander nâch truoc vrouwe Bersabê einen sun , daz man sît noch êr decheinen wîsern vernam ; der lebete lanc und âne schame . dô er zuo einem manne wart , dô wart niht langer gespart , ez muosten junc und grîse wundern sîner wîse , daz ein sô junger man solichen wîstuom ie gewan . dâr nâch in sîn herze schoene bat , daz er vüre in geon . dâ vant er einen priester stân , der im guot und êren gan , der was genant Sadoch , gotes priester was er doch . dâ stuont ein wîssage bî ; wie des name genant sî , daz wile ich iuch wizzen lân : er was geheizen nâhten . die beide wurden des enein vile schoene zwischen in zwein , daz si den wîsen Salomon wolten wîhen dâ vile schône . si sprâchen : < dû bist des wole wert , daz wir dir zepter krône und swert wîhen und dich begiezen ; daz öle sol ûf dich vliezen . dâ mit wirdest dû gewîhet schône under küninclîcher krône . .> er sprach : waz gotes will sî , daz sol mir williclich wesen bî . >dô wart er gewîht dâ ze rehte und gewan dâ manigen kneht , die im dienten schoene . daz geschach allez in geon . daz volc vröuwete sich gemein , daz Salomon entvie di wîc rein . Salomon vile sinnerîche wart . ze Jerusalêm huop er ein vart , wan si sîn ze hêrren gerten , als si ire wîsheit lêrte . dô er zuo der stat quam und ez daz volc vernam , dô entviengen si in gemeiniclîche , beidiu arm unde rîche . daz burctor sach er offen stân . er sprach : < wâ sol ich în gân ? si sprâchen : hêrr , ze|dem bürge|tore . .> er sprach : < ich muoz stên hier vore . daz tor ist niht sô wît , daz ich müge ze decheiner zît vore grôzem wîstuome dâr în gegên ; ich muoz ze|wâr hier vore stên . mîn wîstuom mac niht bî mir în , wan ich hân bî mir grôzen sin . daz ist mir baz danne iu bekant , er stoezet sich an des tores want . dâ von wellt ir , daz ich hin in kom , sô leget dâr zuo den sin , daz ir daz tor machet wît und tuot daz schier , ez ist zît . >dô di burgær hæten vernomen , daz er niht in di stat mohte komen , dô wurden si ze râte , daz si santen drâte nâch brechærn und nâch mûrer . si sprâchen : ringet unser swær ! lât uns nider daz burctor oder unser hêrr belîbet dâ vore . bræhte ez wole zehen klâfter wît , sô kumet er an der selben zît her în zuo uns , daz wizzen wir wole ; niht vürebaz ich iuch manen sol . >dô wart niht langer gespart , diu mûr dâ gebrochen wart nider ûf die erde . dô reit der küninc werde ze Jerusalêm in die stat , als in dô diu gemeine bat , junc unde alt . sîn lop wart manicvalt von den vrouwen jungen . dâ wart umbe in gedrungen , daz an nie an dechein küninc ze decheiner vart nie schoener entvangen wart . der küninc Salomon ze|wâr rîchset dâ wole vierzic jâr . dâr nâch tet im got bekant , wan got ein engel zuo im sante , der sagete im vile rehte ; er sprach : <nim gotes knehte zuo dir und manigen wîssagen ! der boteschaft sol ich niht verdagen : dû solt den tÉmpel der dort stât , den Dâvît erhaben hât , den solt dû volbringen mit allen dînen dingen , und solt dînen sin dâr an legen , daz dâ nieman snîde ze dem tÉmpel decheinen stein . beide grôz noch kleine mit decheinem wâfene snîden : daz heiz die mûrer mîden . >dô sprach Salomon der wîse : wâ mit sol ich den tÉmpel lîs , die steine zesamene vüegen ? got sol sîn wole genüegen den heiz würken die steine . >dô antwurte im der engel rein : < daz hât dir got verboten gar , dû solt nemen dîner witz war . des lâ dich von gote genüegen , dîn wîze sulen si zesamene vüegen . >dâ mit vuor der engel von danne . Salomon trahten began ein manôt volliclîche , wie er den tÉmpel rîche solte zesamene vüegen ein , daz er niht snîde die stein . sîn wîsheit trahte hin und her mit willen sînes herzen ger , wie er dem tÉmpel tæte , daz er in zesamene bræhte . eines nahtes dô er niht entslief , ein gedanc im in sîn herze lief , wie er einen wurm vünte , den er wole nennen kunde . den wile ich iu nennen , daz ir in müget erkennen nâch der geschrift der pfafheit , als si mir vore habent geseit . si habent in tantyr genant und jehent , im sî der name bekant . daz widersagent di juden gar : si sprechent , diser name sî wâr , wan er danne juden niht ist swær : si heizent in zomer . dô Salomon disen wurm vant und im vile schoene wart bekant - daz geschach von sîner wîsheit , wan im sîn sin vile wole seit , daz im der wurm wære nütze und êrbære zuo den ungeworhten steinen , und daz er mêr decheinen dâr zuo vinden mohte , der im zuo dem tÉmpel tohte - , er sante nâch vriunden und nâch mâgen , die wolte er râtes vrâgen ; er hiez îlen drâte nâch sînem nâhesten râte . dô si zesamene quâmen und sîn rede vernâmen , er sprach : ich getrûwe iu allen wole ; ich weiz , daz ir sît triuwen vol . einen boten hât mir got gesant , der vile getriuwe heilant , er well mir des wole getrûwen , daz ich den tÉmpel sule erbûwen , den mîn vater hât erhaben in sînen wünnenbernden tagen . alsô hât er entboten mir , daz ich daz werc an grîfe schier . alsô wile der heilant rein , daz ich die wende , die eckstein mit decheinem wâfene snîde , er wile daz ich|ez vermîde . nû getar ich niht dâ widerstreben , als liep mir ist mîn leben . nû râtent , mâge und vriunt mîn , wie ich|ez sule an grîfente sîn . si sprâchen algelîche : vile edel künincrîche , dir nieman gerâten kan . under uns ist leider nieman , der dich des kunne bewîsen , daz dû âne mezzel und âne îsen die stein mügest zesamene vüegen . got sol des wole genüegen , daz dû mit mezzeln di steine würkest zuo dem tÉmpel rein . >dô im ire rât niht tohte , ze staten niht komen mohte , dô begunde er zorniger von in gên . die rüefær hiez er ûf stên ; die ruoften , daz di liut schoene kæmen vüre den küninc Salomon alsament gemeine , grôz unde kleine . nâch sînem willen daz geschach . wider si al er dô sprach : < ich lege iu vüre mînen sin . sî ieman wîser danne ich bin , der rât mir , als im gezeme , daz ich den sin ab im neme , er sî grôz oder kleine , wie ich gesnîde einen stein âne mezzel und âne îsen|gewât , wan ez mir got geboten hât . swie grôz menige vüre in was komen , sô hæte er doch nieman vernomen , der im gerâten kunde an der selben stunde ; dâ von er ez muoste lâzen stân . sîn wîsheit liez er vüre sich gân , wan er sante wîten in diu lant : swâ man den wurm vant , der dâ heizet zoumær , swer im der brâhte ein sac swer , dem gap er vile ringe zwelif pfunt güldîner pfenninge . dô man daz von im vernam , vile manic mennische dar kam nâch dem wurme , dâ man in vant . der wurm brâhte man zehant vile und genuoc der würme man vüre in truoc . dô er der würme vile ersach , zuo sînen knappen er sprach : < gêt und gewinnet glasevaz , alsô liep ist mir daz , kopf , bechær , schüzzel vile ! vore nieman ich daz helen wile , ich heize di würme toeten und heize di knappen noeten , daz si daz bluot gemein in glas , in kopf in bechær rein lâzen si alle vol , dâ mit ich mac di steine wole von einander bringen . ich wile dâr nâch heizen ringen die mûrær , daz si gewinnen vile vedern , daz wirdet ein spil ! die sulen si machen alsô guot und sulen si dunken in daz bluot und dâ mit bestrîchen gemein die vile grôzen stein dem gelîch sam ein schrîbær ; sô ist ir decheiner sô swær , noch sô grôz noch sô guot , er muoz zervarn von dem bluote und ouch enzwei gên . ir decheiner mac niht ganz bestên von des selben bluotes kraft , sô grôz ist sîn meisterschaft ; enzwei gêt er niht anders wâ wan als er ist gemâlet dâ . >dô die mûrære vernâmen disiu mære , dô kom ir vile gedrungen , der alten und der jungen . daz werc er in entvalch schoene , der wîs küninc Salomon . daz dûhte ein grôzez wunder di liute dâ besunder , daz die steine von dem bluote gelîcht wurden an dem tÉmpel guot . dâ mit die mûrære mûrten âne swære den tÉmpel hôch unde wît ; daz geschach bî des küninges zît , der dâ Salomon was genant , sîn wîsheit was vile wole erkant . nû wile ich iu ouch sagen schône : zwei wîp kômen vüre hêrrn Salomon und klageten ire swære . si wârn unêrbære , und sage iu sam mir mîn lîp , ez wârn zwei gemeiniu wîp ; diu brâhten dar ein kindelîn , daz niht schoener mohte sîn . diu ein sprach : hêr ich klage dir , daz dû reht rihtest mir , wan ich und ditz wîp gemeine wârn in einem hûse alein und wârn beide swanger und mohten getragen niht langer unde komen gelîch nider ; uns swuoren al unser gelider . des morgenes dô ez tac wart und teten wolte mîn kindel zart , dô erschein ez mir tôt ; mîn herze gewan grôz nôt . dô ich daz kint reht ersach , mîn herze mir dô verjach , daz ditz tôt kindelîn niht ze rehte solte wesen mîn . dâ mit îlte ich zehant dâ ich dises wîbes wigen vant ; dâ sach ich mîn kint inne gebunden wole mit sinne . zehant bat ich vile stæte , daz si ez durch got tæte und gæbe mir wider mîn kint . si sprach : ob diser rede erwint , wan ditz kleine kint ist mîn , dâ von sô lâ dîn bîten sîn . »nû hâst dû , hêrr , wole vernomen , wie ich in klage bin vüre dich komen . .> diu rede was der andern swær . si sprach , ditz kindel wær ir , daz si bî ir truoc , wan ez was schoene und vrum genuoc ; dâ von truoc si ez an ire arm . si sprach : < hêrr , lâ dich erbarme über mich und tuo des schîn , daz dû ein rehter rihtær wellest sîn . ich sage bî mîner wârheit : ditz kint daz disiu vrouwe treit , daz ist mîn ze rehte . sît dû hêrren und knehte rihtest nâch der rehticheit , sô lâ dir , hêrr , wesen leit , daz ditz wîp ditz kindelîn hât mir genomen , wan ez ist mîn . .> diu ander sprach : ânein ez ze|wâr ! ez bestêt iuch niht umbe ein hâr . küninc , dû solt durch got hier rihten disen spot , wan ich klage dir mîn leit : daz dir ditz wîp hât geseit , daz ist niht wan ire spot . nû rihte mir durch den rîchen got ! ûzwô der andern sprach der küninc dô : wie ist iu geschehen sô , daz ir vrouwen beide jehet grôzer leide ? .> diu ein sprach : < daz sage ich . ich wile des vermezzen mich , daz ich iu reht sagen wile . wir hæten beide gemaches niht vile , wan ein kleinez kemerlîn , dâr inne muosten unseriu bette sîn . diu vrouwe lac an einem orte , anderhalp ich gegen ir dort . dâ hæte wir beide zwei kint , diu wole in ahte wochen sint beidiu wærlîche geboren . mîn rede sol dir niht wesen zorn - unser iegelîchiu hæte ein wigen - : diz wîp wile mich betriegen , wan si ire kint erdrukt hât . daz ist ein grôz missetât , daz si gie und niht lief dô ich an mînem bette slief - daz was mir ein grôz nôt - , daz si ire kint truoc alsô tôt hin vüre daz bette mîn und want mîn liebez kindelîn ûz mîner wigen zehant . ire tôtez kint si dâr în bant und truoc daz mîn mit ir zehant ; in ire wegen si ez bant . dô ich dô entwachete , mîn lîp vore leide erkrachete , dô ich vant daz kint tôt ; mîn lîp leit vile grôz nôt , wan ich nam manigen umbsweif , biz ich ein kerzenlieht begreif : dâ schouwete ich daz kindelîn , dâ sach ich wole , daz ez mîn was , an der selben stat . dô ich gein der wigen trat , mîn lîp vore leide erkrachete : mîn kint mich schône an lachete . dô bat ich ditz wîp guot : vrouwe , durch got ez tuot , und gebet mir wider mîn kint . si sprach : ez sint iuwer ougen blint ? sehet ir niht , daz ez ist mîn ? ir müget wole trunken sîn , des swer ich wole manigen eit . gêt hin mit iuwerr kündicheit ! »- alsô hân ich mîn kint verloren . nû rihte mir durch gotes zorn ! .> daz ander wîp sprach : < nû gehoert mich ! .> der küninc sprach : < Vrouwelîn nû sprich ! .> si sprach : < der rede ist niht alsô : si vant ez tôt in dem strôwe , daz in ire wigen was geleit . si wolte mir mit ire kündicheit ditz kint gewinnen an . dô gedâhte der wunderwîs man : ich wile si beide versuochen . ob sîn got wile geruochen , ich wile mîn wîsheit kêren dâr zuo mit grôzen êren , mînen rât und mînen list , wes ditz kint ist . wider die einen er dô sprach : < ir jehet , ir habet ungemach umbe ditz kleine kindelîn , ez sule iuwer ze rehte sîn ; sô jihet dise vrouwe guot , si habe ditz kint in ire huote gehabet schoene und ez sî ir . nû wile ich iu den strît schier bescheiden schône an dirre stat . .> einen knappen er dô gên bat . er sprach : <nim ditz kindelîn , des muost dû teiler sîn mit dînem scharpfen swerte . swelich vrouwe des under in niht en|bert , daz dû ez teilest mitten enzwei , umbe der rede gibe ich niht ein ei . >dâ mit der kneht daz kint gevie . mit blôzem swerte er dô gie und wolte daz kint dô geteilet hân . des kindes muoter ruofte in an : <neinâ ! lieber hêrre mîn , lâ ditz kint lebentic sîn . ich wile mich sîn verzîhen êr , êr ditz mort an im ergê . daz ander wîp sprach zehant : êr ir mîn kint würde erkant , ich wolte ez teilen lâzen gar , êr ir mîn kint würde ze|wâr . .> diu muoter viel dem küninge an den vuoz . < von schulden ich des jehen muoz , ich wile ir daz kint geben dâr umbe daz si ez lâze leben . .> der küninc zuo der muoter sprach : < ich sihe wole , daz ir habet ungemach ; iuwer barmunge diu ist grôz >- daz wazzer ir ûz den ougen vlôz - : ander an ich nû sihe wole , daz ez iuwer wesen sol , ditz kleine kindelîn , wan ir sît ze|wâr diu muoter sîn . ander nâch sprach der küninc rîche zuo dem knappen sicherlîche , daz er ir gæbe daz kint dô ; des was si von herzen vrô . daz kint si von dannen truoc , dâ von ire herze wart vrô genuoc . dannoch hæte Dâvît ze|wâr einen sun , der was âne mâzen gar sterker danne dô ieman lebete . ist ieman der dâ widerstrebet , der vrâge di ez habent gelesen . die müezen mir der wârheit wesen , daz er was der sterkest man , den ûf der erde ie wîp gewan . ich sage iu ouch von im vüre wâr , dâr zuo hæte er ein langez hâr vile gar gemischet , als man seit . er was zweier elline breit vorn über die brust sîn , dâr an lac sîner sterken ; sîn arm grôz , sîn bein vlach : wunders vile an im geschach . eines tages er dô gie in einen walt , dâ er nie mit sînen vüezen hin getrat . dâ sach er ein vile starkez pfat dâ ein lewe gie , dem was gâch . dem volgete er allez hinden nâch , vile reht als ûf sînem spore ; der lewe gie im allez vore . ze jungest er in dô ergie . der lewe in mit der klôwe gevie , und zarte im allez sîn gewant . dâr nâch er einen list vant : mit dem knie er ûf in trat , als in dô sîn will bat , und greif im an der selben stunt mit sînen handen in den munt . daz machete dô sîn grôz kraft , daz er an im sigehaft wart an der selben zît . den munt zarte er dem lewen wît , daz er den tôt von im nam . von dannen gie er als im zam . daz geschach von den kreften sîn ; daz wart an dem lewen schîn . er hæte ouch vriuntinnen vile , die ich niht al nennen wile noch niht al nennen kan , under in ein wîp wolegetân was im âne mâzen liep . zuo der sleich er als ein diep , wan si was ein vlætic wîp , âne mâzen schoene über al ire lîp ; dâ von er si ze konenne nam , als sînen êren wole zam . si was im lieber danne got , vile gerne behielt er ire gebot . dâr nâch einem heidenischen manne wart ire schoene kunt getân . der hiez ire tougen nemen war ; manigen briev sante er ir dar , der werden herzoginne : er wolte si gerne minnen mit lîbe und mit guote , iren lîp hæte er in hiute vore regene und vore sunne . der herzoge hæte manic wünne mit ir , der dâ Samson hiez . von decheiner drouwe er daz liez , er gæbe ir allez des si gerte ; des was si schône von im gewert . diser heidene warp als dar mit brieven ; des wart niht gewar hêrr Samson der starc man , der ir vile êrn hæte getân . eines tages der küninc sante einen briev , den si wole erkante , der werden herzoginnen . der briev sprach : < solte ich minnen , vrouwe , dînen werden lîp ! dû bist gelobet über alliu wîp . dû solt mir , vrouwe , ein gâbe geben , die diene ich gar an widerstreben , daz dû mich , vrouwe , an dem morgene sehest gar verborgen ; sô lege ich dir vüre den kumber mîn , dîn eigen wile ich iemer sîn . der briev sante er ir genuoc bî einem wîbe , diu was kluoc , biz si begunde gein ir jehen , daz si in wolte gerne sehen . diu boteschaft wart im kunt getân . des morgenes reit er zuo ir danne . vile wünniclîche er zuo ir sprach : < mîn herze dir ie mit triuwen wac , vile eteliu herzoginne . wole im , der dich sol minnen ! ich gesach nie sô schoene wîp . dîn gestalt ist überal dîn lîp wole eines landes wert . vile sælden ist an dir gemert dîn houbet ist geschaffen wole , als einer schoenen vrouwen sol . dîn hirn ist lieht , dîn wengel klâr , dîn mundel ist rôsenvar , eng unde wole gestalt ; dîn brâwe sam si sîn gemâlt , kleine und ze mâzen hôch ; daz vel , dîn ougenüberzuc , daz ist wîz als Lilienblat . dû treist an dir der engel wât . dîn ougen sint dir alsô lieht , swer sich dâr inne ze rehte ersihet , der muoz iemer sælic sîn , daz habe ûf den triuwen mîn . vrouwe , si stênt dir alsô wole , daz man dich iemer loben sol . reht als einen valken schoenen ; man solte dich billîche kroenen . dû treist die krône der êren gar . swer dîner tugent sol nemen war , der muoz iemer vroelich sîn , daz habe ûf den triuwen mîn . ich sage wole , wie dîn wengel was : ez liuhte als ein spiegelglas ; dâ von kan ich es niht gedagen , ich muoz di wârheit von in sagen : swer rôsen under milch guz unde daz zesamene vluz , alsô sint dîn wengelîn , wan si niht schoener mohten sîn . dîn nase nâch wunsche wole gestalt , dîn hiufel sam si sîn gemâlt ; dîn hâr als di goltdræte , biutelman wole dâ mit næjet , dâr zuo lint sam di sîten . wer mohte daz vermîden : swer dich mit ougen hât gesehen , der muoz des von schulden jehen , daz dû sîst schoene und rein gar und hâst niht wandels umbe ein hâr . dîn scheitel wîz und dîn nac , der liuhtet sam der liehttac . dîn zende sint sam ein hermelîn , ein snê kunt niht wîzer gesîn ; dîn hals gedræjet schoene , und solte got nemen lôn , er hæte verdienet ze solt mêr danne aller Kriechen golt . wâ ist wîp sô schoene gesehen ? daz mac wærlîche nieman jehen . ire kel ist lieht unde blanc , daz man sæhe daz getranc alsô lûterlîche vliezen , durch die kel in den lîp schiezen . dîn ôren sint ze rehte grôz . zuo dir sich nieman genôz an schoenen und an tugent , an zuht und an jugent , an vrümicheit und an êren : di wellent niemer von dir kêren . jâ bist dû schoene und ouch guot und bist ouch wole gemuot . dû bist edel und wole gezogen , an êren unbetrogen ; dû hâst rein kiuscheheit . got hât sîn zierde an dich geleit an aller slaht dingen : got lâze dir wole gelingen ! swaz ein vrouwe haben sol reiner tugent , der bist dû vol ; der hâst dû tûsent stunt als vile , wan dû bist aller herzen spil , die dich ane sehent und dîn tugent reht spehent . .> des antwürtet diu vile guote ûz vile vrîem muote : swie mich got beschaffen hât , alsô muoz ich sîn an aller stat . iuweres lobes ahte ich kleine , wan wirdet mîn man aleine iuwerer rede innen , ir komet niemer von hinnen , ir werdet erslagen oder gevangen . dâ von lât iu niht gelangen des ir werdet entwert . hier werdet ir wærlîche niht gewert . dâ von rîtet von hinnen - ez kumet iu ze ungewinne - , daz iu der herzoge Samson iht zervüer iuwer krône , diu iu heidenischem manne ûf iuwerem houbete sol stân . >dâ mit reit der heiden danne . sîn gewerft wolte er dannoch niht lân . dâr nâch eines tages kom er dar und hiez des tougen nemen war , daz nieman bî der vrouwen was in einem venster dâ si saz . er sprach : < got grüeze iuch , vrouwe guot , wole gezogen und hôchgemuot , mîn dienest ist iu vile gerne bereit , wan ich lîde von iu arbeit und alsô grôzen smerzen an lîbe und an herzen und brinne nâch iu als ein gluot . .> si sprach : daz ist vüre den vrost guot . habet ir nâch mir die hitze , daz ist ein grôz unwitz . .> er sprach : < mich vriuset underwîlen . >< sô sulet ir zuo dem viure îlen , .> sprach diu herzoginne , < ir habet niht rehter sinne . .> er sprach : <frou reine , ir|ne merket waz ich meine : ich meine iuwer minne . .> si sprach : als ich sie gespinne , sô wile ich sie teilen drâte . rîtet heim , ez wirdet ze spæte . .> er sprach : < ir redet ze wole . .> si sprach : < ich rede als ich sol . er sprach : <frou vile guot , wole gezogen und hôchgemuot , tuot mir iuwer genâde schîn ; iuwer eigen wile ich iemer sîn . vinde ich niht genâden , sô bin ich tôt . .> si sprach : alsô koment uns di rôsen rôt . .> er sprach : <frou redet niht alsô , oder ich mac niemer werden vrô und wirde ouch trûric und ungemuot . .> si sprach : <sô kumet uns der vîal guot . >dô sprach er : <frou guot , nemet mich in iuwer huote ! vüre wâr ich daz sprechen mac , iuwer rede ist mir ein slac , wan mir ist ze|wâr ein tac wole tûsent jâr ; die lebe|ich mit sorgen iemer mêr . .> si sprach : <sô kumet uns der grüene klê . >dâ mit sprach er ir an den lîp , biz_daz daz schoene wîp zuo im lieplîche sprach : < mir ist leit iuwer ungemach , iuwer klage und herzensêre . sol ich durch iu mîn êre verliesen und den lîp mîn , wir beidiu müezen tôt sîn , und wirdet sîn Samson gewar , wir beidiu sîn verloren gar an lîp und an guot : lât von mir iuwern muot . .> er sprach : < daz tuon ich niemer , iuwer eigen bin ich iemer . sol ich , vrouwe , durch iuch nôt lîden , sô lige ich tôt . ich wile von iu niht scheiden wider zuo den heidenen , ich bringe iuch , vrô mit mir danne , swie halt ez mir sule ergân . >dô sprach diu vrouwe guot ûz trûrigem muote : Auwâ mîner stæticheit ! sol ich di brechen , daz|ist mir leit , gegen mînem getriuwen manne , der mir nie leit hât getân und mich ie hæte vüre alliu wîp . sol ich den tugenthaften lîp alsô lâzen in nüeten , er solte mich billîche toeten , des wær wole wert mîn boeser lîp , sît ich im bin vüre alliu wîp . sô hân ich anderhalben klage , daz ich mînem lîbe sage , daz ich disen heiden von hinnen sol lân scheiden von mînem lîbe ungewert , des er in zühten an mich gert . sô ist mîn oberestiu nôt , wirdet er sîn inne , sô bin ich tôt , daz ich und diser heidene wellen von im scheiden . nû rât mir , liebez herze mîn , waz ich tuonte sule sîn , ob ich mit dem heidene von dem vürsten sule scheiden , dem ich sô liep bin gewesen , der âne mich niht mohte genesen , oder ob ich hier bî im bestê , der heidene var , swie ez ergê . .> der heiden zühticlîchen sprach : ô|wê ich muoz lîden ungemach wærlîche von dir und den tôt . ich hæte Brûn , wîz Mermelîn , rôt gevüeret zuo einem palaste , den ich dir schoene hæte verglast , vile eteliu herzoginne ; dâ müezest dû küninginne mit êren în sîn gegân . zehen tûsent dienestmanne muosten dîner genâden gerne , ob dû mich , vrouwe , woltest gewern , und zwei tûsent vrouwen - die maht dû gerne schouwen - , die müesten dir sîn undertân und dâr zuo allez daz ich hân , alliu jâr bezzer danne vert . ich wolte geben tûsent rittern swert allez durch den willen dîn , vice, veder , hermelîn , scharlach wîz unde rot . ich wolte ouch êr den tôt lîden , êr ich dâ von schiet , daz ich dir gelobet hiete . vrouwe , woltest dû mich gewern , dîner genâden muosten gerne alle die ich iener hân , und dich vüre got biten an . dô daz wîp den heidenen vernam schône , dô begunde ire leiten hêrr Samson , der vile starc man . si sprach : < swie ez mir sule ergân , sô wile ich mit dir scheiden von hinnen zuo den heidenen . ich vürhte aber sêr , wir verliesen beidiu lîp und êr . >dô sprach der heidenisch man : < daz sol ich wole understân , wan ich wile in êr toeten , sô komen wir beidiu ûz nüeten . ich wile uns râten einen list , der uns nütze und guot ist . wilt dû , daz ich im an gesige , sô ervar , wâ sîn sterke lige , in houbete oder in gebeine , daz saget er dir alein . >dâ mit kom diu vrouwe gegân hin vüre den herzogen stân . si sprach : < vile lieber hêrr guot , woltest dû mir sagen des ich muot , daz wolte ich dienen eigenlich . >dô sprach der herzoge rîche : < sprich , liebiu vrouwe , zuo mir , swaz dû wilt , daz sage ich dir . >dô sprach diu liep vrouwe guot : < durch mînen willen ir daz tuot , daz ir mir saget daz mære von wannen diu kraft wære bekomen an iuwern schoenen lîp , alsô sprach daz schoene wîp . dô sprach ez Samson zehant : < daz sol dir sîn von mir bekant : si lît mir in dem hâr , daz sage ich dir , vrouwe , vüre wâr . swanne ich des hâres niht en|hân , sô bin ich als ein ander man . ûzehant gedâhte si ir an der stat : des sol werden guot rât ; ich schaffe , daz dû verliusest dîn hâr , sô mac ich dir entrinnen gar . die rede hæte diu vrouwe in aht . eines tages si ir gedâhte , dô der herzoge Samson slief ; diu vrouwe nâch einer schar lief . zehant der heiden was komen , wan er diu mær hæte vernomen . er brâhte ir schoene mit sinnen ein legel , dâ was twalm innen . si wakte den herzogen lis : dîn slâf machete mich grîs . nû trinc , dû lieber hêrr mîn ! ditz getranc mac niht bezzer gesîn , wan ich ez schône behalten hân . dô tranc Samson der werde man . zehant wart er müede gar und wart sô trunken , daz ist wâr , daz sô trunken wart nie dechein man . dô begunde er slâfen began . zehant sneit si im ab daz hâr . dô kom der heiden , daz ist wâr . er sprach : < hâst dû daz hâr versniten ? .> si sprach : < ich hân ez niht vermiten , ich hân im hals unde ôrn , sîn houbet alumbe beschoren . .> der heiden sprach : < daz|ist reht getân . nû wile ich slahen dînen man , wan ich hân starker knehte vier , die helfent mir vile schier in vile jâmerlîche ze|erbern , wan er kan sich mîn niht erwern , sît er die sterke hât verloren ; ich riche an im mînen zorn . .> der vrouwen wart leit und ungemach , wan si ire triuwe an sach , daz er ire schuohn hæte gepflegen . si sprach : < ir lât daz underwegen , daz er den tôt iht von iu dole . mîn hêrr hât mich gehabet wole , daz dechein vrouwe ûf ertrîche gehandelt wart sô lieplîche , als ich von disem werden manne , an dem ich mîn triuwe hân zerbrochen ; des sol ich vâlentinn in einem viure brinn . ez hât mich sêr geriuwen - des sulet ir mir getrûwen - , sît ich disen werden man durch iuwern lîp verkoren hân . nû hân ich zweier hande nôt : wanne er entwachet , sô bin ich tôt ; daz ander ist : und sol ervliesen sîn leben durch mich verkiesen , sô briche ich gar di triuwe mîn , des muoz ich vile trûric sîn . ûzehant der heiden zuo ir sprach , dô er erhôrte ire ungemach , er sprach : kliebiu vrouwe mîn , dîn klage wile ze grôz sîn ; der mac ich dich ergetzen wole . wilt dû ez haben von mir vüre vol , ich habe dich zwire sô schône und treist bî mir die krône , die dû êr niht hâst getragen , und ist daz er hier wirdet erslagen . dô sprach si : ânein , lieber hêrr mîn , ze|wâr ez mac alsô niht gesîn , ich lâze in hier niht toeten . wilt dû in iht anders noeten hier , den beschoren man , der mir sô wole hât getân , des muoz ich gunnen von rehte dir unde dînem knehte , ob dû mir swerest einen eit , daz im der tôt iht sî bereit . ûzehant sprach der heiden : < er sol niht sîn gescheiden von sînem lebene hier zestet ; nû bis gewert dîner bete . >dô diu vrouwe erhôrte sîn rede und sîniu wort , zehant entslôz si drâte die türe und die kemenâte . dô gie der heiden an der stat hin în nâch der vrouwen bete . er sprach : < lieben knehte mîn , ir lât iu wole entvolhen sîn , daz im diu ougen iht brehen , daz er uns niemer mac gesehen . nû sehet ! ir sulet gemein im binden hende unde bein . ûzehant daz alsô geschach ; dâ von gewan er ungemach . daz binden er allez dô verslief von dem twalme , der dô lief in sînem houbete alumbe gar ; bî im sô lac sîn trûtez hâr . diu ougen er im ûz brach , daz er ein stîc niht en|sach . dâ wolte er sich gewert hân ; des mohte leider niht ergân , wan er gebunden vore im lac ; des gewan er leiden tac , und hæte sîn sterke dâ verloren , wan in diu vrouwe hæte beschoren ; dâ von muoste er blint gân , des wolte in der heiden niht erlân . dô wart niht langer gespart , ein wagen dô bereit wart . dâ saz si ûf und vuor von danne mit dem heidenischen manne . ze lande er dô kêrte , als in sîn sin dô lêrte . er hæte verholen die vrouwen und liez die nieman schouwen , wan er hæte sie dâ verspart , unz der palast bereit wart . mit vröuweden wolte er sie zeigen . er gap ir manigen eigen , die ir wâren undertân , beidiu wîp unde man ; daz was vile êrbære . glasær und mûrære muosten grîfen dô zehant glese|er , Mermel wole bekant , der gap man in genuoc . vile manigen mermel man dar truoc , beidiu wîze unde rot . der küninc den meistern gebôt und vile manigem wercmanne : er sprach : < der palast der sol stân ûf einer siulen steinîn , sô sulen die swibogen sîn al dâr în geslozzen schône . dâr inne wile ich die werden krône setzen ûf daz houbet mîn , ich und ein wîp , hât liehten schîn , diu ist der êrn vile wole wert . ich wile ouch tûsent rittern swert geben durch ire werdicheit , und vüre ir iht , daz wær mir leit . si ist schoene , des muoz ich jehen , ich hân nie schoener wîp gesehen . ich sage iu , an dem palaste sulen sîn diu venster verglast . mit gezierde , lieber meister mîn - des wile ich iu lônente sîn , mit silber und mit golde , bereit als ez solte , sulet ir den palas zieren , mit golde die riemling visieren . ich sage , der venster steine sulen werden gemeine mit Sapher und jâchande . ez sol in ieteslîcher want ligen zweliv karfunkelsteine , dâr umbe wîz Berlîn kleine . ich sage iu ouch , daz gesedel sol rîche sîn unde edel : smaragd und rubîn sulen in dem gesedel sîn und manic edel stein guot . daz habet , ir meister , in iuwerer huote , als ich iu vore hân geseit , daz ez schoene werde bereit . an dem gesedel hiez er bûwen , daz tet er durch die vrouwen , mêr danne vünv jâr ; dô bereitete man si gar . dô hiez er ruofen überal in sînem lande mit grôzem schall , daz man koeme zuo der hôchzît , die wolte er haben âne widerstrît . dâr nâch in sehs wochen hæte er den tac gesprochen ; swer dar niht en|kæme und sîn rede niht vernæme , der muoste lîp unde leben im ze pfande dâr umbe geben . dô der ruof wart getân , dar kom manic vrum man unde manic vrouwe guot , diu sich mit êrn hæte in huot vürsten , hêrren , grâven vile . dar kom maniger hande spil , rotte , singen unde sagen . diu varnt diet wolte niht verdagen , si lobeten küninc und küningîn schoene dâ si beidiu sâzen mit der krône . dô diu massenî gar kom mit der êren schar vüre den küninc gedrungen , den alten und den jungen gap man alle rîchiu kleit . den spilliuten wart geseit , daz si diu alten næmen zuo in , daz dûhte si ein guoter gewin , und wurden dô vile vröuwedenrîche . si jâhen dâ , daz nie sîn gelîch würde von rehter milte ; er truoc der êren schilt . dô wart niht vermiten , tûsent tuoch wurden versniten von scharlache wîz unde rôt , als im sîn vrümicheit gebôt . geloubet mir der mære : wole hundert schuostære müesten sîn alsô kluoc daz si gâben schuoch genuoc allen den an die dar kâmen , wan swen si dâ vernâmen , der muoste niuweschuoch tragen . ez wæren recken oder zagen , vrouwen oder armiu wîp , si muosten prîsen iren lîp . in gürtel und in rîsen hiez man die vrouwen prîsen iren lîp sô gar schône . man gap in dô ze lône hantschuoch alsô niuwe . ir ieteslîchiu gap ire triuwe , daz man dechein altez gewant an ire stolzem lîbe vant . lât iu wole gevallen , zweinzic hundert ballen von lînînen tuochen muoste man her vüre suochen ; di wurden al versniten , daz wart dâ niht vermiten . dannoch wart ez bezzer : ein gürtel und ein mezzer gap man ieteslîchem zehant , sô man ez beste veil vant . des was sîn lop manicvalt . ez was decheiniu dâ sô alt , si muoste tragen ein schapel guot ; des vröuwete sich des küninges muot . die spilliute wurden dâ berâten . man sach dâ sieden unde brâten in tûsent küchene unde mêr . daz schuof der küninc alsô her , daz si giengen ûf den sal . dâ wart âne mâzen grôzer schal und pusûn was dâ vile , rotten , sagen , seitenspil ; man sluoc die hêrsumber . nieman was sô tumber , er gienc ûf den sal zehant , dô im diu boteschaft wart erkant . ire vröuwede wart dâ mit sinne . si warten der küninginne , beidiu wîp unde man , wan si solte zuo in dar gân . der küninc di vrouwen kleiden liez vile schône , als er ir gehiez , in ein sîdîn hemede . zwêne schuohe wârn ir niet vremede , di bezzisten di ie wîp getruoc . ze|wâr si wârn rîche genuoc : von golde und von gesteine wâren si gemeine ; beleit mit manigen stricken , mit wîsen berlen dicke wârn si und mit korallen . si muosten wole gevallen einem ieslîchen der si sach . über daz hemd zôch si ein dach , ein tuoch von Baldach , daz was breit , dâ mit sî ire hemede überkleit : von lûterm golde was ez ze|wâr ; nieman in vier hundert jâr hæte ein bezzerz gesehen , des muoz ich von schulden jehen . daz furrier was von zobel guot , des vröuwete sich des küninges muot . ire mandel was von Scharlach rôt , als ez der küninc dô gebôt . daz furrier daz was Hermelîn , daz gap von Wîz sô liehten schîn , daz ez ein ouch kûme an sach ; des im diu menige dâ verjach . ez was ouch ûf dem mandel guot , den diu vrouwe hæte in huot zwei tassel alsô wole bereit , daz man noch hiute wunder seit von den steinen , di dâr inne lâgen ; die hæte der küninginne der heidene gegeben ze êren , daz sich ire vröuwede solte mêren , wanne der stein nieman bezzer vore im nie gewan ein gürtel si dâ umbe truoc , diu was von golterîche genuoc . vile steine man in dem golde vant der ieslîcher hæte ein lant mit êrn vergolten alsô wole , vüre wâr ich iu daz sagen sol . di rîsen di si umbe bant , di hæte man in der heidene lant geworht mit guotem vlîze von edeln sîten wîz muoste si dâ von reht sîn . edel ende güldîn giengen von der risen guote , des wart gevröuwet der vrouwen muot . si truoc ein edel vürespan , daz ein vrouwe nie gewan ein bez|ez danne ez was getân ; sô guotez nie kein küninc gewan . dô diu vrouwe wart gekleit vile wünniclich , als man seit , von Hermelîn , zobel , scharlach rot von golde und silber , als der küninc gebôt , dô gie der küninc vüre si schoene und satzte ir ûf von golde ein krône und wîste die schoenen hôchgemuot in den edeln palas guot an daz rîche gesedel , daz was von steine edel . dâ wart umbe sie gedrungen von alten und von jungen . iegelîchez si schouwet besunder , sam si wær ein merwunder , von der schoene die si hæte an ir , daz sulet ir wole gelouben mir . der sie schouwen wolte , der sach sie vüre allez golt , wan schoener wîp wart nie gesehen , des muoz ich von schulden jehen . dô herzogen , grâven , ritter vile und ouch maniger hande spil kômen in den palas , der dâ schoene was verglast , der küninc ieteslîchem gewan ein gesedel , daz im wole gezam und mit êren dâ gesaz ; von der wârheit weiz ich daz . dô er si al gesidelt hæte , als sînem herzen wole tet , ze jungest er dô sitzen gie zuo der küningîn , diu in vieng bî sînem houbete vile schône und satzte im ûf die krône . < dise krône rîche solt dû sicherlîche tragen durch den willen mîn ; ich wile dir holt mit triuwen sîn . >dô hiez der küninc tuoch breiten und ouch den tisch bereiten ; daz wart getân vile schône . der küninc mit der krône hiez ir aller schuohn pflegen , der vrouwen und der swertdegene . man gap in allen genuoc . hei waz man rihtet vüre si truoc ! von trinkene und von spîse hæten si ein paradîse . dô was ouch ze den zîten ze|wâr Samson gewahsen sîn hâr , dâ sîn sterke inne lac . der kom dâr ûf den selben tac , wan ez im vore hæte geseit ein knappe vile gemeit . swie er von der vrouwen wær blint , doch hæte in dar gewîst ein kint zuo dem palaste , dâ si az und in grôzen vröuweden saz . dô hêrr Samson daz seitenspil vernam , des dâ was sô vile , er sprach zuo dem knehte : < nû wis mich rehte dâ der küninc sitzen und diu küninginne mit ire krône . daz hôrte ein man , der gie dâ vüre ; der jach : < ich iuch wole vüre dâ si sitzent schône in dem palaste mit ire krône . si sitzent niht aleine . des küninges geslehte gemeine sitzent al bî im schône , dâ si mit ire krône sitzent an dem tische . hasel , hüenær und vische habent si in widerstrît . ez wart nie dechein hôchzît mit êrn alsô bereitet wole . die küchene die sint alle vol : swer die spîse suochet , dem gît man swes er geruochet . >dô daz erhôrte hêrr Samson , er gedâhte : ich muoz in die krône zervüeren und ire hôchzît . < nû wis mich dar , des ist zît , .> sprach er zuo sînem knehte ; < bringe mich zuo der siulen rehte , diu mitten under dem palaste stât . nû île und wîse mich dar dræt ! .> der kneht in bî dem mandel vieng , den wec er zuo der siulen gie ; die siule gap er im in die hant . <nû vliuch mich , .> sprach der wîgant , daz dir niht umbe des palastes stein iht zerslac houbet und bein . vile verr solt dû von mir gâhen . lâz dir mîn rede iht versmâhen : tuost dû sîn niht , sô muost dû sterben und under dem palaste verderben . ûzehant der kneht von dannen schiet , als im hêrr Samson riet . dô des hêrr Samson innen wart , dô wart niht langer gespart , er schutete die siule alein , daz der oberest stein zuo dem nideresten viel . dem küninge , der vrouwen manic schiel wart von ire lîbe geslagen . waz sol ich nû mêr sagen ? wan_daz ir einez dô niht genas . Samson ouch dâ tôt was . doch wile ich niht verdagen , êr daz sich huop des tôdes klagen , dô Samson allrêrest begreif die siule und die umbesweif daz der rîchpalast seic , der dâ was verglast , dô begunde diu vrouwe jehen : wei waz wile uns hier geschehen ! der palast der wile sîgen . .> der heiden sprach : < wir sulen nîgen unserm apgote alsô guot , daz er uns habe in sîner huote . er wile uns zeigen an dirre stat , daz er êr und sterke hât . daz schînet an dem ziterne wole , daz er ist aller êren vol . .> mit diser rede sô seic ze tal der palast aller überal als ich iu gesaget hân , daz dâ genas nieman . nû merket algelîche , ob ie dechein küninc rîche würde an schoener gâbe vile - dâr nâch ich nieman vrâgen wile - , alsô Dâvîden von gotes schulden was . er was wole geêrt baz danne ieman der in der werlt lebete . ist ieman der dâ widerstrebet , dem wile ich ez bediuten wole , die Dâvîdes gâbe , als ich sol . drî süne gap er im zuo êren , dâ von sich mahte wole mêren sîn heil , sîn gelücke ze aller vrist . der ein was der sterkest , der ûf daz ertrîche ie getrat ; des nam ich nenne an diser stat : er was geheizen Samson . der ander der hiez Salomon : der was sô wîs ze aller zît , daz er hæte von den vürsten niet , daz im nieman mohte widerstân ; dâ von mohte er wole hân . sîn dritter sun hiez Absalon , der mohte mit êren wole ein krône getragen über die werlt gar ; er was sô schoene , daz ist wâr , daz nie ûf daz ertrîche komen was sîn gelîch . dâ von nieman vrâgen sol , wan dise gâbe was êren vol . nû merket , ûf disem ertrîche wart diser gâbe niht gelîch , als ich iu vore gesaget hân , swie ieslîchez ende muoste hân , dâ von Dâvîden leit geschach , und leit dâ von ungemache . dô Dâvît wart ein alter man , als ich vore mir gehôrt hân , daz er sô alt , sô kranc was , als ich an dem buoche las daz sîn lîp was sô kranc getân , daz er zwô juncvrouwen muoste hân allernehticlîchen , die den küninc rîchen wermeten alsô schône ; si muosten dâ ze lône einiu in sîner schôz ligen , die ander hæte er unverswigen geleget an den rügge sîn , daz si im wirme tæten schîn , er müeste anders tôt sîn ; und hieten in niht diu magedîn gewermet ze aller stunt , der tôt wær im worden kunt . küninc Dâvît rîchesenet gar in Jerusalêm vierzic jâr und sîn sun Salomon rîchset ouch dâ schône ze Jerusalêm vierzic jâr . nû hân ich iu gesaget gar von Dâvîden und sînem sune guot die wâren âne mâzen vruot . nâch Salomones zîten wart in Jerusalêm wîten erkant ein küninc hiez Roboam , wan in Salomones schame gewan bî einem schoenen wîbe ; der rîchsete mit sînem lîbe ze Jerusalêm sibenzehen jâr , daz saget uns daz buoch vüre wâr . vüre wâr ich iu gesagen kan , ze den zîten was ein guot man , der was geheizen Jop der guot , der hæte got in sînem muote ze allen zîten , swâ er was . der selp lebete und genas : ahte und ahtzic jâr wart im gezalt . dô er wart alsô alt , dô sprach got von himelrîche , man vünte niender sînen gelîch , der alsô guot wær alsam er . daz müejet den tiuvel harte sêr , daz er was sô reht guot und daz in got hæte in sîner huote und in sînem heiligen segene . der tiuvel sprach : < woltest dû mir geben gewalt über den selben man , wie schier ich in hiete brâht her danne nâch allen dem willen mîn und daz er liez die guottæte sîn ! alsô wolte ich in betriegen , wan ich kan wole liegen . ûzehant sprach got der reine : <nû habe dir gemeine den gewalt über den guoten Jop , ob er zerbrechen well sîn lop und sîn guottæte , die er an im stæte hât gehabet sîn tac . zerbrichet er daz , ez wirdet sîn klage und sînes lîbes ungemach . .> der tiuvel dô wider got sprach : < er kan niht sîn sô stæte gegen dir mit sîner guottæte , ich bringe in ûz dem lobe sîn , sît ich sol sîn gewaltic sîn . ûzehant er sich sîn underwant . dô er schiet von dem heilande , dô sprach der heilant rîche : < ich erloup dir sicherlîche , vile boeser tiuvel satân , über allez daz Jop ie gewan an alein über sîn sêl , der pfliget sancte michel . sînen lîp solt dû niht toeten . wellst dû in haben in nüeten - daz urloup wile ich geben dir - , sô vindest dû an dem manne schier , ob er mir ist von herzen holt und ich im lieber danne golt . .> der vâlant dô verswant , des mannes er sich underwant : beidiu rinder unde swîn muosten dâ vore im tôt sîn ; daz schuof ze|wâr hêrr satân ze leide dem getriuwen manne . der hertær kom geloufen , der begunde sich selber roufen . er sprach : < lieber hêrr mîn , schâf , rinder und ouch swîn sint mir ze velde in grôzer nôt ûf der wîsen al tôt ! >dô Jop des hertærs rede vernam , er sprach : < dîn leit und dîn scham solt dû lâzen varen . got gap uns bî unsern jâren sîn genâde harte schoene , des sage ich im grôzen lôn und lop sîner goteheit , mîn dienest sol im doch sîn bereit . als er dô wolte , alsô ist im geschehen , des muoz ich von der wârheit jehen . >dô der hertær von im gie , der tiuvel des dannoch niht en|lie , er sante daz mort in sîn ros , daz si vielen in daz mos und den tôt dâ nâmen . er schuof daz in allen samen von im wê geschach . sîn kneht gie vüre in unde sprach : < hêrr , dû hâst diu ros verloren ! daz ist wærlîche gotes zorn . alsô sprach Jop der guot man : daz sulen wir allez varn lân , wan got der uns gegeben hât , der gît uns an der selben stat visch und ros , swenne er wile , wan er hât gewaltes vile . >dô der ledic satân sach an disem guotem manne , daz er niht wolte scheiden von gote : ich muoz dir leiten dîniu vile liebiu kint . sît mich niht vich ros und rint vrumet an disem guotem manne , sô müezen diu kint den tôt hân und verliesen ouch den lîp ; ich lâze niht leben danne sîn wîp . ûzehant daz ouch von im geschach . Jop gesach den ungemach : dô sprach er : < hêrr von himelrîche , nû en|weiz ich niender dînen gelîch : dû gæbe mir wîp unde kint , vich ros unde rint : daz hâst dû in dînen gewalt genomen . von dînen genâden wile|ich niht komen , wan swer dîn genâde suochet und dîner gâbe ruochet , dem gît dîn goteheit , swenne si wile , vröuwede , êren und genâden vile . >dô der ledic satân gesach an disem guoten manne , daz er an got wolte dingen und nâch sînen hulden ringen , dô muoste der guot man hân verloren wîn weizen unde korn . dannoch wolte der guot man der goteheit niht ab gestân . dô daz ersach der satân , dô gie er zuo dem guoten manne . er sprach : < wilt dû dich an mich lâzen , ich wile êren dich unde wile dir wider lân allez , daz ich dir genomen hân . ich wile dir sîn vile gereht : vich , ros unde kneht wile ich dir wider gewinnen ; ich wile mit mînen sinnen dir helfen schoener kindelîn , wilt dû mir undertænic sîn . >dô sprach ez der guot man : allez daz ich gesehen hân , daz næme ich dâr umbe niht , daz ich mit dir hiete pfliht . .> der tiuvel dô ûz zorn sprach : < sô muost dû lîden ungemach von mir mit grôzen nüeten vile . .> Jop sprach : < daz ist als got wile . ûzehant schuof dô der satân , daz Jop leides vile gewan . er wart sô arm , daz ist wâr , daz er sînen lîp gar niht gedecken mohte mit sîner wât . er gie an ein vremede stat . er vant ein stiegen , diu was hôch ; einen mist er dâr under zôch und leit sich dâr în an der zît . smerzen grôz , michel und wît hæte er an sînem lîbe genuoc : vile blâtern er an im truoc ; ûz sînem lîbe kriuchen über al mâneden vile âne zal . der hunger tet im grôz nôt , daz im vile nâhen was der tôt . er leit|ez vile dulticlîchen und ruofte gote an , den rîchen ; er sprach : kreiner , süezer got , sît ich von dînem gebote hân gehabet an ditz zil guotes und genâden vile , wâ von solte ich den willen dîn zerbrechen , lieber hêrr mîn , daz ich niht übel solte lîden ? ich wile dîn bote niht mîden . dû wellest dich danne erbarmen über mînen lîp vile armen , sô lîde ich|ez vile gedulticlîche . hêrr , gip mir wan dîn himelrîche . >dô der ledic satân niht vant an dem guoten manne wan triuwe unde rehticheit , dô wart im âne mâzen leit , daz er disem guotem manne mit lügen niht gesiget an . sîn wîp daz allez ane sach , daz er solichen ungemach leit sô dulticlîchen durch got den vile rîchen . si sprach : < des bist dû wole wert . dû wær ie der genâden geêrt ze himel an die goteheit , dâ von sô wirdet mir niemer leit swaz dir wirdet an dînem lîbe . mit jâmer dû vertrîp beidiu naht unde tac . vüre wâr ich daz sprechen mac : daz dû dîn guottæte behieltest sô stæte , daz muoz mich iemer riuwen ; mîn kumber wile sich niuwen . .> der guot Jop sprach zehant : wærlîche mir ist daz wole erkant , wile mir got helfente sîn , daz ich überwinde den schaden mîn : von gote mich nieman bringen mac unz an den lezzesten tac . >dô aber der ledic satân die rede erhôrte von dem manne , er sprach zuo gote dem rîchen : < sich mac niht gelîchen , hêrr , zuo disem guoten manne ; er wile dir wesen undertân . des muoz ich von im scheiden , ich kan im niht erleiden rehticheit und guottæte ; er wile an dir belîben stæte . >dô daz allez geschach , dannoch leit er ungemach . hier merket , wie alt Jop was , dô in der leit satanâs sô grôz pîn legete an : von vier und ahtzic jârn was er ein man . dâr nâch machete in got küninc zehant , als ich an disem buoche vant . dâ mit der vâlant von im schiet . got den guoten Jop beriet , daz er gesunt wart und vrisch sam in dem wazzer der vische und im die swær zergiengen und die blatern die an im hiengen . dâr nâch wart im an der stunt von gote mêr genâden kunt : er gap im kint und ander guot , des wart er dô wole|gemuot , und gap im ander genâden vile . vröuwede , wünne unde spil gap er im an den kinden ; sîn kumber muoste verswinden . sîn armuot nam ein ende . dô rakte er ûf sîn hende und dankete der gotelîchen êr . zehant gap im got selber mêr zwire sô manic schâf und swîn , vünvstunt mêr rinder unde wîn . er gap im guotes alsô vile , daz er hæte wünne unde spil an lîbe , an guote reht als ein man , der nie herzensêr gewan . dô daz Jop ersach , er sprach : < den grôzen ungemach hât mir got verkêret . nû merket , swer got êret , der gewinnet êren vile , ich meine , der im getrûwen wile ; daz ist an mir worden schîn : schâf , rinder unde swîn , ros , kint unde wîp hân ich von im und den lîp . >dô er daz allez widerheite , als an dem buoche geschriben stêt , dô rakte er die hende gegen gote ; er sprach : < dîn heilic gebot und dîn heiliger gewalt , der schînet an mir manicvalt . dâ von sol alliu werlt leben billîche nâch dînen hulden streben . .> sîn lop gein gote wart manicvalt . er wart alsô mit vröuweden alt , alsô daz sîn lîp nie gegen gote dechein unbilede begie . sîn munt , sîn zunge wart nie sô snel , noch sîn ougen noch sîn kel gegen gote nie sprach wan lobelich , dâ von wart nie sîn gelîch . sîn arm , sîn hende , sîn ruc , sîn bein strebet allez hin gemein gegen gote ze aller stunden ; die sælde hæte er vunden . dâr nâch in kurzen zîten wolte got niht langer bîten , er wolte sîn lop dâ mêren , wan er im gap ze êren und ouch der werlt lôn : er hiez in wîhen schône mit dem öle nâch küninges rehte . er was von rehte gotes kneht , wan er von golde ein krône truoc , diu was edel und rîche genuoc . dô hæte in got ergetzet wole , wan er was ganzer vröuweden vol . Jop der lebete vüre wâr hundert und vierzic jâr ; dô nam in got in sîn hulde und vergap im sîn schult . dâr nâch wart ein küninc hêr , vile wunders sô begienc er , der was geheizen Honorius ; vile wunders begie er sus . er vant den êrsten pfluoc ze|wâr und satzte di êrsten ohsen dâr an den pfluoc , daz si in zugen ; di ohsen zugen sam si vlugen . nie dechein pfluoc was êr gesehen , des muoz ich wole von schulden jehen . dâr nâch ein küninc rîchesenen began , der was ein ernesthafter man , er was geheizen Danaus . er gewan bî sînem wîbe sus vünvzic tohter die wârn guot ; des was der küninc wolegemuot . der hæte einen bruoder , der was balt , dem gap got sun manicvalt , der wârn vünvzic , als man seit , dâ von den knehten geschach leit . Egiptus was er genant , den vrumen was er wole bekant ; des muoste sîn leben swinden von sînes bruoderes kinden , wan si wurden übel magedîn , daz wart an ire neven schîn . di vünvzic megede ze|wâr tôten di vünvzic knehte gar , daz ir decheiner genas , wan einer der vile sælic was . di andern muosten tôt ligen , wan si mahten niht gesigen . dâr nâch wile ich iu mêr sagen , ein küninc vant den êrsten wagen . der selp Frictonius hiez , der den êrsten wagen gên liez und in brâhte ûf vier schîben und liez in vüre sich trîben . dâr nâch wart ein man , der ein stat stiften began - ez wart ein grôz stat , als in dô sîn will bat - , der was geheizen Troius , di pfaffen nennent in alsus ; dâ von ire nam Trôja hiez , den namen er der stat liez . si wart sô grôz und sô wît , daz man sider noch sît ein grôzer stat nie gesach ; dâr inne sô hæte er sînen gemach . nû wile ich iuch wizzen lân , wer nâch Trôjes rîchesenen began in Trôjen der vile grôzen stat , als in sîn will , sîn herze bat : der was geheizen Priamus , daz buoch nennet in alsus . ein schoene wîp hiez eckubâ , diu was kiusch und rein dâ . eines nahtes dô diu vrouwe entslief , ein troum ir in ire herze lief , wie ein vlamme viur brunne , diu gæbe liehten schîn enmitten ûz ire herzen ; dâ von leite si vile smerzen . si dûhte , wie daz viur hiez brunn einen wîten kreiz umbe di stat , diu Trôje hiez . daz viur nieman ûz liez wan mit grôzer arbeit . der troum der vrouwen was leit ; dô si von dem slâfe entwachete , ire herze vore leide erkrachete . si wart trûric und unvrô . zuo ire juncvrouwen gie si dô und sagete in die mære , wie ir getroumet wære . dô sprach under in ein altez wîp : alsam mir mîn sêl und mîn lîp , ich bediut iu disen troum wole , als er ze rehte ergên sol : daz bediutet , daz ir traget ein kint , dem stat und liut beidiu sint vile genzlîche undertân . ez wirdet ein sæliger man . ez wirdet Trôje die stat ze|wâr von im alsô zervüeret gar , daz si niemer mêre komen mac an ire êre . .> diu rede der vrouwen was ungemach . ûz grôzem zorne si dô sprach : < ich gesach dir niemer mêr mînen troum , wan ich vorhte sêr , dû hâst mîner êrn niht gedâht weder bî tage noch bî naht . ander nâch stuont ez unlanger , unz si eines kindes wart swanger ; daz truoc si nâch vrouwen rehte . des si genas , daz was ein kneht . der vrouwen wart ez alsô liep . si sprach : < und solte ich als ein diep dir die spîse zuo tragen , daz wolte ich niemer dir versagen ; .> daz sprach diu vrouwe eckubâ . dem küninge wart ez gesaget dâ , der troum von dem kindelîn . er sprach : < des sol niht sîn , daz kint von hinnen muoz wærlîche , alsô sprach der küninc rîche . der rede diu vrouwe niht en|weste . si hiez der vriunt und der geist pflegen alsô vrümiclîche , wan si was alliu vröuwedenrîche . alzehant der küninc sante wîten ûz in sîn lant nâch einem kündigen wîbe . er sprach : < hüetet bî dînem lîbe swes ich hier verjihe dir , daz dû ez iener von mir verjihest , als liep dir sî dîn lîp ! >dô sprach daz kündic wîp : < ez kan sô angestlich niht gesîn , ich behabete ez in dem herzen mîn , daz ez von mir nieman sagen sol , wan ich erkenne dînen muot wole . .> er sprach : < sô wile ich dir verjehen , dû solt mir harte spehen wanne diu küninginne entslâfen sî mit sinne sô solt dû ir daz kint steln und solt ez alsô wole verheln , daz sîn ieman werde gewar weder still noch offenbâr . dâr umbe gibe ich dir golt sô starc , volliclîche zehen marke . ûzehant dô si die miete vernam , si huop sich dâr an alle schame in die kemenât , dâ si lac beidiu naht unde tac , wan si ez wole kunde verhelen ; daz kint begunde si stelen . swie gar si ez hæte in irer huote , daz kint entslief der vrouwen guot an irer brust , als ich hôher sagen . vile lîse begunde si ez tragen von der vrouwen kemenât bî der zît , des nahtes spat . dâ mit diu vrouwe entwachete ; ire lîp vore leide erkrachete , dô si daz kint niht en|vant . si begunde zehant winden ire hende sêre . si sprach : < ich wile niemer mêre mîn hôhez apgot êren ; mîn herze wile sich kêren von sînem lobe ze aller zît ; mîn hant im niemer mêr gît . mîn herze muoz im vîant sîn , sît ich daz liep kint mîn hân vore dieben niht verspart ; mîn apgot solte ez hân bewart . ich hân nû leit und ungemach , .> diu küninginne alsô verjach . dô der küninc wart gewar , daz daz kint tougen gar der küninginne wart verstolen , dô wart ez von im gar verholen . er sprach mit grôzer swære : < daz kint ein wildenære ziehen sol , sam mir mîn lîp ! trac ez , vile kündigez wîp , und kêr dâr zuo dînen list , wâ der wildenær gesezzen ist ; dem trac ez alsô drâte und tuo nâch mînem râte . der wildenær heizet Dardanus . sage im mîn boteschaft alsus , daz er daz kint ziech tougenlîche ; .> und alsô sprach der küninc rîche : < oder ez gêt im an den lîp . >dô truoc daz kündic wîp daz kint dem wildenære ; daz zôch er dô mit swære . diu vrouwe klagete vüre sich dar beidiu still und offenbâr ; ire lîp wart aller swære . daz kint eineme wildenære wart gegeben an der stat , als der küninc den boten bat . si sprach : < Sumerwünne mîn , wie muoz ich nû gescheiden sîn von dir als ein armez wîp ! ich hân einen unsæligen lîp , daz ich dich ie getragen hân , des muoz mîn herze zergân . der wildenær Dardanus der zôch daz kint alsus : âne ammen und âne wîbes brust zôch er ez nâch des lîbes gelust , wan er|ez ein hinden sougen lie , die nâhesten di er dâ gevie . daz sage ich iu sunder wân , daz wilt im was gar undertân . er vieng daz kindel bî der hant . ein hinden er zuo im bant und habete daz kint an ire brust , daz souc nâch sînes lîbes gelust . daz kint zôch er alsô zart , unz ez zehen jâr alt wart ; der vrümicheit was ez gar gewis . er hiez ez nennen Parîs . daz kint dûhte den wildenær rein . er lêrte ez werfen den stein und snell springen , daz was reht ; er wart ze|wâr ein vrumer kneht , schirmen mit dem buckelær lêrte er in und slec swær . er lêrte in ziehen starc bogen . daz ich iu sage , daz|ist niht gelogen , wan ich ez hân vüre die wârheit , alsô hât man mir vore geseit . dô daz kint ahtzehen jâr alt wart , dô wart niht langer gespart , ez vuorte der wildenære Parîsen âne swære ûf sînes vateres hof ze|wâr ; dâ wart er vrum und kec gar . der küninc was dâr an blint , wan er erkante niht sîn kint . der muoter was er unerkant ; si want , er wær von Egiptenlant . daz was niht ein wunder , daz Parîs niht besunder erkant vater und muoter sîn ; des muoste er lîden swæren pîn . der küninc hæte dannoch einen sun , dem hiez er kunt tuon , daz ein man wær komen dar vile degenlich und offenbâr , der kunde sich wole gerehten ; mit buckelæren vehten kunde er vile âne widerstrît . des hæte der ander bruoder niet ; der selp was Hector genant , in Trôjen was er wole bekant . dô Hector die mære vernam , daz Parîs wære ûf den hof gegangen mit wer , er sprach : < und wær sîn ein her , die slüeg ich gar âne widerstrît . .> der küninc sprach : <sun , des wær zît ; dû kanst ze|wâr vehtennes vile , vore nieman ich daz helen wile . dû muost dich gerehten , wan dû mit im muost vehten , und muost im schône gesigen an . .> Parîs sprach : < des sol niht ergân . ich wær mich als ein helt guot , wan ich bin vrô und wolegemuot . swer gegen mir tritet in den kreiz , den mac ich âne viur heiz . Chentor wart bereit schoene . diu küninginne saz dâ mit irer krône ; si wolte den kampf âne wân von in beiden sehen an . dannoch weste si niht die mær , daz Parîs ire kint wær . der kampf wart in beiden herte ; Hector hæte ein starkez gevert . gegen dem bruoder er dô gie . Parîs sprach : < dû hâst mich hier ! dû limmest vaste als ein ber ! nû hüetet , daz dîn houbet iht swer von mînen slegen und daz bein : ich schaffe , daz dû dâr an kleine maht gestên noch getreten ; und wærn dir beide zesamene geweten in einer dicken blahen orte , ich bæte dich hier unde dort , daz dû ligest dîn vreislich varn . dû maht dich vore mir niht bewarn , ich gebe dir starc slege genuoc ; dû dunkest dich gein mir sô kluoc , daz dich nieman müge bestân . ûzesamen begunden si dô gân und vâhten als di helde guot ; ze vehtenne stuont ir beider muot . ir ietweder dem andern niht vertruoc ; doch was Parîs alsô kluoc , daz er im gap ein slac swer , Hectoren under dem buckelær , daz er der slege gar vergaz und nider in den rinc saz . dô wart der küninginne leit ; der küninc ouch vile tiur kleit ires lieben kindes ungemach . allrêrest der wildenær in verjach , daz Parîs wær ir beider kint ; dâ von entsleif in der zorn sint . dô si erhôrten die mære , daz Parîs ire kint wære , ûf spranc diu küninginne guot ; si gewan einen vroelîchen muot . si trat zuo Parîsen lîs : kint mîn , kleider unde spîs , silber , gestein unde golt solt dû haben von mir ze solde und allez daz ich ie gewan . wole mich , daz ich gesehen hân dînen lîp alsô gesunt ! und ist daz dîn bruoder wunt ist worden von den schulden dîn , daz sol er lân âne zorn sîn , wan er dir was unerkant . er solte billîche alliu lant komen zuo dir , ob nôt geschihet ; ûf sînen schaden sol er niht ahten gên dir zuo decheiner stunt . .> si kuste Parîsen an sînen munt und wîste in mit ir an der stat zuo sînem bruoder , wan er sîn bat . si sprach : < Hector , kint mîn , dînen zorn solt dû lâzen sîn gegen dînem bruoder an diser stat , sît in unser apgot hât gesant her zuo uns sicherlîche , des solt dû wesen vröuwedenrîche . .> der vater kom dar gegân , dâ er sînen sun sach vore im stân , und machete si ze vriunde an der stat , wan in des sîn herze bat . dâr nâch stuont ez unlangiu zît , unz drî gotinne ein hôchzît gelobeten zesamene in Trôja ; welich diu schoenest wær dâ in der stat ze der hôchzît , des wart under in ein strît . diu ein gotinne hiez Pallas , diu dâ vile schoene under in was ; diu ander hiez Junô , diu was ire schoene unmâzen vrô ; diu drit Venus was genant , der schuohen was dâ bekant . ze|wâr die drî gotinne hæten witze und sinne und hæten dâ manigen strît ze der selben hôchzît . Parîs wart dâr zuo gebeten ; dâ sach er tanzen unde treten unde maniger hantspil . iegelîchiu lobete ir schoene vile . daz vernam discordiâ - : daz ich bin niht gebeten dâ ze der hôchzît , daz ist mir leit . .> si machete mit ire kündicheit einen apfel , der was liste rîche . si gedâhte : ich muoz an in wærlîche in iren strît gemêren sît si mich niht mit êren wolten zuo irer hôchzît biten sô wile ich in mit guoten sîten einen apfel machen , des maniger dâ muoz lachen . der apfel der wart schier bereit . si streich an sich ire bezzistiu kleit und gie ûf den palas guot . si leit dâr zuo allen iren muot , daz sie nieman dâ erkante , unz si in den apfel sante mit ire schoenen hande blanc . dâr an sô leit si ire gedanc . der apfel der was güldîn ; dâr an sô muoste geschriben sîn : swer disen apfel nemen sol , diu ist iemer vröuweden vol und ist diu schoenest under in ; des habe nieman decheinen sin , daz ieman in der werlt sî grôzer tugent und schône bî . den apfel warf si an der stat , als si dâ ire will bat . den apfel den begreif Parîs . er sprach : < ist nieman alsô wîs , der dise geschrift gelesen kan ? weder hât in wîp oder man her ab geworfen alsô schône ? er mac wole wesen der êren krône . >dô diu geschrift gelesen wart , dô wart niht langer gespart , ieteslîchiu wolte den apfel hân - alsô mahte ez niht ergân - und wolte den andern sagen maht . ze jungest wurden si ze râte , swem Parîs gæbe den apfel guot , daz dû wær schoene und wole gemuot . dô Parîs dô erhôrte ire bete und ire wort , er sprach : < wollet ir ez an mich lân , iuweren kriec wile ich understân . >dô lobeten si im stæte , daz ez ir ieteslîchiu gerne tæte , daz si dâr umbe niht hieten swær . swelichiu under in diu schoenest wær , der solte der apfel billich sîn . daz stêt daz den triuwen mîn . alsô sprach hêrr Parîs , der in ze dieneste was vile gewis . dô daz erhôrte vrouwe Pallas , diu âne mâzen schoene was , si sprach : < gip mir den apfel guot . ich wile mit herzen und mit muote dich alsô witzic machen , daz dir mit decheinen sachen nieman an gesigen mac . dû wirdest mit witzen manigen slac gegeben der dir widerstât . dû wirdest ouch gegeben manigen rât allen liuten âne zil , dâ von gewinnest dû êren vile . .> die rede erhoert Junô : < ez sol ergên niht alsô , als dîn will dâr an stât . Parîs sol nâch mînem râte disen apfel geben mir . ich schaffe , daz er schier wirdet rihtær über alliu künincrîche , daz sol er mir sicherlîche gelouben ; ich gibe im rîchen solt , edel gestein und rôtez golt , gimme unde silbers vile , sô wirdet vrô sînes herzen spil , daz er muoz iemer vröuwede hân . Parîs , dû solt ez an mich lân , vile edeler lîp und küninges kint . alle die dîn genôzen sint , die mügen dir niht gelîchen an hort , an tugent sicherlîchen , dâ von sô solt dû sicherlîche mir geben disen apfel rîche . .> Venus sprach : < daz wær mir leit mîn schoener lîp anev ist an wole bekleit , der ist ze prîse wole gestalt . swer mit mir sol werden alt , der hât der werlte lop vile gar , wan ich bin minniclîche gevar . sich , Parîs , an mînen rôten munt ! mir sol der apfel werden kunt . sich , Parîs , mînen gedrâten lîp ! ich bin ze wunsche ein schoene wîp . nû sich mir in diu ougen mîn , wie reht lieht si mügen gesîn ! nû sich an vuozes , an hende mîn , wie blanc , wie schoene si sîn ! mîn wengel sint rôsenvar . sich an mîn lieht , valbez hâr ! nû schouw di blanken kel mîn ! der apfel ist ze rehte mîn . dâr umbe sô wile ich dir geben , daz nie dechein man bî sînem lebene nie dechein schoener wîp gewan , wirdet mir der apfel undertân . sage mir , lieber vriunt guot , zuo welicher vrouwen stê dir der muot ; diu mac mir niht entrinnen , ich wile dir sie gewinnen . si treit niht sô hôhe krône , si müeze dir werden ze lône ; daz habe ûf di triuwe mîn des solt dû vile gewis sîn . ich bin genant diu minne , Venus diu gotinne . dâ von sich mit den ougen dîn , welichiu under uns müge schoener sîn ; der selben solt dû wærlîche geben disen apfel rîche , doch getrûwe ich den genâden dîn , der apfel der sule werden mîn . >dô Parîs an der selben zît erhôrte von in disen strît , er sprach : <frou vrouwe Pallas , sô schoenez nie gesehen was als iuwer lîp , des muoz ich jehen ; doch sô wile ich rehte spehen , welicher ich den apfel sule geben : diu ist diu schoenest âne widerstreben . wellt ir ez lâzen âne zorn , swelicher ich den apfel habe erkoren , daz ez die ander âne nît lâzen beide âne strît ? .> dô lobeten si im alle stæte , daz ez ir ieteslîchiu tæte . er sprach : < Pallas , vrouwe mîn , dîn wîstuom mohte niht grôzer sîn ! hiete ich in von dîner reinen tugent und von dîner werden jugent , sô hiete ich , vrouwe vrouwe Junô , von dir , daz ich müeste iemer vrô wesen unz an mînen tôt , guotes vile und golt vile rôt , daz ich iemer mêre hiete vröuwede unde êre ; sô hiete ich , vrouwe vrouwe Venus , von iu minne und prîs alsus , daz ich di schoenesten küninginne solte hier mit vröuweden minnen . daz wær mir ein grôzer solt , daz mir diu schoenest vrouwe wær holt , diu under den küninginnen wær , und hiete ire minne . nû lâze ich hier an iu drî , welicher der grôzest lôn sî . ich weiz wole , daz diu minne ist vüre golt und vüre sinne und gesiget an dem wîstuome ; er hât ouch werltlîchen ruom swer hôher minne pflegen sol der ist iemer vröuweden vol und ist ouch iemer wole gemuot . dâ von wile ich den apfel guot geben der süezen minne , vrouwen Venus der gotinne . ûzehant er ir den apfel bôt , der was von golde alsô rôt , als ir êr habet gelesen ; vrouwe Venus muoste diu schoenest wesen . er kniewet vüre si schône . < venus , der êren krône , der apfel der ist billich dîn . dû muost hier diu schoenest sîn . >dô dise zwô erhôrten daz , ire liehten ougen wurden naz . daz erhoert discordiâ . si sprach : < ich hân mit listen dâ der zweier herze betrüebet ; alsô hân ich|ez gevebet . >dô sprach vrouwe Venus : < lieber man , dû hâst mir êren vile getân , die wile ich widerdienen sô , daz dû muost wærlîche werden vrô . ich wile dir vüegen ein edel wîp , der sô schoene ist aller ire lîp ; daz in der werlt nieman schoener wîp nie gewan . diu küninginne von Kriechenlant diu muoz dir werden erkant und niur dir werden undertân ; dû bist ein tugenthafter man . ûzehant si im ein zouber tet . si sprach : <gên swem dir dîn muot stêt , diu muoz dir werden âne nît . nû var gein Kriechen , des ist zît , und nim die vrouwen hier zestunt ; dû muost ir wærlîche werden kunt und ire minne alsô rein , und wær si under einem steine . wie ofte si im des swuor ! zehant er dô gein Kriechen vuor und wart dâ hovegesinde . dem küninge diente er swinde und der küninginne guot ; des wart si vrô und hôchgemuot . dô er diente schône alsus , diu liebe vrouwe vrouwe Venus riet der küninginne schoene , daz si Parîs gæbe ze lône ire tocken , die si heimelîche truoc . vrouwe Venus diu was alsô kluoc , daz si vile tougen dar was komen und hæte schône von ir vernomen , daz der minnestricke bant hæte ir gevangen herze und hant und ire liehtez mundelîn rôt , daz si von Parîs nâch den tôt hæte genomen alsus : daz riet diu liep vrouwe Venus . waz sol ich dâ von sagen mêr ? Parîs dem tet diu minne wê . swie er doch wær ein heiden , swenne er von ir solte scheiden und sie vore huote niht mohte gesehen , daz tet im wê , des muoz ich jehen . doch ze einen zîten daz geschach , er gedâhte : solte ich den ungemach iemer an mînem herzen tragen ? ich wile der küninginne sagen , ob si sich wil erbarmen über mînen lîp vile armen . doch was der küninginne alsam , ire grôz zuht und ire scham liez sie iren kumber niht klagen , si muoste ez verholen tragen . swie grôz ire kumber wære , si muoste dise swære tragen an irem herzen ; dâ von hæte si smerzen . dâr nâch eines tages wolte si gân und wolte ire apgot rüefen an vile gar nâch heidenischem site . vrouwe Venus gie alzît mit , wan Venus bediutet diu minne . si sprach zuo der küninginne : <frou , wellt ir Parîs tougenlîche sehen , vile eteliu küninginne rîche ? wan er hât mich zuo iu gesant unde hât iuch tiur gemanet , swaz er iu dienestes hât getân , des sulet ir in geniezen lân . er hât zerbrochen manic sper durch iuch , küninginne hêr , daz ist iu wole von im kunt . er lobete sêr iuwern rôten munt und iuwern wole gestalten lîp . >dô sprach daz minniclich wîp : <frou Venus , eteliu minne , swie ich doch sî küninginne und vrouwe über Kriechenlant , sô muoz ich iu tuon bekant mîn swære , die ich von im hân ; mîn lîp muoz schier zergân und wærlîche von im sterben , ich muoz von im verderben . daz sage ich , Venus vrouwe mîn , ûf die genâde dîn ; dû bist ein stric , der minne bant . sol mir Parîs niht werden bekant , sô muoz mîn lîp sterben und vile gar verderben . >dô sprach Venus diu minne : vile werdiu küninginne , geloubet mir daz mære : ich bringe in iu âne swære vüre iuwer apgot daz hê stât , wan er mir des gesworen hât , daz er iuch niemer welle verlân , er welle iuch mit im vüeren danne gegen Trôjen in die grôzen stat , alsô er mir gesaget hât ; und wellt ir mit im varen danne , er welle iu machen undertân zwei tûsent schoener vrouwen , des sulet ir im getrûwen , unde tûsent dienestmanne müezen iu wesen undertân alle zît und alle tage . wellt ir , daz er iu|ez selber sage bî der zît an diser stat , wan er mich sîn gebeten hât ? hier mac iuch beidiu nieman spehen noch iuwer tougene nieman sehen . >dô sprach diu küninginne : < Venus , vile süeziu minne , nû bringe mir in drâte ! ich muoz dînem râte volgen , wan ich trage smerzen an lîbe und an herzen . bringe in tougen unde lis , mînen lieben vriunt Parîs . ûzehant brâhte diu minne , Venus diu gotinne , Parîs zuo der vrouwen dô ; im stuont sîn muot von minnen hôh . zehant dô in diu vrouwe an sach , vile lieplîche si dô gein im sprach : < Parîs , lieber vriunt mîn , dû solt mir willekomen sîn . gegen im si gein der türe gie , mit armen si in umbevie ; daz schuof et allez diu minne . si sprach : daz ich mîn sinne hân sô gar an dich verlân , des muoz mîn êr zergân . vile ungerne si dâ von im schiet . ire wîpheit ir vile ofte riet und ire starc sinne , daz si sô sêr der minne iht volgete , ez wær missetân ; dâ von muoste si von dannen gân . dô gap si im ze miete , êr si von im schiet , ein küssen von irem rôten munde , daz wart im tougen von ir kunt . dâ mit si von dannen schiet , als ir ire wîsheit riet . eines tages ob si ûze tische saz alsus , si und Menelaus , der edel küninc ûz Kriechenlant , der mit vrümicheit was erkant und der êren was gewis . vüre in kom dô Parîs gegangen und truoc im die spîse . dô sprach diu küninginne wîs : < hêrr Menelaus , diser kneht wirdet dir alsus êr und guot entvüeren sîn , daz habe ûf die triuwe mîn ; daz maht dû niemer bewarn . heiz in ze lande heim varn , oder er nimet dîn er dir , daz solt dû gelouben mir . hâst dû die rede von mir vernomen ? .> der küninc sprach : < wie mac daz komen , nû diente er gar getriuwelîche ? alsô sprach der küninc rîche . diu vrouwe gar zühticlîchen sprach : < dû weist niht , waz dir ungemach künftic ist von disem knehte . weist dû ez als ich alsô reht , er müeste dir rûmen daz lant dîn , sîn dienest müeste dir leit sîn . >dô si daz wort volsprach , ire zeher man dô vliezen sach ze tal über ire wengel rôt , als ir ir triuwe dô gebôt . daz ersach der küninc dô . er sprach : <frou , wie ist iu alsô ? waz wirret iu , waz ist iu hier ? .> den küninc si bî der kinne gevie , si sprach : < lieber hêrr mîn , ich klage mîn leit und daz dîn , daz dir von Parîs ist beschert . >< ich schaffe , daz er von hinnen vert . daz muoz im sîn von mir bekant , des sî mîn triuwe in dîn hant . .> urloup gap er im an der stat , als in diu küninginne bat . er sprach : < Parîs , dû solt varn und solt daz niht langer sparn , oder dû muost von mir sterben und an dem lîbe verderben . ûzehant dô sprach der junc man : < hêrr , waz hân ich getân ? sage mir , von welicher schulde ich habe verloren dîn hulde . .> er sprach : < daz solt dû lâzen sîn . rûm mir stêt und lant mîn oder ich heize dir mit nôt tuon den bitterlîchen tôt . .> Parîs dâ zühticlîchen tet : gegewer mich , hêrr , einer bete : wie mac ich sô von hinnen varn ? ich muoz mich zuo der reise bewarn mit rossen unde mit gewande , daz ich niht mit schande var heim in mînes vateres lant ; ich wær anders sêr geschant . dâ von wolte ich gerne biten , wærest dû , hêrr , in den sîten , daz ich siben tage solte sîn mit êren in dem lande dîn , sô wolte ich dir danne rûmen , des wolte ich niht sûmen , dîn lant und dîn rîche , daz wîze sicherlîche . .> dem küninge geviel diu rede wole . er sprach : < ich dir des gunnen sol ; daz urloup habe dir âne haz . dû solt dich sûmen niht vürebaz , langer vrist wile ich gedagen . .> niht volliclîche gein drîn tagen was Parîs von der küninginne , unz sie betwanc diu minne , daz si nâch Parîs nâhen was tôt , wan si betwanc der minne nôt . vrouwe Venus diu minne kêrte dâr zuo ire sinne , daz diu küninginne trat sante nâch Parîs spat daz er ire rede vernæme und tougenlîche dar quæme . daz tet Parîs mit willen gar . ire liehten wengel wole gevar erblichen von der minne der edeln küninginne . si sprach : < ô|wê Parîs , wer gap dir ie sô hôhen prîs , daz ich âne dich niht mac genesen ! ich mohte lieber tôt wesen , daz ich mîn triuwe brechen sol ; ez stêt mir wærlîche niht wole . iedoch rætet mir diu minne , daz ich muoz mit dir von hinne , wile ich behalten mînen lîp . >sô sprach daz wunderschoene wîp : < ouwê ! hêrr Menelaus , wie scheide ich von hinnen sus ! ouwê daz ich ie wart geboren ! wie habet ir driu und dienest verloren ! ich was iu âne mâzen trût , ir zuget mich reht als ein brût . silber , golt und edel gestein hæte ich von iu gar gemein und allez des mîn herze gert , des wart ich von iu gewert . sol ich iuch des entgelten lân , daz ir mir liep habet getân , swanne ich iuch lieplîche gevie ? dô ich gekroenet vore iu gie , dô muosten wîp unde manne mir al wesen undertân . ô|wê liut unde lant , sol mir daz niemer sîn bekant ! edel vrouwen und edel kleit , sol mir daz allez sîn entseit ! doch klage ich vore im allen sus mînen hêrren Menalaus . .> Parîs der antwurte alsô : <frou , ir sulet wesen vrô . ir vart mit mir wünniclich ze einem edeln küninge rîche , der ist Priamus genant , dâ werdet ir vroelîche erkant vrouwe und küninginne . ich lege dâr zuo mîn sinne , daz beidiu liut unde lant muoz stên gar in iuwer hant und Trôjen diu grôz stat . .> diu minne dô di vrouwen bat , daz si Parîs zuo ir gevie . diu minne mit ir umbegie und wart in beiden dâ bekant . si sprach : < ich rûme mit dir daz lant . swie halt ez mir sule ergân ; ich wile dir wesen undertân . >dô wart niht langer gespart , ein kiel dâ bereit wart . dâ giengen si an tougenlîche , si wurden beidiu vröuwedenrîche . hei wie di segel duzzen , dô si gein Trôjen vluzzen ! vile minniclîche Parîs zuo ir sprach : wole mich daz ich dich ie gesach , vile eteliu küninginne ! wole mich , daz ich dich sol minnen ! ich gesach nie sô schoene wîp , wole gestalt ist dîn lîp . dîn schuohen ist gar an dir gemert , dû bist aller êren wert . dîn houbet ist geschaffen wole , als einer schoenen vrouwen sol ; dîn hirn lîht dîn wengel klâr . dîn mundel ist rôsenvar , eng und dâr zuo wole gestalt ; dîn brâwe sam si sîn gemâlt . kleine und ze mâzen hôhe dîner schoene bin ich vrô . dû bist schoene an aller stat und treist an dir der engel wât . dîn ougen sint dir alsô lieht , swer sich ze rehte dâr inne ersihet , der muoz iemer sælic sîn , daz habe ûf di triuwe mîn . vrouwe , si stênt dir alsô wole , daz man dich iemer loben sol . reht als einem valken schoenen ; man sol dich billîche kroenen . dû treist di krône der êren gar . swer dîner tougene nimet war , der muoz iemer sælic sîn , daz habe ûf di triuwe mîn . ich sage wole wie dîn wengel was : ez liuhte als ein spiegelglas ; dâ von kan ich sîn niht verdagen , ich muoz di wârheit von in sagen : swer milch und rôtrôsen guz unde daz zesamene vluz , alsô sint diu wengelîn , wan si niht schoener mohten sîn . dîn nase nâch wunsche wole gestalt , dîn hiufel sam si sîn gemâlt ; dîn hâr als di goltdræte , mitteman dâ mit wole næjet , dâr zuo weich sam di sîten . wer mac daz vermîden : swer dich mit ougen hât gesehen , er muoz des von schulden jehen , daz dû sîst schoene und rein gar und hâst niht wandels umbe ein hâr . dîn scheitel wîz und dîn nacke di liuhtent sam der liehttac . dîn zende sint sam ein hermelîn , ein snê kunde niht wîzer sîn ; dîn hals gedræjet schoene , und solte got nemen lôn , er hæte verdient ze solt mêr danne aller Kriechen golt . wâ ist ie wîp sô schoene gesehen ? des mac mir wærlîche nieman jehen . dîn kel ist lieht unde blanc , daz man ersecke daz getranc alsô lûterlîche vliezen , durch die kel in den lîp schiezen . dîn ôren sint ze rehte grôz . zuo dir sich nieman genôz an schoenen und an tugent , an zuht und an jugent , an vrümicheit und an êren : di wellent niemer von dir kêren . nû bist dû schoene unde guot und ouch dâr zuo hôchgemuot . dû bist edel und wole gezogen , an êren bist dû unbetrogen ; dû hâst ouch rein kiuscheheit . got hât sîn zierde an dich geleit an aller slaht dingen : got lâze dir wole gelingen ! swaz ein vrouwe haben sol reiner tugent bist dû vol ; der hâst dû zweinzic stunt sô vile , wan dû bist aller herzen spil , die dich ane sehent und dîn tugent spehent . >dô er alsô ire schoene an sach , in sînem herzen er jach : wole mich daz ich sol minnen ein sô schoene küninginne ! dâ von diu vröuwede ist mir bî , aller sorgen bin ich vrî . wie mac mir iemer werden baz , swanne ich bin bî ir âne haz ! ire mündelîn drukte er an daz sîn . er sprach : < liebiu vrouwe mîn , dîn sorge hât gar ein ende . er nam ire wîs hende und kuste di wole hundert stunt ; im wart vile vröuweden von ir kunt . von der liebe die er von ir truoc , dâ von er vröuweden hæte genuoc . dô Parîs Helenam brâhte , als er im vore hæte gedâht , hin ze Trôjen in die stat , dô reit daz volc und lief drâte gein der schoenen küninginnen , die Parîs solte minnen . ir ieteslich schouwete sie besunder reht als si wær ein merwunter , von der schoene die si truoc . ir decheiner was sô kluoc , der ie ein schoener wîp hæte gesehen , des muoz ich von schulden jehen . Priamus der küninc hêr entvieng di vrouwen harte sêr und diu küninginne eckubâ ; diu kom gein ir gegangen dâ wole mit vünv hundert vrouwen , die di küninginne wolten schouwen , die vrouwen ûz Kriechenlant ; ire schoen wart in dâ bekant . diu küninginne ekgubâ brâhte ire schoeniu kleider dâ ; vürspan , vingerlîn von golde gap si ir , als si solte . scharlach brun unde rôt und manic guotklein , baldekîn und ze|ental gap si ir allez überal . dâr nâch ieslich vrouwe gie besunder und sie schône entvieng mit ire kleinôt guot . des wart diu vrouwe hôchgemuot und lebete dâ vile wünniclich ; des wart Parîs vröuwedenrîche . nû lâzen wir die rede stân und grîfen Menalaum an , wie des gebærde wære , dô er die herzenswære vernam , daz diu küninginne was mit Parîs hinne . der êrst der im ez kunt tet , gegen dem er trûriclîchen redete : < sage an , weist dû die wârheit , als dû mir von ir hâst geseit , daz si mit Parîs ist von hinne . mîn liebiu schoeniu küninginne , sô mac ich sie niht volklagen ; der wârheit kan ich niht verdagen . daz rede ich gar âne allen spot , ez solte ze|wâr mîn apgot haben bewart alsô wole . mit schulden ich daz sprechen sol , ich hân im vile êrn getân , er solte ez billîche bewart hân , daz si iht wær von hinne , diu schoene küninginne . ich wile mich an im rechen , mîn betehûs gar zerbrechen und wile im niemer mêre getuon dechein êre . >dâ mit er balde gâhen hiez , daz man nieman des erliez , er muoste ze hove kêren mit harnasche und mit êren . er hiez zweliv rüefær ûf stân , in markte und in stêt gân , und hiez si rüefen an der stat , daz si sich bereitten trat alle in die hervart . daz wart niht langer gespart : beidiu recken unde zagen , swer einen kolben mohte getragen , der solte mit im varen drâte hin ze Trôjen vüre die stat . dô daz her zesamene quam und der küninc daz vernam , dô hiez er îlen drâte vüre Trôjen di grôzen stat ; dâ was mit vröuweden inne sîn schoeniu küninginne . er sprach : < ouwê Helena , wie hâst dû mich gelâzen sâ ! dînen willen ich doch nie zerbrach , bî mir hætest dû êr und gemach . ich gap dir kleider genuoc , diu bezzisten diu ie wîp getruoc . dû hætest bî mir mete und wîn , der niht bezzer mohte sîn . môraz unde lûtertranc hætest dû und kleiner vogelensanc . ich hiez dir bringen nahtigel , daz si dir mahten süezen schal ; rotten , harpfen , singen hiez ich dir allez bringen , schalmîn und busûnen vile . ich prüeve dir maniger hande spil . wie hân ich daz an dir verloren ! mir ist wærlîche zorn , daz ich dir sô vile êren tet . alsô er wider sich selber rætet . daz her vore der stat lac niun jâr und einen tac , daz si des ligenes verdrôz dâ . dâ wart manic spil vunden sâ , daz man vore nie hæte gesehen , des muoz ich von der wârheit jehen . schâchzabel und bretspil wart vunden dâ , âne mâzen vile würfel wurden dâ bereit , daz tet ein kriec mit kündicheit . des ligenes si vile gar verdrôz . beidiu man sluoc unde schôz der Kriechen dâ ein michel teil ; daz was der selben unheil und was der Trôjær vröuwede und spil . ouch wart dâr zuo harte vile von den Kriechen lîplôs ; dâ von si der kurzewîl verdrôz . Hector dô des niht en|liez , vile manigen er von dem lebene stiez , wan in des vehtennes niht verdrôz : beidiu er sluoc unde schôz dâ vile manigen Kriechen hêr . des vröuweten sich di Trôjær sêr : er was ze strîte der vrumest man , er rante di vînde degenlîche an . dô die Kriechen manic zît lâgen vore Trôjen wît , und si des ligenes dâ verdrôz , wan man ir vile ze tôde schôz , als ich iu vore gesaget hân , der küninc von Kriechen kom gegân dâ er einen wîssagen vant . er sprach : < dû solt mir tuon bekant , wie wir Trôjen gewinnen , sît dû hâst wîs sinne . .> er sprach : < daz sage ich dir schier , wilt dû gelouben mir : dû maht mit dînen sinnen Trôjen niht gewinnen , dû gewinnest danne einen man , den ich dir wole nennen kan , der ist Achilles genant , ze strîte gar ein wîgant . .> der küninc sprach : < wâ sol ich in suochen , ob ich des mannes wile ruochen ? .> er sprach : < er ist verborgen under juncvrouwen mit sorgen und treit an der vrouwen kleit ; ungevuoc ist im leit . >dô der küninc dô erhôrte des wîssagen wort , dô sante er vile drâte nâch sînem nâhesten râte , und bedrahte an den stunden , wie si Achillen vunden , der dô was in vrouwen kleit durch sînes lîbes hövischheit . nû lâzen wir die rede stân , und grîfen ditz mærel an , wie ez dâr zuo kæme , daz Achilles næme an sich wîplîchiu kleit durch sînes lîbes hövischheit , wie er in vrouwen wæte gienc als ein vrouwe stæte : daz tet er durch ein vrouwen guot , diu niemer kom ûz sînem muote , und hæte sie doch nie gesehen ; des muoz ich von der wârheit jehen . ein biderbe man gesezzen was , der was geheizen Peleas , sîn wîp was Thetis genant . den beiden wart ein kint bekant , Achilles sîn name hiez . einem wildenær er ez liez , der was geheizen schiere , di pfaffen nennent in alsô , der was halp ros , halp man . vüre wâr ich iu daz sagen kan , daz schiere zôch daz kint , unz ez vile vrum wart und besint . ez wart ouch von im wole gezogen , er lêrte ez schiezen mit dem bogen , springen , ringen , werfen den stein : alle gevuoge lêrte er|ez gemein . dô daz kint wuohs nâch rehte , dô wart ez ein vrumer kneht unde zweinzic jâr alt . im wart dicke vore gezalt , wie ein juncvrouwe wære edel und êrbære und wær jenhalben des wilden mêr . ire vater hæte manic her unde wær ein küninc rîche ; er hiete der juncvrouwen sicherlîche gelobet , daz er sie nieman solte geben wan den si nemen wolte . dô Achillese wart kunt getân daz mær , dô begunde er gân ze schirône dâ er in vant . er sprach : < mohte mir werden bekant ein vile seltsæne dinc - dâr an stêt aller mîn gerinc - , daz mir niht wehse ein mannes bart , daz wær mir âne mâzen zart . >dô daz erhôrte schiere , er sprach : < ich vuorte dechein drouwe . ich bringe dir vile schier , daz solt dû gelouben mir , ein vuorez her in kurzer vrist , diu dir harte nütze ist , daz dir wehset dechein bart , wan ich hân dich gezogen zart . ûzehant er im ein wurz brâhte , diu was mit lînînem tuoche bedâht . er sprach : < liebez kint mîn , stric sie umbe den munt dîn , dise wurz alsô guot , und habe des decheinen muot , daz dir niemer dechein herlîn wehset ûz dem barte dîn . >dô Achilles daz vernam , daz im der bart was widertân , dô leit er an sich vrouwen kleit . im was gar âne mâzen leit , daz er die heideninnen niht solte von herzen minnen . diu juncvrouwe hiez Diadamia , diu was im liep von herzen dâ ; swie er sie doch nie hæte gesehen , doch wolte er ir des prîses jehen . verholen huop er sich von danne . ze einem kiel kom er gegân und vuor hin gein der heidene lant . vüre ein vrouwen was er bekant . dô er an daz state stiez , sîn rein zuht in niht en|liez , si gap im die lêre , daz sîn êrstiu kêre gein der bürge dar gie . der küningîn wasche in dâ entvie , und vrâgete in der mære , wannen er komen wære . er sprach : < ich bin ein armez wîp und hân vile trûrigen lîp . getörste ich|ez , liebiu vrouwe mîn , iu hier gesaget sîn , daz ez wær verborgen : ich lîde manige sorgen umbe mînen kranken boesen lîp ; ich bin ein nôtigez wîp . von mînen vriunden bin ich danne gevuort , daz hât getân ein man , der mir michel êr gehiez ; an disem kumber er mich liez . daz er unsælic müeze sîn ! er hât mich von den vriunden mîn gevuort dâ ich hæte êren vile ; vore iu ich des niht en|hile . ich getrûwe iu , liebiu vrouwe mîn , mîn gebrest sol iu geklaget sîn , wan ich hier leider nieman hân dâ ich mich durh gelâzen an . swer mich hier wolte versuochen in den kriechischen buochen , diu kunde ich wole bescheidenlîche lêrn ein küninginne rîche , weste ich , wer mich dâr umbe nert , daz ich mîn kleider niht verzert , diu ich hân vile kûme erspart , sint ich vüre der unsælden vart und mich der man hât verlân , mit dem ich von lande bin gegân - der machet mich an sinnen blint : ich bin ze|wâr eines vürsten kint . .> diu wesche zühticlîchen sprach : < mir ist vile leit iuwer ungemach . ich wile ze mîner vrouwen gân , ob ir hier müget bî ir bestân ; daz wile ich iu hînaht ervarn . ir müget bî iuwern jârn verdienen umbe mîn vrouwen guot , daz si iu grôz ertuot . .> Achilles wart der rede vrô und dankete der wesene dô . diu wesene des dô niht en|liez , Achillen si vile wole gehiez , und gie zuo der vrouwen dô . si sprach : <frou , nû sît vrô , ich hân mit mînem sinne ein lêrmeisterinne vunden nâch dem willen dîn , diu niht baz gelêrt mohte sîn . .> si sprach : < heiz sie versuochen an den kriechischen buochen , der ist si gelêrt wole . aller kunst ist si vol , der ein vrouwe kunnen wile ; der kunst hât si âne mâzen vile . .> diu vrouwe sante nâch ir zehant , mit dieneste si sich ir underwant . si sprach : ûf die triuwe dîn lâ dir wole entvolhen sîn die schoene tohter , die ich hân , diu muoz dir wesen undertân . lêr sie von Kriechen diu buoch ; mit zühten dô an sie versuoch , ob si ez gerne lernen wile , sô gibe ich dir âne mâzen vile : von silber manic kleinôt , ein bouc von golde rôt muoz dîn bînamen sîn . ich schaffe , daz der hêrr mîn dir sîn lônet mit triuwen ; ez sol dich niht geriuwen . ich sihe , daz dû ein edel wîp bist , wan dîn wole gestalter lîp wær wole eines küninges wert . dîn lîp vile hôher êren gert , dîn gebærde sint vile wîplich : ze|wâr ich wile dich machen rîche . .> Achilles zühticlîchen sprach : < nâch mînem grôzen ungemache ist mir ein sælde von iu bekant . daz ich bin komen in ditz lant , des mac ich mit vröuweden alten ; mîn êr mac ich behalten , wan ich nie decheinen man âne disen boesewiht gewan , der mich her gevuort hât ; mîn mac nû wole werden rât . .> die juncvrouwen nam er bî der hant . er sprach : iu wirdet von mir bekant ze|wâr die kriechischen buochstaben , wellet ir mich dâr umbe liep haben . diu juncvrouwe volgete im mit , Achillen gar nâch sînem site . dâr nâch sage ich iu offenbâr , daz man Achillem vüre wâr bettet zuo der schoenen maget , als uns daz buoch saget . daz wizzet sicherlîche , der edel küninc rîche verhienc des mit willen gar , daz er sich legete zuo ir vüre wâr , wan er want , ez wær ein wîp , sô wole gestalt was im der lîp . Achilles begunde ahten , ein seltsæne dinc betrahten , wie er erwürbe die maget , dâ ich iu vore von hân gesaget , daz ez geschæhe mit ire willen gar , daz sîn nieman würde gewar . eines listes er im gedâhte , der im iren willen brâhte . er sprach : juncvrouwe guot , wellt ir mir sagen iuwern muot ? ich wile iu mînen willen sagen , wellt ir mir des iuwern niht verdagen . .> si sprach : ânein ich ze|wâr , ich bin dir heimelich gar ; sprich allez daz dir liep sî , dâ sol mîn wille wesen bî . er sprach : < ez habent in Kriechen di gesunden und di siechen ze|wâr einen seltsænen site , dâ si ir êr behaltent mit : ez ist dâ niender ein jungez wîp , hât si wolegestalten lîp und ist ir danne iht nâhen bî ein juncvrouwe , swie diu genant sî , unde wellent die zwô enein , und verswigen ist under in zwein daz ire trahtunge ist , di vindent manigen vremeden list . nû saget mir , schoeniu juncvrouwe mîn , ir sît ein schoenez magedîn , des ich iu wole von herzen gân - : saget mir , wært ir gerne ein man ? >dô sprach si : < ûf di triuwe mîn , möhte ich ein man mit rehte sîn , daz næme ich vüre der Kriechen golt , sô wolte ich sîn vrouwen holt . zâhei! und solte ich sîn ein man , sô wolte ich wunders vile begân . ich wolte varn in vremediu lant und wolte dâ sîn ein wîgant und wolte dâ er erwerben , oder ich müeste dâ verderben . >dô Achilles erhôrte der edeln juncvrouwen wort , er sprach : juncvrouwe , gehabet iuch wole , iuwer lîp muoz vröuweden werden vol . ich muoz besehen , ob ein man von iu iemer werden kan ; den list lernete ich ze Kriechenlant , dâ wart er mir allrêrest bekant . >dô diu juncvrouwe dô vernam sîn rede âne aller slaht schame , si sprach : < liebiu meisterinne nû kêr dâr zuo dîn sinne , daz diser list an mir ergê ; ich schaffe , daz dû iemer mêr mit vröuweden muost alten . dîn driu solt dû behalten an mir ; ich bin ein magedîn , ich wile dir holt mit triuwen sîn und wile dir lîhen unde geben âne aller hande widerstreben . .> Achilles lieplîchen sprach , wan er in zühten gein ire jach : juncvrouwe , wellt ir volgen mir , mîn kunst wile ich iu zeigen schier . ir sît ein maget und ich ein wîp , dâ von haben wir gelîchen lîp ; des mac mîn wîsheit vüre sich gân , daz ich oder ir werde ein man . ich erkenne ein apgot vröuwedenrîche , wellen wir daz biten sicherlîche mit dem gebete , als ich wole kan , sô wirde ich oder ir ein man . ez erloeset uns schier von smerzen wellen wir mit lûterm herzen daz selp apgot rüefen an unser einem muoz ez wole ergân . swem danne ditz sol wesen bî diu tuo di andern sorgen vrî . juncvrouwe , ich wile dir tuon bekant , wie daz apgot ist genant : ez ist geheizen Racvan . ûz unser einem wirdet ein man , daz weiz ich sicherlîchen wole , wan ez ist genâden vol . .> diu juncvrouwe sprach : himeisterinne , sprich , swaz dû wilt , daz tuon ich . .> Achilles sprach : juncvrouwe guot , habet daz apgot in iuwerm muote und bitet ez an ze allen zîten , nâhen unde wîten , und gêt an ein verborgen stat , dâ sulet ir nider vallen drâte drî venje dem apgote ze êren , dâ mit sulet ir ez êren , und rüefet ez an vile stille , ich weiz , daz ist sîn wille , und sprichet : âmen hêrr hêrr Racvan , helfet mir , daz ich werde ein man . dâr umbe wile ich iuch êren und iuwer lop mêren . ich wile iu ein betehûs machen mit seltsænen sachen ze|wâr nâch heidenischem site , dâ werdet ir wole geêrt mit . » ditz sulet ir drî|stunt tuon , sô gewinnet ir des apgotes sun und sîn hulde âne zwîvel gar ; daz ich iu lêr , daz ist wâr . sô wile ich des selben pflegen und wile mich vüre sîn vuoz legen und wile ez biten âne spot , mîn genædigez apgot , wan ich wile niht schallen , nider vüre ez vallen , und wile ez vlêhen von herzen , sô vertrîbet ez mir den smerzen ; daz weiz ich sicherlîchen wole , wir werden von im vröuweden vol . genâden , guot vile an im lît : ei waz ez uns nû vröuweden gît ! diu juncvrouwe lobete im stæte , daz si vile gerne tæte , waz er ir vore hæte geseit ; dâr an was si unverzeit . dô daz ze|dem dritten mâl geschach , Achilles gein der maget jach : juncvrouwe , habet ir daz bet getân , sô sulen wir balde ze bette gân ; daz apgot wile erzeigen daz , wær im habe gedienet baz . >dô sprach diu maget unverzaget : < waz dû mir hâst vore gesaget , daz hân ich allez getân . .> si begunden an daz bette gân . dô sprach Achilles : juncvrouwe mîn , mac ez an iuwern hulden sîn , sô zeiget mir hier âne spot , ob iu daz werde apgot habe gewert iuwer bete ; daz lât mich grîfen hier ze stat . er greif von der brust ze tal gein dem beine überal an daz werde vrouwenspil ; dâ vant er wünne alsô vile , daz ich sîn niht gesagen mac . sîn vröuwede werte unz an den tac dâ er niht wan wîpheit vant . er sprach : < mir ist daz bekant , daz apgot hât mir baz getân : grîfet her , ich bin ein man ; daz apgot mich baz erhôrt hât . ich hân verlobet im missetât , ich sprach gebet von Kriechenlant , dâ von mir vröuwede ist hier bekant . >dô si den troestær begreif , wan ir diu hant ze tal sleif , si sprach : < ez ist diu wârheit : daz dû mir vore hâst geseit , daz grîfe ich sicherlîchen wole , mîn hant ist mir alliu vol . .> diu naht gie in mit vröuweden hin , si hæten beidenthalben gewin . der vröuweden triben si genuoc , unz diu maget ein kint truoc ; des wart si dannoch niht gewar . ir heimelich was mit vröuweden gar . dâr nâch ire vater siech wart ; di kemenâte man verspart . dô er dâ sicher inne lac , ein arzât sîn schoene pflac ; der wart im gewunnen dâ . ein vrinâl hiez er im iesâ bringen an der selben stunt . ander an sô wirdet mir kunt daz iuwer lîp niezen sol und iu tuo an dem lîbe wole ; daz muoz ich an dem brunnen sehen , sô kan ich dâr nâch reht spehen , wie ich iu dâr nâch erzenen sol , daz sihe ich an dem brunnen wole ; des heizet pflegen tougenlîche . alsô sprach der arzât rîche . dô der arzât von im gie , der küninc sîn liebe tohter vieng . er sprach : gedenke , daz dû mir bist vile liep âne allen valschen list ; des solt dû lân geniezen mich . daz ich ie hân geminnet dich vüre allez daz ich ie gewan , und dir von herzen guotes gân , dâ von lâ dir entvolhen sîn vile gar ûf di triuwe dîn ditze schoene vrinâl . hüetet sîn vorestoup und voreval , daz ez iht zerbreste , wan ez ist kranc und niht veste ; des getrûwe ich nieman sô wole ; niht vürebaz ich dich manen sol . .> diu tohter vile zühticlîchen sprach : < mir ist vile leit dîn ungemach , vater und lieber hêrr mîn ; dû solt des gar âne angest sîn , ich hüete dir des glases wole , als ich von rehte tuon sol , daz dir niht leides dâr an geschihet und dâr an gewirret niht . .> di naht der küninc lac mit sorgen mit siechtuome unz an den morgen . sîn liebiu tohter muoste ouch sîn vore irem lieben veterlîn ; des wolte er niht entbern , mit zühten muoste si in gewern . dô in des zît dûhte , daz der tac schier lûhte , dô hiez er im daz vrinâl di tohter reichen âne schal . si entvie dâr în den brunnen sîn . er sprach : < vile liebez kint mîn , nû pflic des glases wole , wan ich dir sîn danken sol . .> des glases si sich underwant , si satzte ez mit ire wîzen hant ze tal , als er sie lêrte . daz glas si umbe kêret , daz lützel beleip dâr inne . si gedâhte : ze|wiu sulen nû mîn sinne ? ich hân ze|wâr missetân , mînen vater ich verloren hân . eines listes si gedâhte , der sie zuo vröuweden brâhte : si nam daz glas in die hant , iren brunnen si dâr in verswant . si dâhte in schoene und wünniclich , des wart ire herze vröuwedenrîche . des morgenes dô der arzât kam unde von dem küninge vernam sînen gebresten und sîn swær , wie im diu naht wær gewesen , senfte oder herte : dô er dô sîn gevert vernam , wie im was , dô hiez er im reichen daz glas . dô er den brunnen an sach , nû sulet ir hoeren , wie er sprach gein dem küninge sâ zestunt : < mir ist ein siechtuom von iu kunt , daz wærlîche nie dechein man solichen siechtuom gewan . .> er sprach : < lieber meister mîn , waz siechtuomes mac daz sîn ? mac ich genesen dâr an ? >< daz muoz an iuwerm apgote stân , .> sprach der arzât zehant , ir habet den tôt an der hant : ir traget ein kint , daz ist wâr , dâ von iuwer lîp verdirbet gar . .> der küninc sprach : < lieber meister mîn , von wiu mac daz sîn ? .> er sprach : < daz weiz ich wærlîche niht , ditz ist ein wunderlich geschiht . der meister urloup nam , von dem küninge huop er sich danne . dô sante der küninc rîche nâch der küningîn sicherlîche . dô diu küninginne vüre in gie , vile klagelîche er sie entvie . er sprach : < den tôt ich von iu dole , daz weiz ich von der wârheit wole ; dû woltest mich sîn niht erlân , sît ich dich ie ze wîbe gewan , dû woltest niur ûf mînen kranken lîp , swie ich wær man und dû wîp ; dâ von trage ich ein kindelîn , dâ muost dû an vile schuldic sîn , daz ich hier lîde vile grôze nôt und von dem kinde muoz ligen tôt . des hætest dû mich wole überhebet und hiete dîn lîp niht sô sêr gestrebet ûf mînen lîp ze aller vrist : der tiuvel gap dir disen list , dâ ich den lîp muoz umbe geben ; dû woltest niur ûf mînen lîp streben , des muoz ich verliesen mînen lîp . >dô sprach daz wole gezogen wîp : < ouwê mir diser grôzer nôt ! und sol dîn lîp nû ligen tôt durch mînen wunderlîchen site : ich vuor dir doch mit triuwen mit und wânte , ez wær dir alsô liep . der tiuvel , der mir|ez ie geriet , der muoz iemer unsælic sîn ! genâde , lieber hêrre mîn , jâ solt dir doch gewerren niht von diser wunderlîchen geschiht : lâz ez den meister baz an sehen , ob er noch die wârheit kunne spehen . .> daz vrinâl brâhte man im dar - des liez man nieman nemen war - , dâr inne er sînen brunnen entvie . vile balde man nâch dem arzâte gie . des morgenes dô ez tagete , dem meister man dô sagete , er solte des küninges brunnen sehen , ob er sîn leben iht kunde spehen . der meister zorniclîchen sprach : < in dem glase ich niender sach des küninges leben ze decheiner vrist ; swie künste rîche mîn lîp ist , ich sach niht lebenes , wan sînen tôt . iedoch gie er dar , des twanc in nôt . daz vrinâl nam er zehant , sîn brun wart im dô bekant . er sprach : < sît vrô , vile sælic man , des kindes sît ir worden an ; ich trûwe iuch wole ernern daz leben und wellt ir mir mit geben . ûzehant gap er im hundert marke . <sît iuwer miet ist alsô starc , sô wile ich iu daz leben neren , und wile iu des reht sweren . .> dâr nâch der küninc wole genas . diu küninginne des vrô was und diu schoene tohter sîn , diu hæte wünniclîchen schîn . si slief dannoch wünniclich bî Achillen vröuwedenrîche und was ze minnen alsô kluoc , daz si ein kint bî im truoc . dô si des wart von im gewar , dô wart ir beider vröuweden schar gemischet wole mit leide ûf der minne heide . si vorhte den küninc , di küninginne , si würde getoetet umbe ire minne , di si dâ heimelîchen tet : alsô si wider Achillem redete . dô si der wârheit wurden gewar , si vorhte , si verluren ire leben gar . und ire gesell Achilles genant ; in würde beiden dâ bekant , daz si liten grôze nôt unde ze|wâr dâr umbe den tôt . doch trôste sie Achilles sêr , er sprach : juncvrouwe her , uns mac beiden geschehen wole . mînen apgot ich manen sol umbe unser wünne , di wir hân : ez mac uns noch wole ergân ; ez ist niht ane sac geschehen , des muoz ich wole von schulden jehen . >nû lâzen wir die rede stân und grîfen Menalaum an , der dâ lac vore der stat , als in sîn herze , sîn will bat . durch Elenam die küninginne liez er im niht zerrinn , er wolte die stat gewunnen hân : er hæte dâ vore manigen man . eines nahtes er getrahte , wie er daz gemachete , daz er die stat gewünne . er sante zuo einem brunnen ; dâ vant man einen wîssagen stân . den hiez man vüre den küninc gân . er sprach : < dû hâst mir vore geseit . sol ich daz vüre ein wârheit haben ze rehte , daz nieman mac Trôjen gesigen an , Achilles kom danne vüre di stat , als mir dîn munt gesaget hât ? >dô sprach der wîssage offenbâr : < küninc , ich sage dir daz vüre wâr , daz Trôjen nieman mac mit strîte gesigen an , ez muoz Achilles vüre die stat , als mîn munt gesprochen hât . >dô der küninc erhôrte des wîssagen wort , dâ hiez er rüefær ûf stân , die ruoften , ob dâ ieman sich gein dem küninge gedæhte , der Achillem bræhte ; dem wolte er geben rôtez golt und wolte im sîn von herzen holt . daz erhôrte zehant ein man , dem was ein kiel undertân , der was Olixes genant . er sprach : < wirdet mir di miete bekant , ich wile mit mînen sinnen Achillem gewinnen . den sach ich vert in vrouwen kleide , ein kiel was im schône bereit . ich vuorte in über ûf den sant , dô gie er in eines küninges lant , den ich wole erkenne , des namen ich niht nenne . als er gegen dem küninge redete , der küninc hiez im dâ ze stat geben hundert marke goldes rôt , als im sîn vrümicheit dâ gebôt . als er di miete dâ entvie , zehant er an den kiel gie . ein kündic wîp er zuo im nam , di hiez er vüeren , als im zam , ûf einer schoenen galîn ; dû solte dâ spehærinne sîn , wan si Achillem wole erkante . dô diu galîn stiez an daz lant , dô gie daz kündic wîp und suochete Achilles lîp . si suochte in gar âne alle schame , unz si zuo einer waschen kam , diu Achillem hæte brâht zuo der küningîn , als si hæte gedâht . daz kündic wîp mit zühten sprach , dô si di waschen ane sach : <sagt , vrouwe , kunnet ir iener ein wîp gezeigen mir , ob si sî iener iu bekant , diu dâ ist her ûz Kriechenlant gevarn durch ire tumpheit . ire gevert ist irem vater leit und dâr zuo iren mâgen . di hiezen mich nâch ire vrâgen , ob si hæte gesehen ieman ; ire namen ich vergezzen hân . si ist ein wole gestaltez wîp , ze wunsche stêt ir vile gar ire lîp . .> diu wese sprach : <liebe vrouwe mîn , ir sulet wole gewis sîn , ich hân hier nieman gesehen , der ich müge ganzer tugent jehen , wan ein wîp kom her ze|wâr , des ist wole ein halbez jâr , diu ist minniclich gestalt , ire tugende di sint manicvalt . diu ist hier meisterinne der werden küninginne ; si lêrt mîner vrouwen tohter guot und hât si wole in irer huote ; dâ von ist si dem küninge liep . si slîchet lis als ein diep , als si zuo mîner vrouwen sol ; ire lîp ist aller tugent vol . .> daz kündic wîp gie zehant , dâ si den torwartel vant . den vant si vore dem bürge|tore , dâ saz er gar âne schande vore . si sprach : < hêrr , nû sage mir , ob iener ein wîp sî komen dir verr ûz der Kriechen lande . ze boten bin ich her gesant ; daz hât ire vater getân , der ist gar ein vrum man . si ist mir ouch gezeiget hier . nû rât mir , lieber hêrre , wie ich ir müge werden inne ; si ist hier meisterinne , alsô ist mir vore geseit . nû lât mich iuwer vrümicheit hier alsô geniezen und lât iuch sîn niht verdriezen . dâr umbe wile ich iuch mieten und disen kopf bieten , der ist ze|wâr silberîn ; er sol iu niht versaget sîn . >dô er di rede von ir vernam und di miete , diu im gezam , dô sprach er : < liebiu vrouwe mîn , ir sulet des gar âne angest sîn , ich bringe iu mit sinne die lêrmeisterinne . ûzehant er dô des niht en|lie , nâch Achillen er dô gie . dô er in êrst ane sach , vile zühticlîchen er dô sprach : < liebiu vrouwe wole getân , ir sulet baldiclîchen gân zuo einer alten vrouwen rîche diu suochet iuch tugentlich und jihet , si sî von Kriechenlant ze boten her zuo iu gesant . >dô Achilles die rede erhôrte von êrst gar biz an daz ort , dô gie er zühticlîchen danne reht sam ein wîp und niht ein man . dô er den boten ane sach , vile zühticlîche er wider in sprach : < sagete mir , habet ir nâch mir gesant ? von welichen sachen bin ich iu bekant ? nû hân ich iuch nie gesehen ; ir müezet mir der wârheit jehen . >dô sprach daz kündic wîp : alsam mir sêl unde lîp , man hât mir von iu geseit . dâ von hân ich vile arbeit von iu wærlîche erliten . ich bin gevarn und geriten allez schône durch iuwern lîp ; ir sît ze|wâr ein sûber wîp . ein kiel mich her getragen hât , der kumet , vrouwe , an ditz stat ; der ist von Kriechen ûz dem lande , der truoc mich her âne alle schant . dâr an lît koufschatzes vile , des ich als niht nennen wile und niht al genennen kan : purpur , sîten lît dâr an , wurz unde zindâl vindet man dâ über al vech , veder hermelîn , scharlach und baldekîn , merâtern , swarzobelvar , von golde bürten manic schar , halsberc und schilt genuoc . der kiel vile der kleinôt truoc , verzimiert helm unde swert . swes ein vrouwe , ein ritter gert , des ist an dem kiel genuoc . der koufman ist alsô kluoc , der den kiel bereitet hât , er hât ouch von der grôzen stat disen kiel gevüeret danne - dâ vore lac manic vrum man - , diu ist Trôje genant , dâr inne ist manic wîgant . Olixes heizet der koufman , der disen kiel vuorte von danne . >dô sprach Achilles : <frou mîn , sol ich von iu gewis sîn , daz diser rede alsô ist , sô muoz ich dar in kurzer vrist und muoz an disen kiel gân , und ist der kleinôte vile dâr an , gürtel unde rîsen , dâr inne muoz ich mich prîsen ; und ist daz diser koufman den kiel hât gevüeret danne , der dâ heizet Olixes , sô wile ich mich vermezzen des , daz ich disen koufman vruo mit koufe well bestân . >dô sprach daz kündic wîp : alsam mir mîn sêl und mîn lîp , ir dunket mich sô milte , iu zæme wole swert unde schilt , als ich mich wærlîche kan verstân . .> si sprach : daz zimet wole einem manne ; mir zimet niht wan ein rîse , dâr în sol ich mich prîsen . daz kündic wîp sprach zehant : < von wiu ist iu der man bekant , der dâ heizet Olixes ? .> Achilles sprach : waz wellt ir des ? ich hân vile von im hoeren sagen hier vore bî mînen jungen tagen ; ich hân in anders niht bekant . daz alt wîp sprach : < ir sît genant Achilles der liep hêrr mîn ! .> er sprach : <nû lâ dîn rede sîn oder ich heize dir tuon den tôt . .> dô muoste si swîgen durch nôt . er gie in zorn von ir danne , der wole gezogen man , zuo sîner juncvrouwen , die wolte er minniclîche schouwen . er sprach : < juncvrouwe , nû sît vrô ! sît ez ergangen ist alsô , iuwer sorge wile haben ein ende âne alle missewende . ein kiel wile vruo ze|der burc gân : daz ist ein werder koufman , der ist Olixes genant , er ist ûz mînes vateres lande ; der bringet uns beidiu ane wân mit im gar vroelîchen danne . daz hât gesaget , sam mir mîn lîp , ein vile kündigez wîp . .> diu juncvrouwe wart vröuweden vol und gehabete sich âne mâzen wole . des morgenes dô ez tagen began , dô begunde Achilles ûf stân . er sach den kiel zehant stôzen schône an daz lant ; daz kunde er wærlîche spehen , wan er hæte den kiel gesehen . zuo der juncvrouwen er dô gie , mit armen er sie umbevie . er sprach : juncvrouwe Vriudenrîch , bitet iuwern vater minniclich , daz er iu lâze mit vröuweden gân an disen kiel wolegetân , sô hât unser sorge ein ende âne alle missewende . .> dâr nâch an der selben stat gie diu vrouwe , als er sie bat , hin vüre iren vater stân . ich was dir ie dienestes undertân , .> sprach si , < liebez veterlîn , nû tuo mir dîn triuwischîn und tuo , lieber hêrr , des ich dich bite durch dîn tugentlich sît ; dû bist mir lieber danne mîn lîp , sprach daz tugentlich wîp . der küninc sprach : < Tohterlîn , sprich , swaz dû wilt , daz tuon ich . .> si sprach : < ich bite dich sêre durch dîn küninclich êre , daz dû ez lâzest , hêrr mîn , in genâden und in hulden sîn , daz mir der kiel werde bekant , der her komen ist in ditz lant . dâr an ist kleinôt genuoc , daz si der kiel kûme ertruoc ; der kouf mir driu oder zwei . er sprach : under umbe gebe ich niht ein ei ! alsô sprach der küninc hêr : <wil dû hundert oder mêr , diu koufe ich dir ze miete ; dâr zuo swaz dîn lîp gerne hæte , daz sî dir niht verseit . >dô dankete si sîner vrümicheit . diu vrouwe bereitte sich sêre . drîzic vrouwen hêre wurden schoene mit ir bereit . dô vuor si schône , als man seit , zuo dem kiel , der dâ was komen , wan si hæte von im vile vernomen , waz ir Achilles hæte geseit vüre die ganzen wârheit . als ich an dem buoche las , Achilles ir diu nâhest was . ûf den kiel si dâ gie . Achilles sie dâ schoene entvie bî der hant und wîste sie danne an den kiel ; dâ was an vile manic man verborgen , di lâgen dâ âne sorgen ; vile manic guot îsengewant man dâ , an irem lîbe vant . dô si dâ kômen an den kiel , vile manic vrouwe daz golt an viel ; eteslîchiu was dâ sô kluoc die sîten , borten schouweten genuoc , sûmlich gürtel , rîsen , dâr în wolten si sich prîsen , swelich veder hermelîn schouweten , di solten di schoenesten sîn . dô si sîn veilten genuoc , dô was Achilles alsô kluoc , der begunde zuo einem swerte gân . er sprach : < ouwê wær ich ein man , sô wolte ich koufen ditz swert , wan sîn mîn lîp mit herzen gert ! >dô Olixes daz ersach , zuo sînem gesinde er dô sprach : < vüre disen kiel balde danne ! Achillem ich hier vunden hân ! >dô des Achilles wart gewar , sîn vrouwen vieng er offenbâr bî der hant , er sie niht liez ; di andern manne her ûz stiez , wan einiu diu bî ir beleip ; die andern man ûz treip . dâ mit der kiel vuor danne , als ich von in vernomen hân . hei wie di segel duzzen , dô si ûf dem mer vluzzen ! diu vrouwe grôz vröuwede gewan , dô sie Achilles vuorte von danne . alsô vuoren|si über mer , biz si kômen zuo der Kriechen her . dô wart dem küninge gesaget mær , wie sîn schoene tohter wær gevuort an dem kiel danne . dô gewan er manigen man und wolte im|ez genomen hân ; des mohte dô niht ergân . dô in diu schiffunge wart bereit mit manigem helde , als man seit , dô was der kiel gevüeret danne mit sîner tohter wolegetân her über zuo der Kriechen her was er gevaren über mer . dô daz der heidene küninc ersach , dô leit er swær und ungemach ; an lîbe und an herzen gewan er grôzen smerzen . ô|wê , .> sprach er , < tohter guot , wer machet mich nû wole gemuot ? sô ich dîn schoen ane sach , mîn herze dir des verjach , daz nie sô schoenez wær gesehen . des muoz ich von schulden jehen , daz ich verloren hân den sin . mîner vröuweden tage sint dâ hin ! mîn herze muoz ligen tôt , sô ich an dîn mündelîn rôt gedenke und an den lîp dîn , der niemer schoener mohte gesîn . dîn ougen gâben liehten schîn ! ouwê ! wær tôt daz herze mîn von dînem grabe gegangen ! dâr umbe sô wolte ich hangen ouwê ! daz dîn lîp wole getân sol werden einem boesen manne , der dich hât mit trügeheit gewunnen hier daz ist mir leit . .> er begunde jâmerlîchen klagen und hæte sich selber nâch erslagen . daz hâr er ûz dem houbete zarte , daz er dâ von blôz wart . waz half sîn klagen dô ? swaz er geklaget , des was si vrô . dô der kiel an daz lant stiez , der vrouwen er vile wole gehiez , der vrouwen alsô wole getân , die er hæte gevüeret danne . dô wart dem küninge gesaget mær , daz der kiel komen wær und daz Achilles wær dâr an gevüeret mit gewalt danne , mit im ein schoeniu vrouwe guot , die er schoene hæte in huote . der rede was Menelaus vrô . zehant sante er ein boten dô , ob ez diu wârheit wær , daz Achilles gemeit komen wær über daz mer dâ vüre die stat Trôja . als im dâ vore was geseit vüre die ganzen wârheit . dô in der bote ane sach , der entvie in vlîziclîche und sprach : willekomen , Achilles , lieber lîp , dû und dîn wolegetânez wîp , vile gerne ich dich gesehen hân ; dû bist ze|wâr ein vrumer man . .> mit der rede reit er drâte , er kom dem küninge niht ze spâte . er sprach : < lieber hêrr mîn , ich wile dir sagente sîn die rehten wârheit : daz man dir vore hât geseit , daz solt dû vüre ein wârheit hân . ich sach in selp mit ougen an . er vüert ein minniclîchez wîp , diu ist im liep sam der lîp , die schoenesten die ich ie gesach . .> der küninc zuo dem boten sprach : <gesell , ich wile mit dir dar und wile sîn selp nemen war . mir ist vile von im geseit . ich muoz selp die wârheit sehen mit den ougen mîn , ob ez allez an im müge sîn , des diu werlt von im jihet ; des mac ich gelouben niht . >dâ mit huop er sich balde danne , unz er kom zuo dem vrumen manne . dô er sîn antlütze ersach , vile vroelîche er zuo im sprach : willekomen , Achilles , lieber man , ich hân dich gerne gesehen an , dich und den gesellen dîn ; dû solt im billîche holt sîn . schoener wîp ich nie gesach ! alsô der küninc wider in sprach . dâ mit er urloubes gert , als in dâ sîn zuht lêrt . er hiez den marschalc drâte îlen , wan er in des bat , daz er im herberge gæbe schôn des wolte er im geben lôn - reht zuo der hütte sîn , dâ mahte er wole âne angest sîn . er jach , er hæte dâ guoten gemach : alsus der küninc verjach . daz wart dô schier getân . daz bezziste matraz man im gewan ; daz sante er im ze miete , daz er|ez durch sînen willen hæte . dannoch saz er in vrouwen kleit . zehant wart vile schier bereit ritters kleider bezziste , daz nieman bezzeriu weste . dô er geruowte siben tage nâch des buoches sage , dô sante der küninc ein halsberc guot Achillen , des vröuwete sich sîn muot . er sante im dannoch mêre allez durch sîn êre : îsenhosen unde schilt sancte Menalaus der milte ; blaten , helm und zimier , hersenier, sper und alle zersante er im , als er solte , wan er was im holt . swaz ein ritter haben sol , daz wart im genzlîche wole . dô er alsô wart bereit , er gedâhte an sîn manheit . er sprach : < solte mîn boeser lîp hier ligen als ein kranc wîp ? des sol mit namen niht geschehen . ich muoz di Trôjær sehen , wie ire vrümicheit sî gestalt ; ich bin ze junc noch ze alt , dâ von wær mir von herzen leit , ob man niht vrümicheit von mir seit . dâ von wile ich si vroelîche bestân , swie halt ez mir sule ergân . des morgenes dô ez tagen began , dô trabete er schône ûf den plân . er was bereit alsam ein helt , der ze strîte ist ûz|erwelt . er stapfete ze Trôje vüre die stat , sîn lîp niur strîtes bat . er gert eines vrumen mannes , der gegen im stapfet ûf den plân . dô wart in die stat gesaget den helden drâte , ez wær gestapfet ûf den sant ze|wâr ein stolzer wîgant , der wolte die Trôjære bestên dâ mit swære . daz erhôrte Hector . er sprach : ze|wâr er sol hier vore niht lanc stân âne strît . rîche mir daz harnasch , des ist zît ; ich muoz zuo im ûf den sant . >dâ mit wâpenete er sich zehant . im was an in unmâzen zorn . daz ros nam er ze beiden sporen und stapfete dâ mit ûf den sant ; gein Achillem er dô rante . dô daz Achilles ersach , gein sînem knappen er dô sprach : < tuo mir her daz grôz sper , mir ist ze ritterschaft ger ; er muoz mir rûmen ditz wal . er sprangte daz ors , daz ez erhal . alsô tet ouch Hector . ze Trôjen vore dem bürge|tore ire sper si zerstâchen gar , daz si zerbrâsten ze|wâr . zwei anderiu nâmen si in di hant : allrêrest wart ein tjoste gerant , daz man schoener nie gesach und daz man in beiden jach , si latzten betete einander dâ ; daz geschach vore Trôja . ir decheiner hæte den sic genomen , des müesten|si von einander komen , wan si dô mohten niemer . di wunden muoten si sêr . des wart ire ritterschaft niwiht , diu unmaht hât mit in pfliht und hæte in an gesiget gar , daz saget uns daz buoch vüre wâr . dô Achilles ze hûse kam , vile leidiu mær er vernam , wan im wart gesaget sus , daz der küninc Menelaus hæte im genomen sîn wîp ; daz gie im nâhen an den lîp . sîn herze sich vore leide zarte , daz er unmâzen siech wart von diser grôzen untriuwe ; sîn leit wart dicke niuwe . ich wile iuch daz wizzen lân , wie si dem küninge wart undertân . dô Achilles von dem hûse schiet , als im sîn will , sîn herze riet , vüre die stat ze Trôja , dô gie Menelaus dâ zuo Diadamia der minniclich . er sprach : <frou , iuch niht entswîche ze|wâr iuwer vrümicheit ! wan mir ist von herzen leit swaz iu , vrouwe , wirret und iuch an vröuweden irret . dâ von sulet ir niht verzagen , leidiu mær muoz ich iu sagen : Achilles , iuwer lieber man , der iu niht lieber werden kan , der hât verloren sînen lîp . >dô sprach daz wolegetân wîp : < hêrr , wer hât sô geseit ? ich sach selp die wârheit , daz er ze tôde erstochen wart an der êrsten tjoste vart , des mac ich iu gelougen niht ; ditz was ein jâmerlich geschiht . ouwê ! solte er mir hân gelebet ! sîn lîp ie nâch êren strebet . alsô sprach der küninc dô : <frou , ir sulet doch wesen vrô , ez mac anders niht ergân , sît ich in nû verloren hân . >dô diu vrouwe erhôrte Menalaus wort , si sprach : < unsælic lîp ! war sol ich , ellendez wîp , sît ich dich verloren hân ? wie sol ez mir vürebaz ergân ? wie hân ich vriunt und mac verloren ! ouwê daz ich ie wart geboren ! wâ nû ? tôt , nû nim mich hin ! ich hân verloren mînen sin . mîn ougenwünne ist mir zergân . mit wem sol ich nû vröuwede hân ? wie kom ich von dem vater mîn ! daz leit muoz mir nû niuwez sîn . ô|wê alle di nû sint , di klagen daz vile kleine kint , daz ich zuo mînen brüsten hân ! ô|wê wie sol ez mir ergân ! >dô sprach Menelaus : <frou , nû klaget niht alsus ! nû sît ir doch ein zühtic wîp ; verderbet niht iuwern schoenen lîp ! ich wile iuwer pflegen mit êren vile - vore nieman ich daz helen wile - , ir müezet des geniezen , daz ir iu niht liezet verdriezen iuwern tugenthaften lîp , des habet ir er vüre alliu wîp . wan ir sulet die krône tragen alsô schône in mînem künincrîche , daz wizzet sicherlîche . >dô daz ]frou Diadamia erhôrte des küninges wort dâ , dô tet si als ein ellendez wîp . si sprach : < ich entvielc iu mînen lîp , hêrr hêrr Menelaus . sît ez ergangen ist alsus , daz Achilles ist hier tôt , êr ich lîde ein boeser nôt , sô wile ich , lieber hêrr mîn , varn ûf die genâde dîn . ich bin ein ellendez wîp , ich hân niht wan mîn eines lîp , vüre wâr ich , hêrr , daz sage ; und daz kint , daz ich trage , daz mac , lieber hêrr mîn , von mir niht gescheiden sîn . bî dem sol ich gedenken wole an Achillem , als ich sol . daz sol dir , hêrr , niht wesen leit ; mich riuwet sîn vrümicheit und ouch sîn junger , werder lîp . ô|wê wie gerne ich wær sîn wîp ! >dâ mit der küninc mit zühten sprach : < lât varn swær und ungemach ; ez mac anders niht ergân . >dâ mit wîste er di vrouwen danne vile schône in sîn gezelt , daz dâ geslagen was ûf daz velt . dâ hæte er sie âne sorgen wole siben tage verborgen . dâr nâch Achilles kreftic wart . sîn lîp daz niht langer spart , er riet zuo Menelaum hîn und sprach zuo im mit guotem sinne : er sprach : < küninc hêre , wâr umbe hâst dû sô sêre dîn zuht an mir zerbrochen ? waz hâst dû an mir gerochen und an mînem armen wîbe und ouch an irem lîbe ? wes hâst dû dâ mit gedâht , daz dû sie hier von mir hâst brâht ? des hân ich doch gedienet niht ; ich en|ruoche waz mir vürebaz geschihet . des antwurte im der küninc dô : < ez ist ergangen niht alsô , ich wile dir sagen di wârheit : ez sol dir niht wesen leit , sie ist begraben und ist tôt . jâ vorhte ich dînes herzen nôt und sagete dem gesinde dîn , daz si wolte gerne bî mir sîn . von der rede geschach in leit ; si hæten ez vüre ein wârheit . jâ behüetet sich wole mîn wîser lîp , daz ich dir iht neme dîn liebez wîp . dû solt von dînem herzen lâzen dînen smerzen ; sô ez anders niht mac gesîn , sô râte ich , lieber vriunt mîn , daz dû dich gehabest wole ; ein anderer ich dir geben sol und dâr zuo guotes alsô vile . .> Achilles sprach : < ich en|wile niht guotes nemen wan mîn wîp . ich verbiute ez ze|wâr mînem lîbe , daz in die Trôjære iht bringen in dechein swære : vehten wile ich iu verloben . .> Menelaus sprach : < dû wilt toben , wilt dû dînen werden lîp verderben umbe ein solich wîp . nû bist dû doch ze|wâr ein man , der kranken muot nie gewan . .> Achilles dâ mit urloubes gerte ; des wart er von im gewert . er hæte einen gesellen sus , der was geheizen Patroclus und was im dienestes undertân ; einen bezzern vriunt er nie gewan . er bat in durch sîn êre : gesell , gip mir dîn lêre , wie ich die Trôjære bringe in grôze swære , sît dû vehten hâst verlobet ; dâ von mîn herze vaste tobet gegen Trôjen der grôzen stat , diu manigen vehtær hât . lîch mir dîn harnasch ; geselle , sprich ! .> Achilles sprach : < daz tuon ich . ich wile dich wâpenen alsô wole , als ich von rehte tuon sol . ein tiepen legete er im an , diu was minniclich getân , dar ob ein halsberc wîz , diu was geworht mit vlîze , einen wâfenroc durchslagen , in mohte ein keiser hân getragen , dâr under ein blaten steckelîn , diu niht vester mohte gesîn . sînen helm truoc er im zehant ; dâr ûf er sîn ze|mir bant , daz was âne mâzen rîche . zwô vetache alsô hêrlich bant er ûf den helm schoene . er sprach : <gesell , daz sî dîn lôn . .> die vetache wâren snêwîz , dâr ûf geworht mit vlîze loubær diu wârn goltvarw , des nam dô manic recke war . sîn selbes schilt er im truoc , der was edel und rîche genuoc : halber was er goltvarw , anderhalp nam ich sîn war , dâ was er rûch als ein ber ; im was ze ritterschaft ger . durch di riuch , als man mir seit , gie ein stric , der was breit ; von wîzen berlen dicke hæte er dâ durch stricke . zwô îsnîn hosen veste , die bezzisten die ieman weste , lêch im ouch der geselle sîn , Achilles , ûz sînem schrîne . dô drabete er schône ûf den plân , mit im wole driu hundert manne , die wârn ouch ûz erwelt und ouch ze strîte vrum helt . dô wart in die stat den Trôjær gesaget von in vremediu mær , wie die Kriechen wæren komen ze velde , als ir êr habet vernomen . dô daz vernam hêrr Hector , < ze|wâr ich muoz dâ vore den werden recken bestân , wan ich von im gehôrt hân , daz er des sî vile volwert , daz ich im bite mîn swert . .> im was gesaget dâ mære , daz ez Achilles wære . zehant schuohte er sich ritterlîche , sîner kunft was er vröuwedenrîche . er sprach : < gebet mir daz harnasch guot , zuo vehtenne stêt mir mîn muot . .> die hosen er an sich nam , als einem recken wole gezam , dâr nâch ein halsberc snêwîz , geworht mit guotem vlîze ; mit golde wole geworht grôz arne enmitten reht dâr inne wârn . dâr über er die blaten leit , diu was guot unde wît . von zindâl grûwen unde rôt , als im sîn vrümicheit gebôt , was sîn wâfenroc gezieret und sîn tec gefurrieret . ich sage iu , wie sîn helm was , als ich an dem buoche las : er was von vestem stal geworht überal . sîn ze|mir was ein pantil , geworht ze sprüngen harte snel ; silberwîz was sîn gestalt , ze wunsche was ez manicvalt geworht ûf den helm guot . sîn ors vaste in sprüngen wuot . er vuorte einen schilt der selp degen milt , der was grüene als ein gras ; vile schoene dâr an entworfen was ein pantil von wîzen berlen grôz . den recken dô des niht verdrôz , er stapfete vüre daz burctor ; dâ sach er Patroclum vore haben in der gebære , sam ez Achilles wære . <ahî , .> sprach ez Hector , < Achilles mir niht vore hier haben sol ûf disem plâne ! .> er rante in ritterlîchen an . Patroclus des dâ niht en|liez , sîn vrümicheit in dô gein im hiez kêrn mit einem grôzen sper ; zesamene was in beiden ger . dô si diu ors ersprangten schône , dô gap Hector einen swæren lôn mit sînem sper , als im wole zam , dâ von Patroclus den tôt nam . daz was im dô ein boeser gewin . enmitten stach er daz sper durch in , dâ von er sîgen began . mit im was vile manic man komen ûz der grôzen stat , als si dô ire herze bat ; die wânten alle gelîche , ez wær vile sicherlîche Achilles ze tôde erstochen und si wærn an im gerochen . des wârn si von herzen vrô und lobeten got von himel dô . dâ mit Hector kêrte , als in sîn manheit lêrte , nâch den andern ûf den plân ; si vluhen angestlîchen danne . si kêrten gein der Kriechen her . ez wart dâ maniger âne wer , den er dâ ze tôde sluoc ; von im wart jâmers genuoc . dâ mit kêrte hêrr Hector wider zuo der stat tore ; er hæte der Kriechen vile erslagen , beidiu recken unde zagen . dô wart Achilles geseit , daz sîn gesell gemeit hæte den tôt genomen ; tôter wær er komen . dô Achilles offenbâr erhôrte disiu leidiu mær , zuo dem küninge gie er sus . er sprach : < küninc Menelaus , lâ mich des geniezen , ich lie mich nie verdriezen , ich leite umbe dich ie swære : swanne ich erhôrte diu mære , daz dîn dinc niht eben lac , sô trahte ich naht unde tac , wie ich dîn grôz êre erwürbe âne herzensêre ; des solt dû mich geniezen lân und lâz mich den werden man bestaten êrlîche , daz stêt dir tugentlîche , .> sprach Achilles wole gemuot . ich wile mit mînem guote mit seltsænen sachen ein betehûs über in machen mînem apgote ze êren , sîn lop dâr inne mêren . ich hæte den strît verlobet , wan ich nâch mîner vrouwen tobete : daz gelübede wile ich lâzen varn , mîn apgot sol mich bewarn . ich muoz mînen gesellen rechen ; ich muoz ouch ze tôde stechen drî oder vier , daz sulet ir gelouben mir . >dô sprach ez Menelaus : < Achilles , ich getrou dir sus genzlîcher vrümicheit , diu ist mir von dir geseit . dû bist ein degen des lîbes gar ; dîn herze , dîn lîp vile wole getar bestên einen helt guot . nû habe dir allen dînen muot , unde swes dîn herze gert , des solt dû sîn von mir gewert . .> Achilles vuor mit arbeit , unz er daz betehûs bereit ; dâ bestatete sînen gesellen inne daz heidenisch gesinde . dâr nâch in kurzen zîten wolte er niht langer bîten , Achilles der gewære , er wolte die Trôjære mit strîte aber dâ bestân ; dâ muoste ez an ein vehten gân . er wâpenete sich vile schône . er sprach : < ich muoz Hectoren den lôn geben an diser stat , der mînen gesellen verderbet hât . .> sîn harnasch er dô an sich nam . er bant den helm , als im zam , den er schoene verzimiert hæte , als sîner vrümicheit wole an stêt . als ich iu vore gesaget hân , daz zimier er gewan , daz sîn geselle gevuort hæte . ei wie tugentlich im daz stêt ! ez vuorte ouch der degen milt ze|wâr reht den selben schilt , den Patroclus an sich nam ; den vuorte er ouch âne alle schame . dô sprach hêrr Menelaus : < ich muoz mit dir alsus : oder mit dir ersterben oder mit dir ruom erwerben . erwapenet sich ritterlîche , alsô reht wünniclich , als ein küninc von rehte sol . sîn wâpen stuont im wole : Wâpenroc , dec und ze|mir , helm , sper und alliu zier muoste überdâht sîn mit einem guoten baldekîne . er vuorte ouch an sîner schar zehen tûsent ritter , daz ist wâr . si zogeten vüre daz burctor . daz wart gesaget hêrrn Hector , der wâpenete sich minniclîche ; des gezoges was er vröuwedenrîche . Priamus und Parîs wâren des beide gewis , daz Achilles wære tôt mit grôzer swære . Priamus mit vröuweden sprach , dô er die küninginne an sach und die vrouwen ûz Kriechenlant , diu Menalaô was erkant und von im danne gevuort wart - die rede ergen ir niht versparte : er sprach : wellt ir beide sehen - des siges müezet ir uns verjehen - , sô gêt ûf daz burctor , dâ sehet ir schoene die Kriechen vore haben mit wünniclîcher rote ; sô bitet iuwer apgot , daz ez uns siges well verjehen , sô müget ir hiute wunder sehen von manigem tôten , der dâ lît ; gêt ûf daz burctor , des ist zît . >dô sprach diu küninginne mit vile guotem sinne : < dû solt dich êr wâpenen lân , wan ich des nieman sô wole gân , weder man noch wîp : ze|wâr dich sol mîn lîp selp hier wâpenen rîtærlich ; >sô sprach diu küninginne rîche diu was Thetis genant : < dich wâpenete nieman danne mîn hant . .> daz harnasch hiez man dar tragen , daz was mit golde gar durchslagen ; dâr în wâpenete in diu küninginne mit vile grôzem sinne . über daz harnasch si im leit ein grüenez sament , dâr în was golt getragen . man hæte in niht vüre einen zagen , dô er daz harnasch an sich nam , als einem küninge wole gezam . sîn helm wole gezieret was : ein boum grüene als ein gras stuont oben ûf dem helme sîn , dâ hiengen bleter güldîn von dem boume ze tal , swanne er ersprangte , daz ez erhal . dô in diu vrouwe gewâpenet hæte , als einem küninge wole an stêt , dô sprach Thetis diu küninginne : < Helena , dû solt mit sînen wâfenen dînen lieben man , wan ich im aller êren gân , wan er ist mîn liebez kint ; ze|wâr dîn minne machet in blint , swanne er dich sihet mit ougen an ; sîn herze dir alles guotes gan . >dô sprach ez Helena : ze|wâr ich wâpenen in iesâ , als ich von rehte tuon sol . ich bin ganzer vröuweden vol , swanne in mîn ougen sehent an ; mîn lîp im alles guotes gan . ein harnasch wile ich im an legen , disem jungen swertdegene , daz koufete man mir an dem kiel , ein man dem ez wole geviel , daz keiser , küninc noch dechein man solich harnasch nie gewan . .> daz harnasch man ir dar truoc , daz was edel und rîche genuoc . si legete im an ein spaldenier , daz mohten rîcher küninge vier niht haben vergolten , ob si ez gelten solten . dar gie sîn vrouwe hôchgemuot und schuohte in in die hosen guot ; si wârn von Kerlingen , si hæten güldîn ringe ; ûf dem schinebeine lac edel gesteine . dô er di hosen an leit ein halsberc edel unde wît der wart im schoene dar getragen ; dâr ûf wârn geslagen lewen von rôtem golde grôz ; den lewen von dem munde vlôz rinc von stahel veste , daz nieman bezzer weste . diu vrouwe gap im daz wâpen an . si sprach : < hêrr und lieber man , nû sende dich unser apgot schier wole gesunden her zuo mir ! diu blate was von stahel breit , dâr ûf negel , als man seit , geslagen von gimme schoene , die gap diu küninginne ze lône ; von Magnêt hæte si smallen , si mohte im wole gevallen . daz die riemen solten sîn , daz wâren borten sîdîn . ein wâpenroc si im an leit von einem blâwen samîte , dâr ûf wârn güldîn stern und ouch von swarzen zobel bern , geziert mit edelm gesteine wâren si gemeine . ein hersnier gap si im ûf sîn houbet . si sprach : < wær mir des niet gelobet , daz ich den tôt vüre dich næme , swie ez halt mir dâr nâch kæme ! .> diu edel vrouwe im dô zehant daz hersnier weinente ûf bant . si sprach : < edeler Parîs , dû solt sîn von mir gewis , daz ich dir bin mit triuwen holt , daz hâst dû wole umbe mich versolt . .> einen wâpenroc von blâwem samîte , geziert mit berlen und edeln steinen gemeit , ein swert si im umbe bant , daz mahte vergelten niht ein lant . der vezzel was ein bort breit , mit golde wole durchleit . ûf der scheide was ergraben mit güldînen buochstaben : ditz swert sneit stahel und îsen als ein schær tuot ein rîsen . zwêne sporen si im umbe bant , diu vrouwe mit irer wîzen hant . daz ors man im dâ brâhte , daz was mit samîte bedâht . den helm er dô ûf bant ; von der vrouwen schiet er zehant . der helm was liehter danne ein glas . ich sage iu , waz dâr ûf was : ein ar von golde dâr ob swebet , er was reht als er lebet . einen schilt er an den arm swanc , der was breit und niht lanc , ze wunsche alsô gemezzen , dâ was niht an vergezzen . daz sper er in die hant nam , als sînen êren wole gezam . dâ mit er dannen stapfete , diu vrouwe im nâch kapfete ; vile manigen zaher si dô liez . dem apgote si dô wole gehiez , si wolte ez iemer êren und niemer von im kêren , daz ez behüetet iren lieben man . mit im zogete vrümiclîchen danne ze Trôjen vüre daz burctor Priamus und Hector und vünv tûsent ritter guot , di alle wâren schoene behuot . dô si dâ vüre die stat riten , dô wart niht langer vermiten , die vrouwen giengen nâch ire spore hôch ûf daz burctor . dâ sâhen si Trôjær haben mit vile grôzer swær . dô sach ouch Menelaus di schoenen küninginne alsus sitzen ûf dem burctore ze|wâr , des nâmen sîniu ougen war . zehant er vrides gerte , des vrides man in gewerte . des wart er herzenlîchen vrô . zuo dem turne reit er dô , dâ diu vrouwe ûf saz ; mit zühten redete er daz : er sprach : < ich wile mit zühten gerne , einer rede sulet ir mich gewern . .> si sprach : < hêrr , nû sprich , rede hier mit zühten wider mich , daz ez hôher hier disiu küninginne , diu dâ sitzet an diser zinne ; alsô sprach Helena : < diu küninginne sitzet aldâ , diu dâ Thetis ist genant , vile wît ire tugent ist erkant . gegekroenet si beide sâzen , doch lûhte âne mâzen diu küninginne Helena : reht als man hæte ein spiegel dâ in des turnes vensterlîn gesetzet , kreft alsô was ire schîn . zuo den vröuweden was vile nütze . ire vile liehtez antlütze gap sô grôzen liehten schîn , daz ez niht vinster mohte sîn ; swer in der vinster gienc , ire liehter schîn die alvienc , die mit ire kurzewîl solten gân . er ist ze|wâr ein sælic man , swer mit irer schoene wonen sol , wan si tuot in den ougen wole . schoener wîp wart nie geboren , si was an schoenen ûzerkoren : ire ougen in dem houbete âne wân lûhten als der trimontan . von ire schuohen was daz burctor liehter danne ez was hin vore . si was ouch minniclich gestalt , si was ze junc noch ze alt ; an ir was niht vergezzen , ze wunsche was si gemezzen . ire lîp kunde niemer schoener sîn , ire munt bran als ein rubîn . dô der küninc ire schouwen ersach , vile zühticlîche er wider sie sprach : <sag mir , wie kumet daz , vrouwe mîn , daz dû bræche di driu dîn an mir ? nû was dir wole bekant , daz dir dienet liut und lant und dâr zuo allez daz ich hân , daz was dir allez undertân . diu krône , di hiute dîn houbet treit , diu wart dir von mir bereit . dir dienten al mîn manne und wârn dir dienestes undertân . dâr zuo hæte dû in der schar zwei hundert vrouwen , daz ist wâr , die tâten swes dîn herze gert , des würde dô schoene von in gewert ; sweliche des under in niht en|tet , diu muoste der rûmen dâ ze stat beidiu stat unde lant , wan swer dînen muot erkantet , der muoste dînes willen varn allez bî den selben jârn . mir ist daz wole erkant , dû hietest vergolten ein lant mit guot des ich niht en|weste , die vriunde und die geist . die vorhten sêr dînen zorn . in Kriechen bist dû geboren . ich hiez ouch dîn an aller stat hüeten , swâ dîn vuoz trat , daz weder grôz noch kleine stein ruorten an die vüeze dîn . ich hiez bewarn , daz dechein loup noch von Molten dechein stoup dir dîn ougen niht ruorten noch an dînen lîp iht vuorten . swaz lint was und klâr , daz hiez ich allez dar dînem lîbe gewinnen : dannoch vüer dû von mir hinnen . dâ von weste ich gerne die mær , von wem mir leit geschehen wær , daz dû mit Parîs vüer von danne , wan ich sîn niht gedienet hân . .> diu vrouwe zühticlîchen sprach : < dô schiuf dir selp ungemach , daz ich bin gevarn danne . in mînen muot ich nie gewan den muot und die sinne , daz ich mit im wolte von hinne , unz diu vrouwe vrouwe Venus mir gap gedanc , den muot alsus , daz ich mit mînen sinnen in begunde von herzen minnen . daz tet ich dir schône bekant , dô Parîs mir wart gesant , dô ich ob mînem tische saz ; vile selten ich der rede vergaz : ich bat dich durch dîn êre von herzen alsô sêre , daz dû Parîs hieze varn , dû gewunnest schier bî dînen jârn von im grôzen smerzen an lîbe und an herzen . ich kunde dir in erleiden niht , dâ von ist disiu geschiht komen von der minne . Venus diu gotinne , diu brâhte mich ûf die vart , daz mir sîn zemuot wart . vüre wâr ich dir daz sagen kan , si schuof , daz ich vuor mit im danne . >dô der küninc erhôrte der küninginne wort , dô begunde er wider sie jehen : gedenke , ob dir sî iht geschehen liep von den schulden mîn , des lâ mich geniezente sîn . gedenke , wie ich dich gezogen hân , daz nie dechein wîp ire man sô lieplîche hât gezogen , daz ist wâr und niht gelogen . dû wær sô kleine dô ich dich nam , daz dû vore kintheit hiete niht schame , wan ich dich an dem arme truoc . ich gap dir alles des genuoc swes dîn lîp , dîn herze gert des würde dû alles gewert ; dîn lîp wart von mir vrisch , sô ich dich zuo dem tische truoc an mînem arme . ich hiez dir machen warm , swanne dir was heiz , ich machete dich kalt ; mit vröuweden bist dû worden alt . dînes willen gerte ich ze aller stunt . sît dû mir allrêrest würde kunt , sô brach ich dînen willen nie . dîn gebot ich nie übergie . des hân ich sêr entgolten . ich hân dich nie gescholten noch nie arges gesprochen ; ich zôch dich vünvzehen wochen als ein henn ein hüenelîn . wilt dû dâr umbe mîn vîant sîn ? des hân ich doch gedienet niht . dîn wengel , diu man dâ sihet , diu sint von mînen schulden klâr ; dîn hâr als die sîden var des hiez ich hüeten ze aller stunt . ô wê dîn rôsenvarwer munt ! sol ich den mîden sunder wân , swie ich sîn doch niht gedienet hân ? .> der küninc aber zuo ir seit : <frou , sage mir die wârheit , ob ich die stat gewinne , wilt dû mit mir von hinne oder wilt dû bî Parîs bestân ? .> si sprach : geloube mir sunder wân , daz ûf disem ertrîche diser liebe nie wart gelîch die ich zuo Parîs hân . vrouwe nie liebern man gewan wan mir Parîs ist ze aller stunt . daz sîn vinger würde wunt : ich liez dich küninc êr toeten mit angesten und mit nüeten . .> er sprach : < sol ich vüre ein wârheit gelouben daz dû mir hâst geseit , sô muost dû lîden von mir swær . .> si sprach : <var hin , dô trügenær ! iedoch wolte er langer bî ir sîn . si sprach : <sag ûf di driu dîn , wer mac sîn der vrum man , der Achilles wâpen an hât , des nimet mich wunder ; er habet aldort besunder . .> der küninc sprach : < wes vrâgest dû des ? ez ist ze|wâr Achilles . knehen er ! wan in hât Hector ertoetet vore dem burctore , alsô hât man mir geseit vüre die ganzen wârheit . .> si sprach : < gip mir hiute ein lêhen und lâz mich Achillem sehen , wie sîn lîp sî gestalt , ob er sî junc oder alt . .> er sprach : küninginne , daz sol sîn , wan er ist der gesell mîn . ûzehant er winkete Achillem dar , des nâmen di ritter alwart . dô er hin zuo stapfete er wart vile an gekapfet von den Trôjæren . zehant seit daz mære , daz Achilles noch lebet , der nâch ganzen êren strebet . den helm er dô ab bant . den vrouwen wart er dô bekant ; di lobeten dâ sîn manheit . dâ mit er von der vrouwen reit , er und Menelaus . dâ mit huop sich der strît sus . si scharten sich ritterlîche unde reht tugentlich , als in beidenthalben gezam . Achilles in die hant nam ein vile grôzez vellesper ; im was nâch ritterschaft ger . gein im machete sich Hector , daz geschach ze Trôje vore dem tore . diu ors triben si mit den sporen , si wârn zwêne recken wolegeboren . dô si diu sper zerbrâchen , ire schilt begunden krachen ; zwei anderiu nâmen si in die hant : allrêrest wart ein tjoste gerant , daz man soliches nie vernam . si riten , als in wole gezam , daz di schefte zerbrâsten gar ; des nâmen di ritter alwart . si riten ritterlîche zesamene , daz schilt unde sper bînamen zerstuben als ein lindenblat ; daz geschach ze Trôjen vore der stat . ze dem dritten mâl man in gewan zwei sper vuorten si dâ danne alsô vrümiclîchen und alsô ritterlîchen , daz nie dechein tjoste sô wart getân . man seit von herzoge Iran und von hêrrn Dieterîch : des vehtennes was dem niht gelîch , daz dise zwêne manne vore Trôje hæten getân . ze dem vierden mâl man in gewan zwei sper , si drabeten ûf den plân ; zesamene was in beiden ger . Achilles stach sîn sper durch Hectoren dâ ze stunt , daz im der tôt wart kunt . dô daz gesâhen die Trôjær , dô vluhen si mit swær al gegen dem bürge|tore . Hector lac tôter hier vore . Parîs der junc degen begunde den strît dannoch wegen . vore Trôjen ûf dem velde gap er mit slegen grôzen gelt , daz manic kriec starp ze stunt und wart eislîchen wunt . ein kriec in bî dem zoume vieng , vile dicke er ûf sîn leben gie und sluoc in , daz er kûme genas . ein stolzer ritter bî im was ; swie der selp niht wær gewesen , Parîs wær niht genesen . der vieng den Kriechen alsô guot ze|wâr bî sînem îsen|huote und vuorte in in die grôzen stat gevangen , als in sîn will bat . Priamus und Parîs wârn des beide gewis , si muosten dâ bî Hector tôt belîben hier vore . dô di küninginne ersâhen ire nôt ; vore leide wârn si nâhen tôt . dô sprach diu vrouwe Helena : < ouwê ! Parîs , waz schaffest dû dâ ? wes vliuhest dû niht her in die stat ? mîn herze dechein ruowe hât , die wîl umbe dich ist der schal . ich wile in den turn ze tal vallen , wan des gêt mich nôt . wâr zuo sol ich , swanne dû bist tôt ? >dô sprach diu vrouwe Thetis : < mînes tôdes muoz ich sîn gewis unde lîst dû tôt alsus , vile lieber hêrr Priamus . alsô gie klage wider klage . < vernemet reht , waz ich iu sage , .> sprach diu vrouwe Helena , ze|wiu sol mîn krône stên aldâ ? .> die krône si mit der hant vieng ; der wurf in den turn gie , daz ez vaste dô erhal unde wart ein grôzer schal . dâ mit der stat burgær sâhen vile leider mær : dâ mit kom Parîs drâte und Priamus ouch in die stat . waz sol ich mêr dâ von sagen ? ez wurden recken unde zagen dâ erslagen genuoc , di man in di stat truoc . ouch wart dâ Kriechen ein michel teil erslagen , daz was ire unheil . dô Parîs zuo der vrouwen reit , dô lief diu vrouwe gemeit ab dem turne her ze tal vile trûriclîche und âne schal . wider Parîs si dô sprach : < mir ist vile leit dîn ungemach . Pararîs ab dem rosse saz , sîner zuht er niht vergaz . den helm si im ab bant , Helena mit ire wîzen hant . dâ sach si an der selben stunt , daz Parîs was eislîchen wunt ; daz bluot im über diu ougen ran . dô sprach diu vrouwe wole getân : < ô|wê mîner grôzen nôt ! Parîs , dû wilt ligen tôt mir under den armen mîn . .> er sprach : < dû solt âne angest sîn . ich mac , vrouwe , der wunden genesen , wile mir mîn apgot genædic wesen . .> diu vrouwe entwâpenete in zehant ; nâch einem arzâte si dô sante . den helm hiez si vüre sich tragen , der was mit kolben wole durchslagen ; der ar der ob dem helme swebete , der dâ was geworht als ob er lebete , der was zerslagen zehant , daz man niender dechein klô vant . Parîs sprach : < wer weiz vüre wâr , wâ mîn bruoder sî Hector ? >dô seite man im an der stunt , daz er ouch wære wunt . dâr nâch kom der arzât gegân hin vüre sîn bette stân und heilte in , daz er wart gesunt , reht als er niender wære wunt . daz geschach in vier wochen , als ich vore hân gesprochen . dâr nâch dô er gesunt wart , dô wart niht langer gespart , er vrâgete nâch dem bruoder sîn . er sprach : wâ ist der bruoder mîn ? .> dô muoste man im die wârheit sagen , niht langer mohte man daz verdagen , man sagete im daz mære , daz er tôt wære , von Achilles gewalt hiete er den tôt manicvalt von sînen handen genomen . er sprach : < er sol niht hin komen . ze|wâr ich wile in rechen und in ze tôde stechen . ûzehant sante er einen man , der im mit specke was undertân ; der was geheizen Helias , wan er ein guoter spehær was . er sprach : als liep ich dir sî , ervar , ob iht hier nâhen bî sî Achilles der degen ; dâr umbe wile ich dir geben ze|wâr vile rôtez golt und wile dir wesen holt . .> des antwurte im Helias : <jâ wæne ich daz nieman baz besêch danne mîn lîp . ez sî man oder wîp , ich vinde dir in als ich sol ; diu miet gevellt mir sô wole . ûzehant er im ein bouc bôt , der was von golde rôt , wan er ûf der wâge wac rôtes goldes vünf marke . zehant gienc er âne wer her ûz zuo der Kriechen her und was dâ wole siben tage ze|wâr nâch des buoches sage , daz er gesach die gelegenheit - daz wart Achillen dâr nâch leit - , wan er sach , daz Achilles niht wolte entwesen des , er wolte vruo und spâte gên , vile stæte wolte er dâ bestên in dem betehûse , daz ist wâr . er sach , daz er kniewete dâr vüre daz apgot und viel nider ; daz muoste in geriuwen sider . er bat umbe Diadamia , daz ir sîn apgot pflæge iesâ dort in jener werelt . er schuof dem apgote schoenen gelt vile vrümiclîche ze miete , daz ez di vrouwen schoene hæte und ir pflæge nâch heidenischen sîten ; des begunde er sîn apgot biten , wan im der küninc hæte geseit , daz si wær tôt , daz was im leit . dô daz diu spec hæte vernomen , vile schier was er hin wider komen und sagete daz selp Parîs . er sprach : < sô bin ich gewis , er muoz morgen an dem tage sterben , daz hât der wîssage er sprach : H Parîs , sage mir diu mær . waz ist dînes herzen ger ? er sprach : « daz wile ich dir sagen und wile dir sîn niht verdagen : mir saget ein spehær guot , des sich sêr vröuwet mîn muot , daz ich Achillem vinde stân , er well vruo in sîn betehûs gân ; dâ getrûwe ich in inne schouwen , des wile mîn lîp sich vröuwen : er muoz mir lân sîn leben . H der wîssage sprach : ob dû solt mir geben ein lêhen und hôher mich enzît , êr dû gêst mit im ze strîte , wan ich sage dir vüre wâr , daz im still noch offenbâr nieman an gesigen mac , wan im schadet dechein slac : sîn leben im in der versene lît - des wârn dich , Parîs , des ist zît - , in dem rehten vuoze sîn , daz habe ûf di driu mîn . »dô Parîs erhôrte des wîssagen wort , dô sprach er : «lieber wîssage , dû weist niht mîn klage , wie ich ze|erbereste nâch Hectoren , den ich hân hier verloren ; der wonet mir stæte in dem muote , daz kumet Achillen niht ze guote . sîn tôt mir grôzen smerzen gît . ich muoz in rechen , des ist zît . umbe des morgenes êr ez tagen began , dô gie der wunderken man , Parîs , her ûz mit sînem bogen , der was des lîbes unbetrogen . dâ mit er sleich als ein muos , er barc sich in daz betehûs hinder einen pfîlær ; dâ stuont er mit swær und wartete dâ , ich weiz wole wes . vile schier kom Achilles und kniewete vüre daz apgot nider - ze|wâr daz gerouw in sider - , wan er venjen began . dô daz ersach der werde man , Parîs , als ich hân vernomen , wie schier was er zuo im komen ! mit sînem bogen gie er her vüre . ê_daz Achilles daz erkur , dô schôz Parîs einen strâl guot ; des wart er vile wole gemuot , wan sîn Achilles niht genôz : di strâlen er in di versene schôz , daz er den tôt aldâ genam und er niemer ze strîte quam . dô daz den Kriechen wart geseit , dô was in âne mâzen leit . dâ mit gie Parîs in die stat , als in dô sîn will bat . dô wart dem küninge gesaget mær , daz Achilles wær erschozzen in dem betehûse guot . dô wart trûric des küninges muot und der Kriechen überal ; ire klagen daz wart âne zal . der küninc trûriclîchen sprach , dô er Achillem toeten sach : hier lît der allerwerdest man , den al diu werlt geleisten kan . er was ein degen , daz ist wâr , ein helt des lîbes offenbâr . slec und schuz im niht en|tet , er was ein helt ze aller stat . ich mac mich des niht genemen an , daz ich und al mîn man decheinen tiurern hiete . sît mich sîn got beriet , was mîn herze vröuweden vol . ich weiz daz sicherlîchen wole , daz wir niht langer hier bestân , sît wir in verloren hân ; wir sulen trahten ander dinc . »dâ klaget in manic jungelinc unde manic grîser man : «sît wir in verloren hân , sô sulen wir rûmen daz wal . ditz ist ein jâmerlîcher val allen Kriechen , di hier sint ; si|ne mügen entgelten unseriu kint , diu von uns werdent geboren . umbe in was leit unde zorn . - alsô vroelich wârn di in der stat , den daz mær gesaget wart : si hiezen slahen sumber . ir keiner was sô tumber noch sô alt âne wân , er muoste an den reien gân . dâr nâch hêrr Menelaus trahte , wie er die stat sus gewunn mit sîner wîsheit unde daz er Trôjern leit tet durch die küninginne , diu mit Parîs was von hinne . dâ mit er sante drâte nâch sînem nâhesten râte ; die begunden mit im trahten , wie si daz gemacheten , daz si koemen mit ire her in die stat âne wer . dô sprach ein wîser kriec , der was gesunt und niht siech : wir sulen ze Herberc gân , und sol under uns ein ieslich man trahten hin bî der naht , ein ieslîcher niunslaht , und sulen daz legen morgen vüre dem küninge ; swer danne erküre daz bezzist , dem sulen wir volgen [dâ zestet , alsô er gegen in allen rætet . daz dûhte si dô wole getân . ze Herberc gie ein ieslich man und trahte her unde hin , ein ieslîcher schuohn nâch sînem sinne . des morgenes dô ez tagete , ir ieslîcher dô sagete daz in daz bezzist diuhte getân . dô kom in vüre der alt man und hôrte si albesunder . er sprach : ez gehoert niuwe wunder , wie ich hînaht betraht hân ! an vüre den küninc begunde er stân . er sprach : wir sulen mit sachen driu grôziu ros machen , diu sulen wesen êrîn : ez sol in ieteslîchem sîn vünv hundert vile hêr . dannoch wile ich iuch lêren mêr , als mir ein wîp hât kunt getân , alsô sprach der alt man . daz selp wîp hiez Avenant , den list si von ir selber vant von den rossen besunder , des nam di Kriechen wunder . âmen si hât mich gelêrt mêr »- des wundert di Kriechen sêr , daz man von des wîbes râte solte gewinnen die stat - : ob daz wîp lêrt mich disen sin und jach , ez wær ein guot gewin , swanne diu ros wurden bereit , daz man mit grôzer wîsheit schutet golt âne zal in diu houbet überal und gebe eineme garzûne guotes vile , swer ez dâr umbe nemen wile , daz er sich binden lâze ûf diser stillen strâze . daz gewant muoz er lân ; niemer sol er gewandes hân wan ein tuoch vüre di schame sîn , daz sol wesen lînîn . er sol geroufet sîn vile wole ; dâr umbe man im lônen sol . daz hôrte ein man hiez sinnen . er sprach : wile man mir geben lôn , ich wile mich lâzen roufen . wile man mir kleider koufen , ich wile niht erwinden , ich wile mich lâzen binden , die hende hinder den rügge mîn : ez sol mit miete guot sîn . ûzehant wart im wole gelobet . er sprach : ob mîn lîp tobet , ob ich niht neme di miete . wie gerne ich sie hæte ! ander nâch wurden diu ros bereit bî dem mose , ieslîchez ûf vier êrîn schîben , daz man si mohte getrîben . daz golt wart in ire houbete getân , in ieslîchez vünv hundert manne wârn dâr inne schoene bereit . zwêne rüefær ruoften , als man seit , under dem her überal ruoften si mit grôzem schall : wole ûf ! wir sulen von hinnen varn , swer sich vore slegen wil bewarn und vore grôzen nüeten . swer sich well lâzen toeten , der belîbe hier an der stat , des lîbes wirdet hier niemer rât . »dô daz her daz vernam , mit grôzem schall ez ûf kam , ieslîcher worhte dâ heldes werc ; si zogeten al über den berc . ir ieslîcher zunte sîn hute an . dâ vlôch vile manic vrum man über den berc in daz holz . dâ leit sich manic recke stolz , und ruoweten dâ mit sorgen die naht biz an den morgen . dô wart gebunden sînen zuo den rossen umbe sîn lôn , daz man im dâ hæte gelobet . manic knappe , kneht tobet : si ruoften sîn alsô gar , daz er aller wart bluotvar . dô giengen si ze râte , die Trôjær vile drâte , wie si ez an geviengen , si riten oder giengen , die wârheit solten spehen und die wârheit ane sehen . dô sprach ez ein Trôjære : wellt ir ervarn die mære , sô heizet rîten vile drâte einen boten , êr ez werde ze spâte , der wole besêch diu wunder , ir manicvalt besunder . dâr nâch kumet ir iuch verstân . ein bote wart gesant danne ze rehte under der Kriechen her ; die wârn gevlohen âne wer . dô der bote hin ûf reit , dô sach er mit sicherheit , daz die Kriechen wâren alle gevlohen danne mit schalle . nieman ervant wan sînen , der was geroufet umbe daz lôn . er vant in gebunden ; von ruofen hæte er vunden . dô der bote sînen ersach , zuo der stat was im gâch unde sagete den Trôjær , daz nieman an der wal wær wan ein man hiez sinnen , der wær dâ gebunden schoene . er sprach : ob ich sage iu sicherlîche , driu ros wârn âne mâzenrîche ; dâ ist ein man zuo gebunden , der hât starc wunden . »dô der küninc daz vernam , er sprach : ob daz wær uns ein scham , solten wir diu ros niht vüeren danne , diu si dâ liezen ûf dem plâne ; ez wær ein grôziu zageheit und wær ein schande , daz wær uns leit . »dô man des küninges rede vernam , daz er ez hæte vüre ein schame , dô wart sêr gedrungen von alten und von jungen her ûz daz dem bürge|tore . dâ reit vile manic helt vore unde manic vrum man ze vüezen vüre die stat kam . si giengen , si riten an der stunt , unz in diu ros wurden kunt . si vunden ouch dâ sitzen sînen mit grôzen unwitzen , wan im der tôt nâhen was ; wunder was , daz er genas ! und hæten|es gewesen sîn trügeheit , ze|wâr ez wær im worden leit . ir einer vore dem andern sprach , dô er in sô gebunden sach : «sag an , dû vile arm man , wer hât dir ditz leit getân ? âmen er sprach : ob daz hât manic kriec ; si habent mich hier gemachet siech . erloeset mir , hêrr , mîniu bant . ich tuon iu wunder hier bekant : in disen rossen besunder ist vile michel wunder . ûzehant man in dô trôste , sîniu bant man im lôste . dô sprach Sinon der lürzenær : geloube mir , hêrr , der mær : in den rossen ist goldes vile , als ich iu bescheiden wile ; ze|wâr ich hân ez an gesehen , dâ von muoz ich der wârheit jehen . dô ich daz wunder dô gesach , ein michel teil gein mir verjach , ich wær ein spehære ; dâr umbe hân ich die swære an mînem lîbe erliten , ich hiete ez anders wole vermiten . »dô sprach ein Trôjære : ob ich wile sîn wâriu mære besehen an disen stunden , den list hân ich vunden . umbe einen spiez nam er in die hant , in daz êrîn ros er rante und stach in daz selp ros , daz dâ stuont ûf dem mose , den spiez vile gar unz an die hant ; vile goldes wart in dâ bekant . dô er ûz zôch den spiez , daz golt dâ niht en|liez , ez rîcher von dem rosse hêr . ob ich sihe die wârheit » sprach er ; daz uns der lerzer hât geseit , daz ist diu ganz wârheit . ûzehant tet er ez dô bekant dem küninge , der hiez zehant wole hundert ros bringen dar und îsnîn ketene , daz ist wâr , die hiez er machen an diu ros ; dâ mit vuorte man si ûz dem mose . ze Trôjen vüre die grôzen stat vile vroelîche man si vüeren bat . dâ was daz burctor niht sô wît , daz man diu ros ze decheiner zît dâr in bringen mohte , als iren êren tohte . ein vrouwe daz an der zinnen sach . ûz grôzem wîstuome si dô sprach : ob ir lât in die veste wærlîche vremede geste . umbe der rede ahten si kleine . dô gie Priamus alein und hiez die mûr lâzen nider , daz selp gerouw in sider . er sprach : ob daz tor ist niht sô wît , daz man diu ros ze decheiner zît müge in die stat bringen ; dâ von sô sulen wir ringen , daz man di mûr zerbreche dâ wider nieman spreche . » nâch sînen worten daz geschach . die mûr man dô ligen sach unde vuorte diu ros dâr in , daz dûhte di Trôjær gewin . dô die ritter vernâmen diu mær , die in den rossen wârn , dô begunden si her ûz varn und wurfen viur an drât daz Trôje diu grôz stat ze|wâr alliu verbran . dô ruofte manic vrum man : hier Kriechen , hier Kriechen ! wir machen manigen siechen ! die êr gesunt wâren , die sehen wir al varen in viurîner wæte reht sam di goltdræte . alsô begunden si jehen : umbe den Trôjærn sol hier leit geschehen ! ob daz hêrr Priamus vernam , vile drâte er in sîn harnasch quam mit manigem helde , als er solte , wan si wârn im âne mâzen holt . er drabete gegen dem burctore , Parîs nâch ûf sînem spore . dô wârn di Kriechen komen , als ich hân vernomen . si riten in den gazzen schoene . der küninc Menelaus mit der krône , der reit in ze allen zîten mit schoene nâch der Kriechen site . dô di Trôjær sâhen , di Kriechen zuo in gâhen , dô sprach der küninc Priamus : wir müezen hier strîten sus , lieber Parîs , sun mîn ; dû solt des gewis sîn , daz ich muoz ersterben oder den ruom erwerben . .> er nam ein sper in die hant , er rante dâ er Menalaum vant . dô Menelaus daz ersach , gegen den Kriechen er dô sprach : iedort vert hêrr hêrr Priamus ! umbe unser leben vert er sus ; hier in diser stat muoz ez ergân . .> er stapfete gegen im ûf den plân , und triben zesamene beide ; dâ geschach in beiden leide . mit einem tjoste komennes zesamene , daz schilt unde sper bînamen zerbrâsten als ein vûlez bast . si vâhten daz der helm glast , entzunte sich als ez wær ein schoup ; di vunken stuben als ein loup . doch sluoc der küninc Menelaus den küninc Priamus alsus , daz er den tôt von im nam ; des habete Parîs in boeser schame , und was im leit unde zorn , daz er den vater hæte verloren . zehant treip er daz ors sus ûf den küninc Menelaus und twanc in mit grôzer nôt , daz er muoste ligen tôt . er sprach : < ir müezet gewis sîn , ir müezet gelten den vater mîn . .> er hæte in dâ gerochen , den küninc ze tôde erstochen : daz was der Kriechen swære und in ein leidez mære . si beschutten in zehant . si sprâchen : <stüend an iu ein lant , jâ liezen wir iuch niht genesen ! >dâ muoste er tôt vore in wesen . waz sol ich mêr dâ von sagen ? ir wart âne mâzen vile erslagen ; der Kriechen und der Trôjær der sturben vile mit swær . Parîs dâ ouch ein ende nam . ich weiz niht , wer dannen kam , wan daz dâ stuont ûf dem turne ein vrouwe unde sach den sturm . dô si den sturm ane sach , ûz grôzem leide si dô sprach , wan si mit grôzem schall vluochete den Kriechen überal si sprach : êwe geschæhe der krinne , dâ von Trôje brinne ! >dô die Trôjære von Trôjen mit swære kômen , wan si zervüert wart , dô ûf der selben vluhtvart kom einer der hiez Anthenor gevlohen den vîanden vore in ein lant daz hiez Italia und stifte stat und burc dâ . er stiftet ein grôz stat , als si hiute in Walhen stât , und ist geheizen mantou . er stiftet ouch Patzou , diu dâ in der beierlande bî der tuonou ist bekant . Eneas der vile wert man vuor ouch gegen Rôme danne , wan im was misselungen ; von den Trôjærn was er entrunnen . des muoste er ein Rômær werden . di andern Trôjær teilten sich ûz in diu lant , den dâ ire tôt niht was bekant . dô Trôje gewunnen wart von der Kriechen hervart , dô kêrte ein Trôjære ouch mit grôzer swære von Trôjen er kûme entran ; er vuor lasterlîchen danne . er was geheizen Franko . der selp vuor zuo dem rîne dô , mit im Trôjær ein michel teil . si gewunnen dâ ein grôz heil : si betwungen diu lant umbe den Rîn und wolten dâ hêrren sîn . von in wart der name bekant : Vranken wurden si genant ; daz geschach dâ von daz Franko des landes hêrr wart dô , dâ von si Franken wurden genant , als si noch hiute sint bekant . si bûweten daz lant sicherlîche , dâr inne si wurden vröuwedenrîche . doch hât weder wîp noch man mir ze|wâr niht kunt getân , wie ez ergienc Helena : ob si verbrunn in Trôja oder ob si würde gevüeret danne , vüre wâr ich daz niht wizzen kan . ditz ist daz vierd alter : von Dâvîdes zîten biz her nâch hêbrêischem rehte vier hundert jâr und vier und sibenzic jâr . nû sage ich iu von einem manne , der nâch Trôjen rîchesenen began in Babilôni , daz ist wâr . er was ouch ein hêrr gar über Babilôni di grôzen stat . er hæte ouch sie gestiftet drâte und gie gekroenet dâr inne ; sîn witz und sîn sinne rieten im vile schône , daz er dâ truoc die krône . Nabuchodonosor sîn name hiez , an gewalt er nieman vüre sich liez . er was ein gewaltic man , als ich von im gehoeret hân . er hæte starken , rîchen solt , beidiu silber unde golt hæte er gemeine . von edelm gesteine hæte er vile guot trincvazzric . er reit vile gewalticlîche und betwanc under sich diu lant , der hêrr mit ellenthafter hant . eines nahtes dô der hêrr slief , ein troum im in sîn herze lief , wie er sach ein bilede stân ; daz bilede kom vüre in gegân . in dûhte mit grôzer swære , wie des biledes houbet wære gar klâr als ez solte : von lûterm golde was daz houbet mit grôzem schîne . in dûhte , wie arm und bûch sîn wær lûter silber gar . des nam er in dem troume war . von der gürtel ûf diu knie was ez , dô ez vüre in gie , ze|wâr allez êrîn ; ir sulet des gewis sîn , von dem knie hin ze tal was ez îsene überal . alsô was ez gemachet . sîn lîp vore vorhten krachet , daz er ez in dem troume sach . sîn herze alsô gein im jach : hêrr , waz ist ditz dinc ? ez ist ein eislich jungelinc . >dô der troum ein ende nam - wie sêr der küninc dô erkam ! - und er dâ von entwachete , sîn lîp vore angest krachete . dâ von sô sante er drâte nâch sînem nâhesten râte , nâch vrumen und nâch buosen . den troum bat er im zerloesen , disen angestlîchen troum . di wîsen nâmen al goum wie si den troum erloesten gar . ir decheiner was sô wîser ze|wâr , der in kunde zerloesen ; di biderben noch di boesen kunden der wârheit niht gesagen , dâ von si muosten still dagen , swie witzic si dô wâren . die wole bî sechzic jâren wârn , di muosten komen dar , etelîcher hæte wole hundert jâr , - wan ir was vile komen an di türe . den troum leit er in allen vüre . dâ was under in nie dechein man , der sich torste genemen an , der disen troum tiutet ze rehte . weder hêrr noch der kneht mahten sich daz genemen an , wie der troum solte ergân , wan der küninc hæte ze|wâr des troumes vergezzen gar , des mohte er niht bediuten den troum sînen liuten . er wart zorn und missevar . er sprach ûz grôzem zorne gar zuo sînem hovegesinde : < bindet mir die alten swinde und slehet in diu houbet ab ! >dô kom ritter unde knabe unde viengen di alten zehant ; vile eislich man si bant und enthoubetete si al an der stat , des wolte der küninc niht haben rât . dâr nâch hiez er gâhen die alten alle vâhen unde leite in vüre den troum . decheiner mahte des nemen goum , daz er mahte bescheiden den troum dem gewaltigen heidene . si jâhen alle gelîche , arm unde rîche : hêrr , gip uns lôn , saget uns iuwern troum schoene , sô mügen wir iu bediuten wole den troum , als er ergên sol , des wellen wir uns vermezzen . .> er sprach : ich hân vergezzen des troumes sicherlîche . .> er sprach : < ich mac in rîche der mir den troum erlegen sol den mac ich aller vröuweden vol , wan ich gibe im guotes alsô vile , daz er vröuwede unde spil gewinnet an der selben zît , der mir den troum erleit . >dô sprach ein alter heiden : < wer mac dir in bescheiden ? ich wæne , daz nieman lebentic sî oder wandels sô vrî , der dâr in erlegen kunne , dû wellest im danne gunnen , daz er den troum hoer von dir . .> der küninc sprach : < wær mîn vier ich kunde in niht gemezzen , wan ich hân sîn vergezzen . der alt heiden aber sprach : < hêrr , swelichen ungemach wir sulen von dînen handen dolen , des mügen wir uns niht verholen , wan in der werlt wart nie dechein man , der sich des mohte genemen an . ein jude ouch gesezzen was , als ich an dem buoche las , der was geheizen Daniel , der was zuo guoten dingen snel . der wart dâ gevangen schier , mit im drî juden und niht vier ; der ein jude hiez Sidrach , Abdenago und Misach . dô diu selben judenkint erhôrten , daz der heidene blint si wolte gemein toeten mit angesten und mit nüeten , si bâten an der selben stat den der si gevangen hât , daz er in seit die mære , umbe wiu ire vancnüs wære . dô seite er in die wârheit , als im der küninc hæte geseit . di mær er kunde wole verstân . er sprach : < in zühten lât mich gân vüre den küninc Nabuchodonosor . swie gar ich sî ein kint , ein tôr , ich wile im sagen wie er ergêt , wie er im engegen stêt . ûzehant Daniel was niht swær . in wîset der schaffær vüre den küninc dâ er saz ; Daniel sîner zuht niht vergaz . der schaffær sprach : < hêrr mîn , mac ez in dînen hulden sîn , sô hoehet|er disen guoten kneht , der wile dir bediuten reht den troum âne alle missetât . .> Daniel sprach : < ich hân sîn rât , alsô ob ich , küninc , schier hân drî tage oder vier . .> der küninc sprach : di wile ich dir lân ; dû solt balde von mir gân . tuost dû ez niht in disen tagen , ich heize dîn houbet von dir slahen und den andern gemeine . .> er sprach : < got ist sô rein , der al die werlt beschaffen hât , wile er , er mac mir helfen drâte . >dâ mit er von dem küninge gie . dechein wîl er dô niht lie , er bat got den rîchen vile anedæhticlîchen . er sprach : < vile reiner , süezer got , lâ dînen willen , dîn gebot erschînen an mir armen manne und lâz dîn genâde vüre sich gân . erzeige dem heidene dînen gewalt , der dâ ist grôz und manicvalt . erzeige dîn tugent gemeine , alsô daz dû aleine gewalt hâst êwiclîche über himel und ertrîche . wider dînen gewalt nieman mac , dîn gewalt wert naht und tac . ander nâch er alsô trahte , got im daz bilede machete , daz Nabuchodonosor sach stân und in dem troume vüre in gân ; daz stuont vore im bescheidenlîche , als ez sach der küninc rîche . dâr nâch ez begunde tagen , dem schaffær er wolte sagen - er sprach : ûf mich sicherlîche hin vüre den küninc rîche . bringe mich zuo im drâte hin vüre sîn kemenâte . ich wile im schône âne allen list den troum der im getroumet ist erloesen sicherlîche , dem edeln künincrîche . ûzehant man in dô vüre in brâhte . der küninc sprach : < wes hest dû gedâht ? .> er sprach : < ich wile dir drâte von diser kemenâte erloesen disen starken troum , dâ von dû treist den swæren soum . wilt dû , hêrr , daz tuon ich . .> der küninc sprach : < Daniel , nû sprich ! .> er sprach : < dû sæhe vore dir stân einen wunderlîchen man . daz houbet was im güldîn , arm und bûch silberîn , von dem tieche ze|dem knie êrîn , von dem knie ze tal îsenîn : er was geworht von solichem werke ; ûf dem rucke lac im ein berc . .> der küninc sprach : < die wârheit hâst dû mir vile reht geseit . nû sage mir , judenische , des troumes meinunge . .> < daz wile ich dir sagen , der wârheit niht verdagen : daz houbet allez güldîn , daz sît ir selbe hêrr mîn , und habet di werlt under iuch gezogen ; dâ von sît ir unbetrogen . nieman sô vile gewaltes hât , iuwer gewalt verr über in gât . sô ist der bûch , der arm wîz geworht mit silber wole mit vlîze : daz ist ein bediutunge , daz ein küninc junge wirdet nâch dir hêrr genant und sô gewaltic niht bekant als dû bist , lieber hêrr mîn . dû solt des vile gewis sîn , daz von dem bûche unz an diu knie niuwer êren vore dir gie : daz bediutet daz nâch im ein man decheinen gewalt haben kan ze|wâr in disem lande ; er muoz hier sîn mit schande . daz vierde ich iu bediuten muoz : von dem knie unz an den vuoz was daz bilede îsnîn gar . di bediutunge sage ich iu vüre wâr : daz bediutet daz danne kumet ein man , der grôzen gewalt haben kan und daz im in der werlt wît nieman mac gewinnen nît ; im muoz gar sundert wan diu werlt werden undertân . sô bediutet der berc den er truoc >- diu bediutunge wart starc genuoc - , daz bediutet , daz im unsundert wan diu werlt muoz an im eine stân . er twingete sie vile lîse unz an daz paradîse ; daz ist der berc der ûf im lît , die_wîl er lebet , ze aller zît ; er wirdet im gar swær . sîn name heizet Alexander . >dô der küninc vernam zestete die sage , die er hæte geêrt , dô sprach er : Adaniel , nû sprich , sol ich mich des lâzen an dich , daz nâch mir kom ein swær , der küninc Alexander , und sol der gewaltes haben mêr wan ich küninc hêr ? daz ist mir âne mâzen zorn . wirdet er von küninges art geboren ? daz solt dû , vriunt , lân wizzen mich ; sî im alsô , Daniel , sô sprich . .> Daniel sprach : waz sol ich mêr sagen ? er wirdet ein küninc hêr und wirdet gewaltic sicherlîche ze|wâr über alliu künincrîche . als ich iu nû gesaget hân , reht alsô muoz ez ergân . >dô wart trûric des küninges muot . ich muoz ein apgot alsô guot mit guot mit liuten êren daz ez mac gar verkêren des selben küninges gewalt . ich wile gezier manicvalt an ez legen ze aller zît . ein siule lanc unde wît wile ich im heizen machen von seltsænen sachen . diu sol von golde werden von oben zuo der erden vünvzic dûmellen hôch ; mîn muot , mîn herze dâr nâch zôch , daz si werde ze der selben zît sehs dûmellen wît . ûzehant hiez der küninc gâhen , die stat der siulen vâhen , unde hiez îlen trat . ze|wâr an der siulen stat wart golt gevüeret und getragen . vile manigem meister muoste man sagen , die alle goltsmide wâren . bî den selben jâren wart diu siule schoene bereit , vile schoene , als man uns hât geseit . ez muoste ouch dâ ein ieslich man an die selben stat gân mit golde , als er mahte gedingen , und muoste daz dar bringen , dâ man di siule bereiten wolte an di stat dâ si stên solte . dô si schône bereitet wart , dem küninge wart si zart . si wart vünvzic ellen hôch . daz volc zuo der siulen zôch , wan in der küninc dô gebôt , daz si von golde di siule rôt an beteten ze aller zît . des wart under in ein strît von grôzem gedrange . swer dô niht mit gesange die siule wolte êren , des leit muoste sich dâ mêren : swer der siulen niht êren tet , den hiez man toeten ze stat . er hiez manic spil bringen dar , orgel, rotten , daz ist wâr , harpfen unde gîgen vile , vetache , maniger hantspil . er hiez dô slahen Sumber . was ieman dâ sô tumber , der zuo der siulen niht en|kam , als er diu seitenspil vernam , den hiez er toeten zehant . er jach : < ir sulet den heilant an biten >- der dâ stuont von golt < und an rüefen >- als er solte - . swer in swacher wæte kom und hæte sich niht genæjet an sînem brîse den ermel zwô des spottet man spâte und vruo . man hiez in ûf einer rinderhût werfen ûf , daz er schrê lûte . dô daz volc daz vernam , ein michel her ir dar quam und beteten an die siulrîche , diu dâ stuont sô wünniclich . swer des niht tet , den machete er blint . dâ wârn ouch driu judenkint ; daz ein kint hiez Sidrach , diu zwei Abdenago und Misach , diu wolten zuo der siule niht gân , wan in der wirde , vrum man hæte verboten hêrr Daniel , daz si zuo der siule iht wæren snel . er sprach , ez wær ein apgot unde ze|wâr des tiuvels spot . dô des der küninc wart gewar , dô sante er balde nâch in dar . er wolte niht langer beiten , einen oven hiez er eiten und hiez des balde gâhen , diu kindel alliu driu vâhen , und hiez si werfen dâr in , daz dûhte in ein guot sin . der oven was heiz genuoc , diu vlamme verr dâr ûz sluoc ; vore hitze was er in der gebær , sam er güldîn wær . vile jâmerlîche diu kint sâhen , dô si der oven muoste entvâhen . swie heiz er innen wære , doch hæten diu kint niht swære in dem grimmigen viure . der guot unde der gehiur sante einen engel mit in dar , der vuor in der kinde schar und liez in dâ gewerren niht , wan got hæte mit in dâ pfliht . diu vlamme hæte einen sweif . swen si vore dem ovene begreif under den heidenischen man , der muoste sîn leben dô lân , wan ire kraft was dâ sô starc - und hæte ein man tûsent marke gehabet , er hæte si âne wân gegeben , daz er wær von danne . diu vlamme sluoc über den oven ze|wâr vierzehen dûmellen gar und dâr zuo niun âne allen wân , alsô vant ich ez geschriben stân . dâ von wurden alle die verbrant , di diu vlamme vore dem ovene vant . den kindelîn geschach niht leit , als uns diu geschrift von in seit . si sâzen dâr in lîse als in dem paradîse . dâ von sungen si ze lône dem oberesten trône und gote , der si beschaffen hæte , in dem ovene an der stat : < heilic und heilic bist dû wole , aller genâden bist dû vol . dâ von muost dû gelobet sîn in dem himelrîche dîn unde ûf dem ertrîche . dîner genâden ist niht gelîch . dîn engel lobent dich stæte in ire wîzen wæte und den heiligen wærlîche lobent dich iemer êwiclîche . dîn güete ist himel und erde bekant , und swaz dâr inne ist genant , daz lobet dich êwiclîche in himel und ûf ertrîche . ander nâch sprach Nabuchodonosor , dô er sach der vlammen tor und den umbesweif genant - zwêne boten er dô sante . er sprach : besæjet , vriunt mîn , ob diu kint noch lebentic sîn , ob si den tôt haben genomen ! .> under des wârn drî heidene komen , die sprâchen : wir haben genomen war , den kinden wirdet niht umbe ein hâr . si sint gesunt unde ganz , in dem ovene habent si einen tanz , wan in ist niht wan vröuwede bî . ich en|weiz , wer der viert sî : den sach ich bî in sitzen schône in dem ovene ûf einem trône . si sungen alle gelîche ein lop wünniclîche . >dô im daz mær wart bekant , wie schier er vüre den oven rante und sach selp die wârheit ! er sprach : < mir ist von herzen leit , daz ez mir ist alsô ergân , ich hân unbilede an in getân . ûzehant dô hiez er springen , im Danielen bringen . dô er Danieln dô an sach , mit zühten er wider in sprach : Adaniel , lieber vriunt mîn , sage mir , waz mac ditz sîn , daz diu kint sint genesen ? .> er sprach : got ist bî in gewesen . der hât si dâr zuo geêrt und in ire leben gemêret . .> der küninc sprach : < sage mir mêr , sô volge ich dîner lêr , wer der vierde müge gesîn , der dâ sitzet in des viures schîne , dâ si iren sanc singent und mit vröuweden springent ? .> er sprach : daz ist ein engel hêr , der hüetet der kinde sêr , daz in iht leides werde bekant , daz hât geschaffet der heilant . .> der küninc sprach an der stat : < dîn got vile gewaltes hât und ist daz wunder von im geschehen ; daz mac ich an dem ovene sehen . daz rede ich gar âne allen spot , er ist gewaltiger danne mîn apgot ; der mohte ez niemer hân getân . dô sprach Daniel der vrum man : < dîn apgot hât niht sinne , dâ ist der tiuvel inne . wilt dû mir , küninc , erlouben , ich wile dir ez berouben , daz ez di sûl rûmen muoz und niemer mêr sînen vuoz setzet zuo der siule wider ; ez muoz ze|wâr vallen nider . .> der küninc sprach an der stat : <sît dîn got sô vile gewaltes hât , sô wile ich die wârheit sehen , ob ich dir des müge verjehen , ob dû die siule güldîn brechest mit den kreften dîn . .> diu kinder hiez er ûf stên und ûz dem ovene vüre in gên . dô giengen si an der stat mit im gegen der siule dræt , dâ der tiuvel inne was und den liuten ûz der siule las mit sînem munde vile vrî die lûter ketzere . dô der küninc zuo der siule quam , di grôzen sumber er vernam gellen berc unde tal , wan von den sumbern was ein schal , daz man soliches nie vernam . ein michel her zuo der siule quam . dô sprach der küninc an der stat : < hôrte mîn rede , daz ist mîn rât . Daniel der guot , der getriuwe , der wolegemuot , der wile mit rede , mit sprechenne mîn apgot mir zerbrechen , daz ich mit koste gemachet hân ; ich wæne , des mac hier niht ergân und ist mir âne mâzen swær . .> si sprâchen , ez wær ein trügenær , die heidene algemeine grôz unde kleine . ez mohte niemer ergân , er muoste an den lügen stân . dâ mit der küninc sante nâch Danieln zehant , daz er zuo der siule quæme und des küninges rede vernam . zehant Daniel kom gegân hin vüre die siule stân . der küninc sprach : < Daniel , nû sprich , wes hâst dû vermezzen dich ? daz lâ dâ daz volc vernemen , daz mac dînen êrn wole zemen . ûzehant Daniel zuo dem küninge sprach : < ich jihe des ich êr jach : die siule wile ich zerbrechen . wile ieman dâ wider sprechen , ez sî im liep oder leit , ich lâze in sehen die wârheit . >dô der küninc daz vernam , sîn zorn was vreissam . dem volke er allen gebôt , daz ez kæme zuo der siule dræt . die busûnen blies man zehant , di grôzen sumber die man vant , die sluoc man dâ widerstrît , daz man êr noch sît soliches schalles nie vernam . daz volc als zuo der siule quam : dô si erhôrten die sumber , dô was nieman sô tumber , weder arm noch rîche , er kæme dar sicherlîche , wan si vorhten des küninges zorn ; der dar niht kom , der wart verloren . dô des volkes vile und genuoc ire muot zuo der siule truoc , wan si des küninges zorn betwanc , daz si kômen zuo der siulen lanc , der küninc begunde in verjehen , wâr umbe der schal was geschehen . er sprach : < vernimet mîn wort gelîch , beidiu arm unde rîche . ez hât gemachet Daniel : er jihet , sîn got sî alsô snel , der mac getuon unde lân - swanne er well , sô müeze zergân diu werlt alliu gemeine , des geloube ich im kleine . er jihet , er habe grôzen gewalt , sîn gewalt sî manicvalt , und swaz wir haben apgot , dâr über gê sîn gebot , sô gewaltic sî der got sîn . er jihet , er well daz apgot mîn allez samet zerbrechen . dâ wider wile ich sprechen , mîn apgot mac niht zergân . dâr umbe ich gesant hân nâch iu gemeiniclîche , daz ir sehet sicherlîche , ob er ditz apgot zerbreche mit sînes gotes gebote , wan sîn gewalt mac niht ergân : er muoz ze|wâr gelogen hân . er jihet , er well erzeigen hier , nû wile ich gerne sehen wie er unserm apgote an gesige . er jihet , daz ich sigelôs gelige von sînes gotes kraft ; nû wile ich sehen sîn meisterschaft . ûzehant Daniel sprach : < sîn kraft ist starc ; .> er jach : < der dâ himel und erden von nihtiu liez werden , dem selben gote getrou ich wole , daz er mich niht verlâzen sol . wellt ir ez lâzen âne zorn , iuwer apgot muoz sîn verloren , wan ich wile ez zerbrechen und wellt ir ez niht rechen . ûzehant der küninc aber sprach , dem wîssagen er verjach : ich wile ez lâzen âne zorn und ist dîn got sô wolegeboren , daz er mîn apgot brechen sol , daz wile ich von im hân vürevol , wan ez niemer mac geschehen ; dâ von muoz ich sîn kraft sehen . dir geschihet dâr umbe niht leit , des setze ich dir mîn wârheit . daz selp geloup ouch gemein daz volc grôz unde kleine . .> daz geloubte im dô hêrr Daniel . er huop sich zuo der siule snel . er sprach : von himel rîcher got , hilf mir , daz ich daz apgot mit dîner kraft zerbreche . swer dâ wider spreche , dem erzeige dîn meisterschaft , daz nieman ist sô tugenthaft : dîn gewalt vore in allen gât an einer ieslîchen stat . ez stêt , hêrr , von dir geschriben , daz dîn vîant müezen ligen vore dînen vüezen ze aller stunt , daz ist mir , hêrr , von dir kunt . dâ von erzeige , hêrr , dînen gewalt disen heidenen manicvalt , daz nieman ist sô reine sô dû , hêrr , aleine . .> er sprach : < ich beswer dich , apgot , bî allem dem daz got ie gebôt , wan vore im niht verborgen ist : nû ze|erbrist in kurzer vrist , dû und dîn betehûs guot und lâ den küninc sînen muot sehen , wie er sî gestalt . zeige des reinen gotes gewalt , alsô daz der heidene schar seic , daz mîn rede sî wâr . erzeige , daz gotes gewalt ist grôz und manicvalt , daz dû sîst got und nieman mêr und daz von dir diu reht lêr kom in ire herze und gedanc . ûzehant seic diu sûl lanc , diu dâ von golde was bereit . daz was den heidenen leit , des apgotes stoerunge . die alten unde niht die junc begunden gein dem küninge jehen , in wær trügenlîche geschehen . dô machete got ein slihte : ze ir aller gesihte vuor der tiuvel sînen wec als ein ungenæmer , stinkender vlêch . dô daz die heidene ersâhen , dô begunden|si zuo im gâhen . si seiten al : unsælic man , waz wunders hâst dû getân , daz zerbrochen ist unser apgot ? dâr umbe muost dû ligen tôt . >< küninc , dû solt in vâhen und solt des balde gâhen sprach ein alter heiden ; < von sînem lebene scheiden sol man in an diser stunt . uns ist ein hol nâhen kunt , daz ist lewen alsô vol , dâr în man in werfen sol , daz in die lewen verezzen und sîn vleisch ab im ezzen . .> der rât begunde in allen vile reht wole gevallen . diu rede was dem küninge leit , < ich gap im mîn sicherheit , daz im iht leides solte geschehen , des müezet ir mir alle jehen . der alt heiden aber sprach : < er muoz lîden ungemach . swie des an im niht geschihet , sô solt dû unser küninc niht wesen einen ganzen tac . .> diu rede dem küninge was ein slac , wan er vorhte der heidene drouwe . zuo Danieln sante er dô , und hiez des balde gâhen , Danieln dâ vâhen . er hiez in werfen in daz hol , daz dâ was lewen vol . dô in die lewen sâhen , dô begunden|si von im gâhen , als ez got selber wolte und als ez wesen solte . si muosten im wesen undertân , wan er was ein heilic man . dô lac er nâch des buoches sage volliclîchen drî tage , daz er weder az noch tranc ; dâ von dûhte in diu wîl lanc . doch sulet ir mir die wârheit gelouben , im was vile leit , wan er vorhte der lewen zorn , er want , sîn lîp wær verloren . dô sante got von himelrîche zuo Danieln sicherlîche einen engel , der was kluoc , daz er im spîs gap genuoc . der engel einen man dâ vant , der truoc spîs in der hant , wan in der engel dâ erkant , dem vant er schône in sîner hant einen haven vol vleisch und krût , den solten ezzen in die hût des guoten mannes snitær ; aller bôsheit was er lær . die spîse wolte er in bringen dar , des nam der engel vile wole war . er truoc ouch über die ahsel sîn brôt , kæse unde wîn . den engel er dô erblickete , vore vorhten er erschrickete . der engel in bî dem schepfe vieng . mit im er vlouc unde gie , wan er vuorte in bî dem hâr vile reht lis und gewar , und satzte in in daz hol hin . daz dûhte Danieln ein gewin , wan er hæte ze|wâr drî tage und drî nahte gar gevastet , daz er niht enbeiz . des bouw er einen boesen kreiz . der engel satzte den guoten man , den er gevuort hæte danne vüre Danieln den wîssagen . ich wile ouch niht verdagen , Daniel wart herzenvrô , dô vüre in quam der haven sô , der dâ voller vleisch was ; vore hunger er kûme genas . daz brôt er in die hant nam , daz vleisch er az , als im gezam . dô wunderte den guoten man , daz er gevuort was danne bî sînem schepfe vile gewar und bî sînem swarzen hâr . den juden nenn ich iu genuoc : er was geheizen Habakuc . der selp sprach : < vile reiner got , weste ich , ob ez von dînem gebote wær , daz ich bin her komen , daz hiete ich williclîche vernomen . ich bin sanft gevüeret danne in ditz hol sam ein man , der niht en|weste war er solte , und hiete ich tûsent marke golt , dâr umbe gebe ich si iesâ , daz ich wær in Juda >- wan er was gevüeret ze|wâr volliclîche hundert mîl gar . nû lâzen wir die rede stân und grîfen Danielen an . der az daz vleisch und daz krût , swaz sîn mohte komen in die hût . dô daz der engel ersach , wider sich selben er dô sprach : < hêrr Daniel hât genuoc . nû wile ich vüeren Habakuc von Babilôni unz Juda , unde wile in lâzen dâ . .> von dem engel daz geschach , als er wider sich selp jach . dâr nâch der küninc hôchzît wolte hân , daz wart wîten kunt getân . er hiez den spilliuten sagen , er wolte niuwiu kleider tragen und wolte diu alten hin geben . si begunden aldar streben di der alten kleider wolten gern di begunde man al gewern . dâr zuo hiez er den hêrren sagen , swer niuwiu kleider wolte tragen , der solte sîn geselle sîn ; dem tet er al driu schîn . dô kom ir dar ein michel teil , daz was der spilliut heil . dâ vuoren si in der vröuweden schar , wan in wart dâ gegeben gar , wan der hêrren was dâ vile . si hæten vröuwede unde spil dem küninge dâ ze êren . sîn lop si wolten mêren . dâ wart ein grôz wirtschaft , spîs und wîn was diu kraft , daz sîn der arm gelîch hæte envollen sam der rîche . in dem palaste si dâ sâzen . mit vröuweden si dâ âzen und mit grôzem schalle gemeiniclîche alle . der küninc hæte ein gesedel , daz was rîche unde edel , mit baldekîne gezieret wole , als man eineme rîchen küninge sol . dâr ûf sâzen|si wünniclich ; er was der hôchzît vröuwedenrîche . dâr nâch wart dem volke bekant , ez sach , daz ein schoeniu hant in dem palaste ob dem küninge was . diu selp hant schreip , daz man las drî namen hart wünniclich - di schreip si dâ vile sicherlîche - : pfarres Racheles mannes . dâr an kumet nieman wizzen , wes diu hant dâ mit hæte gedâht , oder ob si hæte des küninges aht gedâht mit der geschrift gemein , wan nieman was sô rein , der ez bediuten kunde , wan in sîn got niht gunde . man sach niht wan die hant , anders wart dâ niht bekant . dem küninge dâ vile hôchgeboren wart beidiu leit unde zorn , daz nieman mohte bediuten in noch nieman hæte sô wîsen sin , der ditz kunde bediuten reht , weder di ritter noch di knehte . er liez sich niht betrâgen , er hiez die liute vrâgen , ob ieman wær in sîner schar , der im seite die wârheit gar . dô was dar komen ein jüdelîn , daz sprach : < lieber hêrr mîn , wolte ez iu niht wesen leit , ich wolte iu sagen die wârheit . >dô lobete im der küninc stæte , daz er im dâr umbe niht tæte . er sprach : < hêrr , wellet ir ein wârheit gelouben mir , sô sage ich iu in kurzer vrist , daz ir müget vinden disen list , und hietet ir gelân hêrrn Daniel , der hæte iu dises namen snel bediutet sicherlîche . >dô daz der küninc rîche erhôrte von dem Judelîn , dô kunde im niht leidere gesîn . er gie mit grôzer klage ze|wâr nâch der biblie sage klagente vüre daz grôz hol , daz der lewen was vol . er sprach : < ouwê ! hêrr Daniel ! .> die klage erhôrte der wîssage snel , die der küninc dâ umbe in tet . er klagete sêr dâ ze stat : er sprach : < ich unsælic man , ich hân vile übel getân , daz ich gevolget hân sô schier mîner râtgeben vier , daz ich den man ertoetet hân . .> die klage hôrte hêrr Daniel an . er sprach : < edeler küninc rîche , jâ lebe ich noch sicherlîche , wan mir hât got gegeben daz heil . >dô hiez er einber unde seil bringen dar vile sicherlîche . sîn lîp was dô vröuwedenrîche , daz er in vunden hæte ze|wâr ; des was er vrô unmâzen gar . er hiez in ziehen ûz dem hole , daz der lewen was sô vol . zehant vrâgete er in mêr . er sprach : < ringe|er mir mîn swær . sage mir , wer hât dich erneret ? er sprach : < der dâ mir hât bescheret lîp und sêl gemeine : der süez got vile reine hât mich erneret sicherlîche , daz wîze , edeler küninc rîche . .> dâ mit der küninc aber sprach : < ich klage dir mînen ungemach : dô ich hôchzît solte hân und vore mir als manic man , dô kom ein hant sicherlîche über mich und die küningîn rîche . diu hât geschriben driu wort , diu stênt in dem palaste dort ; dâ en|kunde umbe mir klanc noch schier nieman diu wort bediuten mir . >dô sprach hêrr Daniel : < zeiget mir si , ich bediute si snel . .> bî der hant er in vieng , in den palas er dô gie . zehant dô er diu wort ersach , wider den küninc er dô sprach : wile dir , hêrr , niht zorn sîn , ich sage dir|ez ûf di driu mîn . .> der küninc lobete im stæte , er wolte sîner ræte volgen unz an daz ende sîn , daz er im liez wâr sîn . hêrr Daniel dô aber sprach : ich vuorte , ich gewinne ungemach und sage ich iu die wârheit . >dâ vüre swuor er im einen eit . er sprach : < sô wile ich iu ez sagen , sît ich iu niht sol verdagen : diu hant bediutet ze|wâr , ir sulet werden âne sin gar ; sô bediutent di drî namen , daz ir iuch niht sulet schamen , ir loufet ze walde als ein tier , daz sulet ir wole gelouben mir . vierdehalp jâr ist iuwer zil , vore iu ich daz niht helen wile ; daz ergêt an iu in drîn tagen , daz wile ich iu vüre wâr sagen . mir ist daz vile wole kunt , ir werdet gênt als ein hunt , an allen viern als ein wilt , dâ von iuwers sunes herze spielt . als diu jâr ein ende habent genomen , sô sint iuwer sinne wider komen , und vart gewalticlîche in iuwer künincrîche . daz sulet ir wole gelouben mir , ez ergêt in drîn tagen schier . .> der küninc wart trûric und unvrô , daz ez ergên solte alsô . dâr nâch nâch Danieles sage ze|wâr an dem dritten tage lief er gar âne sin . er sprach : < ich nû verloren bin . gegen walt er dô kêrte , als in der wîssage lêrte . dâ lief er vierdehalp jâr , daz saget uns daz buoch ze|wâr . sîn hâr wuohs im dô vile lanc : swenne er ez über die ahsel swanc , sô gie ez ûf der erde nâch ; ez was sîn wât und sîn dach . sîn negel wuohsen im als eineme tier , sîn hende , sîn bein wurden vier . dâr ûf gienc er als ein hunt , daz ist den juden , den pfaffen kunt . die boume steic er als ein tier . er was ûf manigen boum schier , der hundert ellen hôch was . wunder was , daz er genas ! dô der küninc ze walde kêrte , des küninges sun ein heiden lêrt , daz er sînes vateres rîche besaz gewalticlîche , daz solte im werden undertân und vile manic dienestman ; des wær nieman sô wole wert . er sprach : < ir sulet hundert swert geben und sulet ritter machen . des begunde der junc küninc lachen und volgete dem alten heidene dô und was sînes râtes vrô . des landes er sich underwant mit gewaltiger hant . dô wart er hêrr dâr inne . dô lêrten in sîn sinne , daz er den hêrren brach ire reht . dô sprâchen ritter unde knehte , den ez was an mâzen zorne : ouwê ! wie haben wir verloren unsern hêrrn Nabuchodonosor ! diser hêrr ist ein tôr und wile uns brechen unseriu reht . dienestmanne , ritter unde knehte sulen des vile vlîzic sîn , ob wir den alten hêrren mîn iener mohten vinden , daz wær guot unsern kinden und uns selber ze aller stunt . diser limmet als ein hunt und wile uns verderben gar . wir sulen in in der nâheren schar schaffen schier mit sînem muote , wan er uns michel leit tuot . ander nâch dô diu vierdehalp jâr genomen hæten ein ende gar , dô begunde er umbe sich sehen . er sprach : wie ist mir geschehen ? bin ich Nabuchodonosor ? nein ich ! ze|wâr ich bin ein tôr . wer hæte mich danne her brâht ? er gedâhte geswinde in sîner aht : sîn sin begunden sich mêren , von walde begunde er kêren . sîn leit daz was im swær . er sach einen wildenær stên vore sînem hiuselîne . er sprach : < ich wile hînaht bî im sîn , hier bî dem wildenære . daz was dem jeger swære , wan er vorhte im sêre . er hæte ouch niht mêre gesehen einen solichen man ; dâ von er in den walt entran . dô daz der arm küninc ersach , er gedâhte : ich hân nû guoten gemach in sînem hûse und in dem hole , dâ sol mir hînaht werden wole . in daz hiusel er dô gie . diu vrouwe in mit vorht entvie . er sprach : < vürhtet iu niht sêre , vile reiniu vrouwe hêre ; gebet mir hînaht iuwer brôt . ich hân erliten grôz nôt ze walde vierdehalp jâr , daz sage ich iu vüre wâr . .> diu vrouwe sich gein im kêrte , als sie ire tugent lêrte . si gap im ein blahen drum , des was er vrô und was sîn vrume . vile gerne er ez von ir nam , wan er bedâhte dâ mit sîn scham . brôtes gap si im genuoc und wazzer rein in einem kruoc ; dâ mit labete sich der küninc guot , des brôtes wart er wole gemuot . dô kom der wildenære an sîn türe mit swære . des wolte er niht vergezzen , er gedâhte : der man hât geezzen mîn wîp und mîn kint , mîn schâf unde rint . er was ouch dô sô kluoc , daz er durch ein neigerz luoc sach , waz der man tæte , den er vorhte sô stæte . dô sach er , daz er az ein brôt , daz im gie vüre hungers nôt . er sach mêr mit witzen sîniu kindelîn vore im sitzen , daz er in niht übel tet . der wildenær durch di türrete , er sprach : <frou , lâz mich în . mac ich von im âne angest sîn ? ich vuorte in als ein viur . .> er sprach : < ist er gehiure ? ûzehant entslôz si im die türe , dâ was kein ritel vüre . der küninc gruozte in schône . er sprach : < ich truoc die krône ze|wâr in disem lande ; swie ich nû dulte schande und muoz der sin sîn ein tôr , ich bin|ez Nabuchodonosor , der küninc in disem rîche . dû bringe mich sicherlîche zuo dem wîssagen Daniel , ich wile mich niht haben heil . >dô der wildenære erhôrte disiu mære , dô wîste er in balt durch den grôzen walt dâ er Danieln vant ; zehant er Danieln kante . er hiez im bereiten ein bat , wan er gevuor nâch sînem râte . dâr nâch dâhte er im sîn scham , als einem küninge wole zam . der küninc sprach : < Daniel , sage mir - und îl baldiclîchen schier - , wie mîn sun Evilmerodach gelebet habe mit gemache vile schoene in mînem rîche mit dem volke gemeiniclîche . er sprach : < hêrr , daz sage ich dir , wilt dû ez gelouben mir , daz dîn werde dienestman und swaz daz lant geleisten kan , arm unde rîche - die sint im sicherlîche alle vînde und niht holt , daz hât er wole umbe si versolt . >dô der küninc erhôrte des wîssagen wort , dô hiez er senden zehant über al sîniu lant nâch den werden dienestmannen , die ich niht alle genennen kan , und hiez in sagen , er wær komen . dô si daz hæten vernomen , dô kômen si alle gelîch , beidiu arm unde rîche , wan si wârn sîner künfte vrô . si entviengen in mit schall dô . dâ blies man grôz pusoun . si nâmen alle des küninges goum . si tanzeten unde sungen , si reiten unde sprungen . si wârn âne mâzen gevuoc . ir ieslîcher ein kleinôt truoc , dâ mit er in entvie schône . man truoc im vüre sîn krône ; die satzte er ûf sicherlîche , wan si was unmâzen rîche . dô er sie ûf sîn houbet genam , der küninc , als im wole gezam , dô vrâgete er sîn volc der mær , wie in sîn sun wær . dô klageten im klagelîche beidiu arm unde rîche , er hæte in übel getân . < daz sol nû wærlîche niht ergân , sprach der küninc rîche , < iu sol doch sicherlîche von mir niur liep widervarn hinnenvüre bî mînen jârn . alsô lebete er mit vröuweden dâ in dem lande und anderswâ nâch sînen unsinnen ze|wâr volliclîche vünvzehen jâr . dâr nâch er ze rehte starp . sîn sun umbe daz rîche warp , sîn sun Evilmerodach ; daz was den liuten ungemach . Nabuchodonosor rîchset vüre wâr in Babilônie vier und vierzic jâr . Evilmerodach ze küninge wart , daz künincrîche wart niht ûf gespart . daz wart den liuten leit genuoc , daz er des vateres krône truoc . dâ von wile ich iu besunder sagen michel wunder . daz kan ich niht verdagen , er hiez sîn vater vüre sich tragen dô er alsô tôter lac - vüre wâr ich iu daz sagen mac - : < diser tôt ist mir swær . er sante nâch einem vleischhackær und die vogel viengen , daz di al vüre in giengen . er sprach : < ire vogelære komet mir vruo niht lære ! vâhet mir zwei hundert gire grôz , rabene vile und ire genôze ; und ist daz ir des niht enttuot , sô würde man sehent iuwer bluot von iuwerm halse schiezen ; niemannes müget ir geniezen , ir müezet den tôt dolen , wellt ir der vogel niht en|holen . >dô die vogelære erhôrten die mære , dô begunden|ez gâhen , die vogel al vâhen , und rihten âne swære , die selben vogelære , ûf daz velt überal dâ von si viengen âne zal der gire und der raben vile ; daz was ze|wâr ires herzen spil . dô si ir vile geviengen , vüre den küninc si dô giengen . si sprâchen : < hêrr , wir haben brâht , als dû dir hætest gedâht . des nam manigen wunder : die vogel hiez er besunder lâzen in ein stûben grôz . die vogel dâ vile sêr verdrôz , wan er sich hæte vermezzen , er liez si niht ezzen nâch des buoches sage biz an den dritten tac . dem vleischhackær er gebôt , ob er niht wolte ligen tôt , daz er dem tôten vater sîn tet mit der hacken schîne , daz er des meister wære . daz dûhte in vile swære , wan er hiez den tôten rücken . er sprach : < slach in ze stücken , disen lîchnamen ! .> des begunde sich schamen diser vleischhackære , wan ez was im ein swære , daz er einen tôten man solte mit der hacken bestân . der küninc aber wider in sprach , der dâ hiez Evilmerodach : slac in zuo drîn hundert stücken . dû solt in ûf rücken nâch dînem willen , swâ dû wilt , wan diser lîchnam hât mir vile leides hier getân , dô er kom von walde gegân ; dâ want ich in hân verloren - dô kom er schier , daz tet mir zorn . alsô hân ich noch gein im wan , ich vürhte , er well ûf stân . dâ von mac mich des wânes vrî , zerstuoc in , als liep ich dir sî . >dô der vleischhackære erhôrte disiu mære , dô zerworhte er in dâ ze stat , als der küninc gein im redete ; ze drîn hundert stücken man in sluoc , diu stuc man dô vüre in truoc . dô hiez der küninc gâhen , die raben ûz der stûben vâhen und die gire alsô grôz . den küninc dô niht verdrôz , er hiez den vogeln gemein diu stuc werfen niht ze seine . die vogel nâch des buoches sage wârn volliclich drî tage alsament ungâz beliben , vore hunger wârn si nâch zerkliben . dô wurden si vile vröuwedenrîche , dô man in gap stuoc gelîch . ir ieslîcher ez mit vröuweden nam und vlugen hin , als in wole zam , und âzen gemeine , die vogel grôz und kleine . dô daz der küninc von in ersach , ûz grôzen vröuweden er dô sprach : < ich sich mînen vater verezzen und in die vogel ezzen : dâ von bin ich vröuwedenrîche ; im wirdet niemer mîn rîche . die vogel habent von im gewin , iegelîcher hât sîn stüc hin . >dô sprach der küninc wole getân : < mîn rîche mac mir wole bestân . wie hæte er mich verdrungen und mir an gewunnen ditz künincrîche gemeine ! ich vuorte in nû vile kleine , sît in die vogel hânt von mir brâht . ich hæte mich sîn wole verdâht : er mac ze|wâr nû niht ûf stân , die vogel hânt in gevüeret danne . wie lief er als ein tôr , mîn vater Nabuchodonosor ! er muoz mir nû daz rîche lân , wan ich hân ez understân , daz er mich von dem rîche niht trîbet gewalticlîche . dâ von mac ich âne angest sîn , wan er ist gâz der vater mîn . ander nâch lebet er unlange zît , daz in der tôt nider leit . dâr nâch rîchesenen began in Babilônia ein man , der was geheizen Balthasar ; mit grôzem gewalte lebete er gar . er hiez ein betehûs machen mit seltsænen sachen . ein apgot er dâr inne êrt , daz volc er allez dâr zuo kêrte . er hiez mit sînen sinnen zweliv meister gewinnen und machete daz betehûs schône , daz nie dechein küninc sîn krône mit gesteine sô wole gezieret , alsô der palast was gefurrieret ; von golde hæte ez ein michel schar . dô sprach der küninc Balthasar : < vile meisterschaft muoz hier geschehen ! mîn apgot lâze ich nieman sehen wan di zwelif di sîn sulen pflegen . di andern lâze ich underwegen , si wellen danne opfer bringen , sô lâze ich si wole dingen und lâze si in den palas guot , sô wirdet mîn apgot wole gemuot . ein schoeniu siulmermelîn muoz ze rehte dâr inne sîn mitten in dem palaste , .> der dâ sô schoene was verglast dem apgote dâ ze êren , sîn lop dâr inne mêren . si was gezieret schône . von golde , von steine ein krône muoste oben ûf der siule sîn , ûf der siule mermelîn . diu krône was vier ellen breit . ze|wâr an der selben zît was ire houch gemezzen , des kan ich niht vergezzen , si was vünvzehen ellen hôch . vile tiuvel zuo der siulen zôch und satzten daz apgot schône în . daz dûhte si ein guot sin , daz ez gewalticlîche redete mit dem künincrîche . swanne er ez vrâgen begunde , ze einer ieslîchen stunt antwurte ez allerworticlîche nieman danne dem küninge rîche und den die sîn pflâgen . nieman mêr wolte ez sagen dechein rede noch boteschaft ; daz geschach von des tiuvels kraft , der küninc wider di zweliv sprach : mîn apgot hât guoten gemach vüre al diu ich hân gesehen , des muoz ich von der wârheit jehen . nû trahtet , lieber meister mîn , ob ez müge âne schaden sîn , umbe einen wunderlîchen site , der im var âne schanden mit , daz kein apgot tuo ; daz trahtet spâte und vruo . dâr umbe wile ich iuch rîchen , daz wizzet sicherlîchen . >dô ieslich meister dâ erhôrte des küninges rede und sîniu wort , dô gedâhte er âne widerstrît einer wunderlîchen hôchzît . si hiezen bereiten zweliv tische , dâr ûf hüenær unde visch und dâr zuo manic vremede spîs , sprach under in ein man grîs . < heizet die spîse sieden und brâten , sô mac daz apgot uns berâten . .> si wârn vrô und wole gemuot . si hiezen in den palas guot die tische setzen alsô rîche . daz sage ich iu sicherlîche , die tische wârn von golde geworht , als der küninc wolte ; diu tischgestell alsam , wan ez dem rîchen küninge zam . ez wârn die tische mit vlîze gedecket schône mit pfellen wîz : di wârn mit lîsten gezieret , mit goldum mit gesteine gefurrieret . alsô wârn verdâht die tische . hüenær , hasen vische , rephuonær gesoten und gebrâten , dâ mit wârn die tisch berâten . semel wîz sam diu sunne lâgen ûf dem tische ze wünne , dâr zuo mete unde wîn muoste ûf dem tische sîn . dô ez allez wart bereit , dô trahten si mit kündicheit , wie si den küninc betrügen und im daz guot ab erlugen . si vunden einen kluogen sin : ein luoc under dem palaste hin hiezen|es graben sicherlîche ; dô betruogen si den küninc rîche . si gruoben ein luoc unz an ein eck . einen stein als drî wegge nâmen si in dem egge ûz . daz meil markte nieman umbe ein gruoz ; alsô kündic was ire lîp , wan ez mahte man noch wîp daz luoc niht erkiesen noch in ire kunst verliesen . des wârn si dô âne swær . di zweliv meister êrbær begunden daz wole helen und ûz dem palaste stelen die spîse alle bî der naht , als si vore hæten gedâht , hüenær , wîn und vische . si satzten ûf die tische diu vaz alsô lære , dâ von si hæten swære . si sprâchen dem küninge zuo beidiu spâte unde vruo , in wær daz wole bekant , daz apgot næme ez in die hant und az ez sicherlîche . dô sprach der küninc rîche : < daz hân ich gehoeret nie . wole mich daz ich den palas ie gezierete mit dem apgote ! ez was ze|wâr der zweliver spotte , die in betruogen ze der zît in dem palaste wît . dô sprach der küninc unverzeit : < ich muoz besehen die wârheit , daz si mich iht betriegen noch daz apgot an liegen . ze|wâr ez muoz mir sîn bekant . ich wile selp mit mîner hant sperren den palas und pflegen , mîn insigel dâr an legen , sô mac man mich betriegen niht ; der zweliver wârheit man dâ sihet . .> nieman weste dô daz luoc , dâ man di spîse ûz truoc unde dâ man gap her vüre . der küninc huote selp der türe . dô er zuo dem slozze sach , wider sich selp er dô sprach : < ich sich selp die wârheit . swem ez sî liep oder leit , mîn apgot ist genâden vol , daz weiz ich von der wârheit wole . .> zuo dem tische nam er Goum . er sprach : < ez ist niht ein troum . slahet mir die grôzen sumber ! ist ieman dâ sô tumber , der zuo mîner hôchzît niht kumet , ich sage waz im geschihet : ze|wâr er muoz mir lân den lîp . dar kom man unde wîp und dâr zuo kleiniu kint ! er sprach : < alle diu mir sint hier ze|wâr undertân , diu sulen zuo der siulen gân und sulen dâ ire opfer legen , wellen si mînes apgotes pflegen . swer des selben niht enttuot , der muoz sehen sîn eigen bluot wærlîche mit grôzer nôt , er muoz hier ligen tôt in Babilôni , daz ist wâr . aldar kom geriten manic schar und sumlîche gegangen . swelich niht wolte hangen , der muoste sîn opfer schoene legen zuo der güldînen krône , dâ daz apgot inne saz ; ze êren tet man im daz . dâr nâch der küninc an der zît hiez sagen in diu lant wît , swer guot von im wolte entvâhen , der solte zuo sînem apgote gâhen . dô kom geriten und gegân ûz vremeden landen manic man in sînen palas guot ; des wart der küninc wole gemuot . er gap in alliu kleider guot , des wurden si mit vröuweden vruot . mit spîse hiez er ir pflegen er mahte dâ manigen swertdegen dem apgote ze êren , sîn lop dâr inne mêren . daz wart geseit in ein lant einem hôhen küninge bekant , daz was geheizen Persia , ze|wâr dem rîchen küninge dâ : der selp küninc hiez Cyrus , die pfaffen nennent in alsus . er hæte vernomen daz mær , daz in Babilôni wær ein apgot , dem diente manic schar , daz hæte ein küninc hiez Balthasar gemachet sicherlîche ; ez was unmâzen rîche . er sprach : < ich muoz dar , muoz sehen des küninges schar , ob sîn apgot müge sîn pflegen und sîn hüeten vore den slegen . >dô wart niht langer gespart , er hiez rüefen hervart unde huop sich alsô schône hin ze Babilône und reit zuo dem palaste , daz dâ schoene was verglast . dâ vant er mit sinne den rîchen küninc inne , wan er hæte schoene hôchzît in dem palaste wît . zuo im dranc her Zirus . er sprach : < ich muoz hier alsus iuweren apgot êren , sîn lop wile ich mêren . ich wile daz rîchest opfer legen und wile des apgotes selber pflegen . .> mit im dranc manic schar . er sprach : got weiz , hêrr Balthasar , iuwer houbet wile ich opfern hier . .> bî dem hâr er in vieng und sluoc im ab alsô schône den kopf mit der krône , daz er vuor sam ein schîp dâ von sînem lîbe . er hiez balde gâhen , die liut alle vâhen , und zervüerte Babilôni gar , daz saget uns daz buoch ze|wâr . die siule hiez er zerbrechen ; daz apgot wolte niht sprechen . die tiuvel vuoren iren wec über strâz und über stec . Cyrus der küninc rîche der vuor gewalticlîche ze Persia in daz lant . dâ wart manigem dô bekant , daz er Babilônia ze|wâr bræche und zerstoerete gar . er hæte ein wunderlîchen site , der volgete im ze allen zîten mit : swanne er hæte ein schoene wîp , diu im liep was sam der lîp und diu ein kint bî im truoc , daz im liep was genuoc , dô want er âne widerstrît , ez mohte ze decheiner zît zuo ir komen dechein man tougenlîche , der mit ir würde vröuwedenrîche : ich meine zuo dem bettespile . ich muoz hoern , ich rede ze vile , wan ieslich wîp unde man der rede sich wole kan verstân . swie liep im kunde ein wîp sîn , diu dâ hæte sô liehten schîn , diu bî im ein kint truoc , der wart er vîant genuoc und hiez sie toeten an der stat . mit sînem schaffær er daz rætet , daz er sie vüeret balde und sie toetet in dem walde . daz tet der schaffær zehant . mit michelm jâmer er sie bant und tôte sie an der stunt ; der jâmer wart ir kunt . ze einen zîten daz geschach , daz er zuo dem schaffær sprach : <toett ditz wîbelîn , ez mac bî mir niht langer sîn , si hât ein kint bî mir getragen . >dô wart ein jâmerlîchez klagen von allem hovegesinde ; daz klagete daz wîp geswinde , wan si was schoene und tugenthaft und hæte an tugent solich kraft , daz si sie klageten sêre . doch muoste der schaffær durch sîn êre die vrouwen gegen walt vüeren an seilen und an snüeren . im was der walt aller kunt . mit im sô lief ein jagehunt . er sprach : <frou wole getân , ir müezet mir iuwer leben lân . .> si sprach : < schaffær lieber , nû sprich , waz hân getân ich , dâr umbe ich hier gibe den lîp ? >sô sprach daz tugentlich wîp . < ez ist mînes hêrren sît , der volgete im ze allen zîten mit ; doch wellt ir mir genædic wesen , ich wile iu helfen genesen . .> si sprach : < schaffær hêre , tuot an mir iuwer êre . ûzehant vieng er den hunt und sneit im ûz sînem munde die zungen sicherlîche . er sprach : < küninginne rîche , sitzet dâ her in den boum . ich wile iuwer nemen goum mit trinkene und mit spîse , alsô sprach der grîse . die zungen truoc er dem hêrren hin , daz dûhte in ein schoene gewin . dâr nâch stuont ez unlange , unz den küninc diu minne twanc . er hiez im gewinnen ein wîbelîn . der schaffær sprach : < daz sol sîn . >dô wîsete er zuo sînem lîbe vrîlîche daz êrer wîp . des morgenes dô ez tagete , den hêrren er dô vrâgete , wie im geviel des wîbes lîp . er sprach : < si tuot reht als daz wîp , daz dû hâst ertoetet mir . wær si niht tôt , ich swuor des schier , daz si diu selp wære . >dô seite er im daz mære . er sprach : < swie ez mir sule ergân , ich muoz hier in schulden stân . ez ist reht daz selp wîp und ire vlætiger lîp , die ir mich hiezet toeten mit angesten und mit nüeten . >dô sprach der hêrr an der stat : < mich nieman sô wole gehandelt hât sô dû ; des muost dû haben êr . ich wile sie haben iemer mêr . si hât ein reiniclîchen muot , ich wile sie haben in mîner huote . ich wânte des ûf di triuwe mîn swie schoene ein wîp mohte gesîn , trüeg si ein kint , si wær niwiht : nû sihe ich wole , des ist niht . .> ez hæte ouch der schaffær der küninginne geringet ire swær an der selben zît . er wîste si in ein kemenât wît - daz muoste geschehen bî der naht , als er im vore hæte gedâht - und hiez ir bat dâ machen mit seltsænen sachen ; mit wurzen und mit krûte hiez er ir strîchen ire hût , daz si dô wart minniclich getân , dô si gein bette solte gân , dâ der küninc an lac . des gewan si lieben tac , wan si im liep was âne wân , als ich iu vore gesaget hân . der küninc hæte einen site dâ er sich leit den liuten mit : swanne im ein guot scherær solte scheren âne alle swær , dem küninge Cyrus , sô hiez er in toeten sus , sô er den bart hæte geschoren - wan er hæte dicke gesworen , ez mohte nieman die mær wizzen , von wiu ez wær , daz er hiez mit nüeten di scherær alle toeten - : des muoste er ungeschoren sîn . er sprach zuo sînem schaffær : < dû bist mîn , ich wile des niht entbern , dû muost mir mînen bart schern . .> daz was dem schaffære ein vile leidez mære . er sprach : < hêrr , ich kan sîn niht . swaz halt mir dâr umbe geschihet , daz muoz ich allez lîden : daz schern wile ich vermîden . >dô hiez der küninc gâhen , den schaffær vâhen . er sprach : < dû unsælic man , dû muost mich tuon des bartes an . .> der schaffær dô gevangen lac biz an den dritten tac . dô gie diu vrouwe schanden lær hin vüre den karkær . < schaffær , bist dû dâr inne ? >sô sprach diu küninginne . er sprach : < liebiu vrouwe mîn , nû tuo mir dîn helfe schîn und gedenket dâr an , daz ich iuch ernert hân , küninginne rîche ; ich dienestes iu niht entswîche . ringet mir mîn swære und vrâget den küninc der mære , wâ von daz an im müge sîn - des bite ich - durch den willen mîn - , daz ir mir ervart , wâ von er umbe sînen bart habe den tôt ûzerkoren , sô im ein man habe geschoren , daz er in danne mit nüeten zehant heizet toeten . daz ervart mir , liebiu vrouwe mîn , iuwer eigen wile ich iemer sîn . ûzehant gelobete im diu vrouwe daz . si sprach : < gehabe dich deste baz ! mir muoz ez sicherlîche sagen der küninc rîche . des nahtes dô si ze bette gie , mit armen si in umbevie . si sprach : < edel küninc hêr , woltest dô niht zürnen sêr , ich wolte dich biten einer bete , .> alsô si gegen dem küninge redete . dô sprach der küninc : <frou mîn , lâz mich hoern die bete dîn ich sage dir liep und smerzen , swaz ich weiz in dem herzen , .> diu vrouwe zühticlîchen sprach : < ich weste gerne den ungemach , den dû hâst umbe den bart dîn , daz dû vîant muost sîn der dir den bart ab schiret , daz dîn zorn unsælic wirdet . dâ von weste ich gerne die mær , von welichen sachen daz wær . .> der küninc sprach : < daz wile ich dir sagen , wan ich mac dir sîn niht verdagen : swenne man mir inhalben geschiret , daz er danne niht verbiret , er heize mich umbe kêren . ûzehant begunde si mit êren , diu vrouwe gegen im lachen , dem küninge vröuwede machen . des morgenes dô ez tagete , diu vrouwe dem schaffær sagete , als ir der küninc hæte geseit . si sprach : < lâ dir niht wesen leit : schier morgen sicherlîche dem edeln künincrîche . dîn driu wile ich dir gelten . ich vergizze des selten , daz ich von dir hân mînen lîp , >sô sprach daz tugenthaft wîp . zehant der schaffær vrô wart . si sprach : < sô dû im den bart einhalben hâst geschoren , sô lâ dir niht sîn sô zorne , daz dû in mit êren heizest in hin umbe kêren . dû solt , schaffær wolegeboren , sprechen : iu ist einhalben geschoren , und und habe dîn hende vüre dich . di rede schoene in zühten sprich , sô mac dir gewerren niht , wan diu sælde hât mit dir pfliht . des dankete der schaffær sêre der vrouwen alsô here , wan er des morgenes tet als diu vrouwe hæte geêrt . dô daz der küninc von im ersach , gegen dem schaffær er dô sprach : <dâ ist diu vrouwe schuldic an , ez weste âne sie nieman . si hât ernert dînen lîp , daz vile tugenthaft wîp . ander nâch lebet er manigen tac , als ich vüre wâr gesprechen mac . mit urliuge und mit strîte vuor er nâhen unde wît manigen tac unde jâr ; sîn herze was zornvar . dâr nâch Cyrus offenbâr in Babilôni , daz ist wâr , saz ze gerihte hêrlîchen , er rihte dem arme , dem rîchen . daz wart manigem bekant , daz man guot geriht bî im vant . ze den zîten was ein man , als ich von im gelesen hân , er was Joachim genant ; vüre einen vrumen man erkant was er ze der selben zît . ein hûs michel unde wît hæte er und ein gertelîn , daz stiez an daz hûs sîn . er hæte ouch ein schoene wîp , zühtic und rein was ire lîp , diu was genant Sussanna . ez was ouch in dem hûse dâ stæte der hêrren teidinc ; doch hæte ein alt|man sîn gerinc geleit an die vrouwen guot , dâ von truoc er ire holden muot . eines tages sich ergienc ze|wâr daz grôz burcteidinc . dô was ouch der juden sît , dâ si ire ê behielten mit : swâ geschach under in ein huor , ir ieslîcher dâr umbe swuor , er wurf ûf ez einen stein . si jâhen , ez wær unrein , ez wær wîp oder man ; swer überhügen began , daz wær dem andern unrein ; dâ von ir ieslîchez einen stein warf ûf daz selp hin , daz was ire will und ire sin . si hæten zwêne manne dâr zuo gesazt spâte unde vruo , daz si des selben jâhen , swâ si den huor sâhen oder swâ ez in wart geseit , daz dem huorær von im leit geschæhe an der selben zît , wan si truogen gein im niet . nû lâzen wir die rede stân und grîfen zuo der vrouwen an , diu dâ Sussanna hiez . ire reinicheit des niht en|liez , si bereitete sich bî der zît , daz si in iren boumgarten wît gienc zuo einem urspringe . vile rein was der vrouwen dinc . si dwuoc ire hende , ire antlütze , daz was ir zuo der reinicheit nütze . daz hæte der alt|man ersehen unde kunt daz von ire spehen , daz si des morgenes tougenlîche gienc in den garten wünniclich , wan si hæte des guoten sit der volgete ir ze allen zîten mit , daz si eine gie und nieman mit ir lie . der alt|man begunde umbe sie werben ; vore leide wolte er sterben , sô er umbe ire minne redete , daz si des gegen im niht en|tet . er gedâhte in sînem muote : ich muoz ir legen huote , sô si in den boumgarten gêt , und als si dâr inne stêt , sô muoz ich sie behuoren . an einander si des swuoren , die des rehten pflâgen - die begunde des niht betrâgen - : <dô si des morgenes zît gie in den boumgarten wît , sô sulen wir reht werden enein, daz under uns zwein . einer lie bî ire schuoh und er dem andern des lôn mit einer samelîchen tât ; alsô was ir beider rât . eines morgenes kom diu vrouwe gegân in den garten wole getân . si gie schône alsô balt zuo dem brunnen , der was kalt . dô wârn die alten manne über des garten zûn gegân und warten der schoenen vrouwen dâ und kômen gegangen zuo ir iesâ . der ein sprach : <frou wole|getân , ir sulet mich geniezen lân , daz ich iu bin mit triuwen holt und ir mir lieber danne golt . ich muoz hiute bî iu ligen hier , oder ich sage iu , wie iuwerem schoenen lîbe geschihet . ze|wâr des lâze ich niht , ich sage vore dem teidinc , daz ze|wâr ein jungelinc bî iu hier sî gewesen ; ze|wâr sô müget ir niht genesen . .> di vrouwe zühticlîchen sprach : < und sol ich lîden ungemach vore disem teidinc umbe unschuldigiu dinc , sô wile ich doch got jehen , daz ez umbe unschult ist geschehen . >dô der alt|man dâ erhôrte der genæmen vrouwen wort , dô griffen si sie beide an . diu vrouwe rüefen began . si ruoften michel mêr . doch was der vrouwen herzensêr grôz , und begunde sich roufen . dô kom daz volc geloufen unde sprâchen : <frou , ir tobet ! iuwer unzuht nieman lobet . .> diu vrouwe sprach bermiclîche : ich klage iu allen gelîche , daz die zwêne altmanne wolten iren willen mit mir hân . .> di alten jâhen : wir sagen iu reht : ez was zuo ir ein schoener kneht komen ûf dise heide ; daz understuonden wir beide , daz ire will niht ergie . .> die vrouwen man dô vieng . alsô seit uns daz getiht , daz man sie vuorte vüre geriht . die alten vrâgete man mære , wie der vrouwen geschehen wære . dô jâhen si ûf ire eit , ez wær diu reht wârheit , ez wær ein junger man von ir ûz dem garten gegân , der wær bî ir gelegen ; ez wær ein junger swertdegen . dô ruoften die liute alle mit einem grôzen schalle : man sol sie vüeren vüre die stat und sol sie versteinen drâte . >dô vuorte man sie trat her ûz vüre die stat ; dâ lief daz volc allez nâch . ein brûner roc was ire tac , dâr ûz sô lûht si als diu sunne ; ire reinicheit was gotes wünne . dô truoc man ein kindelîn gein der vrouwen liehten schîn , daz hæte dannoch niht geêrt , dâ von got ein zeichen tet . ez sprach : < ir sulet mir sagen snell >- - ez was genant Daniel und wart ein wîssage sicherlich ; daz wolte got von himelrîche , daz er dô wart bekant , daz man in wîssagen nante , wan er die wârheit seit swem ez wær liep oder leit . dô er die vrouwen êrst sach , er vrâgete , waz ir wær ungemach . daz seit man im reht . er sprach : < man tuot ire unreht . daz bewær ich swie ich sol , wan si ist aller tugent vol . >dô wunderte die liute gemein , daz daz kindel alsô kleine in die wârheit hæte geseit und die lüge gar verdeit . dâr nâch sprach daz kindelîn : ir hêrrn , wellt ir mir volgente sîn , sô vüert die vrouwen wider in , ze|wâr daz ist an iu ein sin . ich lâze iuch sehen wunder . heizet mir die manne besunder legen , ich lâze iuch nemen war , daz si lügenlîchen gar die vrouwen habent an geseit , wan ez ist luc und niht wârheit . >dô legete man si besunder . er sprach : <nû hoeret wunder ! heizet mir einen vüre mich gân ! .> daz wart vile schier getân . er sprach : wâ schuof der jungelinc mit der vrouwen sîniu dinc ? .> er sprach : < under einem klêboume . .> er sprach : < ez ist dir ein troum . heiz mir den andern her gân . .> er sprach : waz hât diu vrouwe getân , daz sage bî dîner wârheit . er sprach : daz sî dir geseit vore disen liuten lût : si was eines jungen brût . under einem pflûmboume , dâ nam ich ir beider goum . >dô sprach Daniel daz kint : <seht , wie si an den lügen sint ! nû sol an disen zwein ergân , daz si erliten solte hân , des sint si wærlîche wole wert . der vrouwen lîp niht bôsheit gert , wan si ist ein reinez wîp , si hæte einen tugenthaften lîp . >dô wart her Joachim vrô , und lobeten got von himel dô sîner êren manicvalt ; si wart bî im in vröuweden alt . zehant wurden|es beide versteinet ûf der heide . dâr nâch sage ich iu besunder , an im geschach ein wunder von einer küninginne , diu hæte wîs sinne unde was âne mâzen vrum . in einem lande amazonum dâr inne was diu vrouwe ze|wâr , die liut dienten ir vile gar . mit herzen und mit sinne was si dâ küninginne . Zirus wolte si vertriben hân , daz wart der küningîn kunt getân . dô leit si sich an widerstrît gegen im an daz velt wît mit vile degenlîcher wer ; si hæte dâ ein grôzez her . Zirus hæte gegen ir brâht manic schoene ros verdâht und hæte ouch dâ ein grôz her ; ez was nâhen bî dem mer . des morgenes dô ez tagete , der vrouwen man dô sagete , daz Cyrus wær mit sînem her gestapfet gein ir an daz mer . diu vrouwe gegen im kêrte , als sie ire vrümicheit lêrte . dâ wart vile degenlîche gestriten nâch ritterlîchen sîten . diu küninginne den sic gewan . Cyrus vlôch von danne ; doch was ein ritter unverzeit , der selp den küninc Cyrus jeite . daz sach diu küninginne wole getân . si sprach : < hêrr ritter lobesam , lâ dir in niht entrinnen ; alsô sprach diu küninginne : < ich wile dir lîhen unde geben . slach in , dû junger swertdegen ! waz dir êren hier geschihet ! lâz in von dir niht ! dâr umbe wile ich dich rîchen , daz wizzet sicherlîchen . >dô der jungelinc erhôrte der werden küninginne wort , dô sprach er gein dem küninge sus : < got weiz , hêrr Cyrus , ir müezet mir lâzen iuwern lîp . mich hât daz tugenthaft wîp gemanet an mîn werdicheit , daz mir daz wær von herzen leit , ob ir mir solet entrinnen . .> er gap im sûr minne mit dem kolben an den nac , daz er niemer mêr den tac gesach . dô viel er zuo der erde nider . ein wort sprach er niht sider , wan er leit grôz nôt . er lac ûf der wal tôt und hæte verloren lîp und lant . den helm er im ab bant . daz houbet er im ab sluoc , vüre die vrouwen er ez truoc . er sprach : < liebiu vrouwe mîn , ir müget nû wole âne angest sîn . sehet ! hier ist hêrr Cyrus ! erslagen hân ich in alsus . >dô wart diu vrouwe vrô , daz ir wole was gelungen dô . die sînen wurden gevangen , ez was in übel ergangen . sumelich wurden erslagen . waz sol ich mêr dâ von sagen ? vile lützel kom ir von danne , er was sælic der danne entran . dâr nâch rîchset alsus ein küninc , hiez Darius , mit hôhen êren iesâ in dem lande ze Persia . der hæte ouch gerîchesenet sus mit dem küninge Cirus . Alexander hæte dô vernomen , wie Cirus ze velde wær komen gegen der küninginne guot und wie man dâ in bluot wuot an der selben zît ; daz geschach von dem strîte . daz hôrte er dô sagen , daz Cirus wær erslagen , und daz die sînen gevangen wâren bî den selben jâren ; sûmlich wurden erslagen : daz hôrte Alexander sagen . dâr nâch schuof der gewær hêrr Alexander , daz der küninc Darius wart von im erslagen sus . dâr nâch rîchesenen began ein vile gewaltiger man , der was genant Alexander , vile wunders begie er . Macedonia hiez sîn lant , dâr inne er hêrr was genant ; diutisch sô heizet ez kriechen . er machete dô manigen siechen . er stiftete Alexandriam , nâch im gewan si den name . gewaltiger küninc nie wart gesehen als er dô was , des muoz ich jehen . er zervuorte Cyrum die stat , wan in des sîn wille bat , Persia und Porus und den küninc Ethiopum : daz betwanc er allez gelîche , enhalben meres alliu rîche . er was kec unde vrum , daz er den küninc Darium sluoc gar âne widerstrît . er betwanc manigen küninc sît ; den êrsten Darium meine ich niht . ez was ein wunderlich geschiht , daz er den andern dô sluoc , wan in sîn will dâr zuo truoc . er betwanc ouch gelîche alliu künincrîche unz an daz paradîs . er wær junc oder grîs , er muoste im wesen undertân , swer sîn leben wolte hân . ich sage daz vile sicherlîche , daz durch des hêrren künincrîche ein wazzer ran und ein pfloum , des nam der hêrr wole goum . er vrâgete die liute der mære , von wannen der pflûm wære gerunnen , der dâ sô lûter vlôz . des vrâgennes in dô niht verdrôz : er sprach : < mohte ieman die mær wizzen , von wannen er wær gerunnen und gevlozzen , der müeste des haben genozzen ! .> si jâhen : < von dem paradîse . er sprach : < wær ieman alsô wîs , dem sîn sin dâr zuo tohte , daz ich ez gesehen mohte ? >dô seite man im , ez wær wâr , ez mohte nieman komen dar . er sprach : < wile sîn mîn apgot ruochen , sô wile ich ez versuochen . ûzehant hiez er bereit sîn zwei hundert schif und galîn , diu di spîse solten tragen . ez muosten recken unde zagen sich berihten ze|wâr wes sie lebeten vünv jâr ; daz wart ûf diu schif getragen . waz sol ich mêr dâ von sagen ? daz her wart geteilet mit heile rehte anderiu an diu seil . daz dritteil muoste diu schif ziehen , des mohten si niht entvliehen , er wær swarz oder wîz . alsô zugen si mit vlîze als lanc unz si vernâmen , daz si zuo dem paradîse kæmen . dâ sâhen si ein venster stân . dâr inne sâhen si einen man vile tugentlîchen sitzen . er sach daz wole mit witzen . dô in die zieher sâhen , von dem kiel begunden|si gâhen . dô si ersâhen den alten man , zuo im begunden si schône gân und vrâgeten in der mære , waz sîn gewerft wære . er sprach : < daz sol ich niht sagen , mîn meister heizet mich ez verdagen , der dâ beschuof daz paradîs , alsô sprach gein in der grîs . daz wart dem küninge kunt getân . er gedâhte : möhte ich daz paradîs hân , sô hiete ich alliu künincrîche und alliu herzogetuom gelîch . dô wart niht langer gespart , er hiez rüefen hervart an daz paradîs , er wolte ez hân gewunnen lis . dô daz her zesamene quam , einen boten gar âne schame hiez der küninc vüre sich komen . der bote sîn rede hæte vernomen . er sprach : <bot , nû ile drâte , êr ez werde ze spâte . besich , wer daz paradîse pflæge , in welicher wîse er daz paradîs habe . sage im , ich helfe im zuo dem grabe , well er mir niht sîn undertân mit allem dem ]sô er|ez ie gewan . >dâ mit der bote kom an daz tor . dâ was ein man gesezzen vore , der hæte sinne gar mit vlîze . er was als ein tûbe wîz , wanne er was ein alt man , als ich von im gelesen hân . ez hæte ouch manic ros gezogen velt unde mos kochen unde grôz kiel , daz in daz ziehen misseviel . nû lâzen wir die rede stân und grîfen den alten man an , der in dem pardîsvenster saz und sîner zuht niht vergaz . dô er den boten ane sach , vile zühticlîche er wider in sprach : < sage mir , werder bote , schier , wer hât dich her gesant zuo mir ? .> der bote sprach : < daz hât getân der gar gewaltic man , der küninc Alexander . er jihet , im sî unmâzen swær , daz im allez ertrîche niht undertân sî gelîch . dâ von wile er daz paradîs zerrütten âne strît vile lis . >dô sprach der wundergrîs man : < ez mac wærlîche sô niht ergân . swie gewaltic er sî über diu lant , doch ist got der heilant gewaltiger vile danne er sî . daz wunder solt dû sehen dâ bî an disem steine , den ich hier hân ; ich sage dir , waz er wunders kan : nû nim den stein in die hant und tuo dem küninge sîn kraft bekant . heiz in legen ûf ein wâge und sprich , daz ez in niht betrâge , er lege dâr ûf , swaz er well , gegen des steines kraftgevell , daz widerwiget diser stein , ez sî grôz oder kleine . wie der stein sî gevar , daz wile ich iu sagen gar , und des steines gestalt , diu was dô vile manicvalt . diu rede ist âne lougen : reht als des mennischen ougen was sîn varwe und sîn gestalt . dâ mit sô reit der kneht balt von dem alten manne hêr . er sprach : < ich tuon dir bekant mêr : sage im daz worzeichen guot daz er mit her und mit muote daz paradîs niht gewinnen mac unz an den jungesten tac . daz sihet er an dem steine wole , daz niht dâ gegen wegen sol , wan in niht widerwegen mac . daz ist dem küninge ein slac . ez ist ein zeichen sô gelîch , swie gewaltic er sî und swie rîche , daz er wider got niht en|mac geweren einen ganzen tac . >dâ mit der bote kêrte danne dâ er den küninc sach stân . als im wole gezam , ûf dem velde dâ was geslagen sîn gezelt , daz was edel und rîche genuoc . den stein er schône vüre in truoc und seite im dô die mære , von welicher natûr er wære , reht als im der alt man von dem steine hæte kunt getân und reht als er im hæte geseit . daz was dem küninge vile leit . er sprach zuo sînem knehte : < gienc und bringe mir rehte snell und niht trâge ein vile gelîche wâge ! ich muoz bî mîner wârheit besehen , ob er mir war habe geseit . ein wâc wart brâht drâte , daz was des âbendes spâte . dâr ûf leit er den stein . schoenez golt vile rein leit er dâr gegen ein michel teil . doch gewan der stein daz heil , daz er vürewegen began . dô sprach der gewaltic man : kêwe bringe mir silbers alsô vile , dâ ich mit widerwegen wile den vile wênigen stein ; sîn kraft ist grôz und niht kleine . >dô wart zehant daz silber brâht , als im der küninc hæte gedâht . dem steine satzte er lac . er leit sîn vile ûf die wâge : dâ widerwac der kleine stein daz silber allez gemein . der küninc dô ûz zorn sprach , wan ez was im ungemach : < der stein wirdet niemer sô stolz , ich lege gein im sô grôzez holz , daz in wole widerwegen mac , die_wîl mir liuhtet diser tac . >dô man vile holz ze|der wâge truoc , dannoch was der stein sô kluoc , daz er wac vüre ein michel teil . daz was des küninges unheil . daz begunde maniger prîsen . er sprach : < gewinnet mir îsen , einen guoten zendenær ! der stein ist niht sô swær , ich lege des îsenes dâr zuo vile , dâ mit ich in widerwegen wile . vile îsenes man im brâhte dar . des nam daz volc vile wole war , daz der stein vüre zôch , dâ von in diu sælde vlôch . nâch blî der küninc sante ; zuo einem knollen man ez rante . er sprach : swie starc der stein sî , ich wîgen im swærez blî , daz in gar widerwegen mac , und wær er swærer danne ein sac , der gar ist vol von korne oder von starkem horne . >dô man daz blî ze|der wâge truoc , dannoch was der stein sô kluoc , daz er daz blî widerwac . vüre wâr ich iu daz sagen mac , ditz starc wunder wundert si albesunder . vlô sprach der küninc hôchgemuot : < ditz wunder mir vile leides tuot . .> und dô der bote erhôrte diu wort , er sprach : < ich wile iuch an ein ort bescheiden âne valschen list , wie ditz dinc ergangen ist . der alt man ûz dem paradîse , der sprach , ir wæret gar unwîs , daz ir wider got wellt streben und umbe sîn gebot niht geben . des nam in michel wunder . er sprach , swie wênic besunder den stein widerwegen mohte daz ûf dem ertrîche tohte , als wênic mohte nieman mit dem lebene der heiligen goteheit widerstreben . ich muoz dir , hêrr , reht spehen , des er hât gein mir verjehen : er jach , swer den starken stein vulte mit erden kleine , sô mohte in ein kleinez vederlîn widerwegente sîn . daz gelîchet er , hêrr rîche , gegen dir vile sicherlîche . er jihet , als dich der tôt bestê und als diu erde über dich gê , sô sî ein kleinez geverlîn sterker danne dû mügest gesîn . >dô hiez der hêrr springen , die wâge hin wider bringen unde hulte dô den stein mit einer erde diu was kleine . noch sach er ein wunder grôz , des sînen lîp sêr verdrôz , daz ein kleinez vederlîn widerwac daz steinlîn . zehant dô er daz wegen gesach , wider sîn liut er dô sprach : < ich sihe nû wole an disem steine , daz er umbe mînen gewalt kleine gît und umbe mîn gebot , der vile gewaltic got ; als mir der bote hæte geseit : daz hân ich vüre ein wârheit . .> ich sage ouch , wie alt er was , als ich ez an dem buoche las : dô er rîchesenen began , der vile gewaltic man , ich mîn hêrrn Alexander , dem der stein was ze swær , dem hât man schône gezalt , er wær zwelif jâr alt . dâr nâch vuor er vünv jâr mit her und mit breiter schar . doch hæte er vriuntinne genuoc . under in ein die krône truoc , diu im diu liebest was under in , der truoc er vile hôhen sin , wan si was ein vlætic wîp und wole gestalt umbe iren lîp . zuo der sprach er mit sinne : < dû bist ein küninginne ! vile dicke er ir vore liep swuor . swâ der küninc mit her hin vuor , dâ muoste si allez mit im varn ; vore liebe kunde er niht gebârn gegen der küninginne , sô er sie wolte minnen . ich wæne daz ouch nie man sô liebes wîbes nie gewan . ze einen zîten der küninc zuo ir sprach , dô er sie alsô schouwen sach : < getar ich mich an dich verlân , schoeniu vrouwe wolegetân , daz dû dîn driu , dîn êre an mir behaltest sêre , sô wile ich lîp und leben in dîn hant geben . .> dô sprach si : < lieber hêrr mîn , solte ich ertrinken in dem rîne und wider lebentic werden und gên ûf der erden , sô wolte ich , lieber hêrr mîn , dir undertænic sîn : dâr umbe ich lîp und leben wile in dîn genâde geben . ob dir geschæhe kein leit , ich wolte êr lîden arbeit mêr danne ie kein wîp getruoc . ich hân êren genuoc bî dir , lieber hêrr mîn . wie kunde mir iemer baz gesîn ! beidiu silber unde golt hân ich von dir und rîchen solte . mir dienet manic dienestman , wan ich dich ze hêrren hân . bræche ich an dir die triuwe mîn , sô müeste ich wole geschant sîn , wanne nie kein wîp sô lieben man von herzen alsô liep gewan . solte ich an dir die triuwe mîn zerbrechen , ich wolte in dem rîne mich wærlîche êr versenken und mich selp ertrenken . ob dir ein vinger swüere , swie halt ich gevüere , ich wolte verliesen êr mîn hant . ich hân von dir liut und lant . daz dir leit von mir würde schîn : ich verlüre ze|wâr diu ougen mîn . ê_daz dir geschecke von mir nôt , ich wolte êr kiesen den tôt . dû bist gar mîner ougen wünne . den himel und die sunne nime ich niht vüre dîn wîs noch daz edel paradîs . dô der hêrr Alexander erhôrte von der vrouwen die mær , daz si im wolte getriuwe sîn , er sprach : <liebe vrouwe mîn , ich wile mich an dîn driu lân , swie ez mir sol dâr umbe ergân , wan ich nieman getrûwe sô wole , als ich vüre wâr nû sprechen sol , wan ich bin über daz ertrîche gewaltic hier sicherlîche . sô ist allez mîn her hier nâhen bî dem mer . dâ von muoz ich sehen , wan mîn ougen wellent spehen , waz wunders in dem mer sî ; des wile mîn herze niht wesen vrî . vile wunderlich er dô was . er hiez bereiten ein glas vile michel und vile wît an der selben zît ; mit îsene was ez wole beslagen . daz hiez er an daz mer tragen . dâr în sô gie ein türlîn , daz niht kluoger mohte gesîn . ein ketene lanc unde guot gienc an des meres vluot . dâr an sô hiew daz starc glas , daz dâ sô schoene behüetet was . dâr în sô saz der küninc zehant . einen hunt , ein katzen man vant und einen hanen , als man sol , der kræjet âne mâzen wole , dâ mit er die tagezît weste von im alle zît . spies man dâr în leit genuoc , wan er was âne mâzen kluoc . er sprach : < liebiu vrouwe mîn , ich lâze mich an die triuwe dîn , wan ich getrûwe nieman sô wole , vüre wâr ich dir daz sagen sol . dâ von ich lîp unde leben wile in dîn genâde ergeben . die ketene nim dû in die hant , dîn triuwe ich hân vile wole bekant . dâ von ich dir getrûwe wole , sît dîn lîp ist êren vol . >dô sprach diu vrouwe alsô guot : < dîn leben hân ich in mîner huote mit zühten und mit sinnen . mîn hant muoste mir verbrinnen , êr ich die ketene wole bekant liez ûz mîner zesem hant . >dâ mit er sich ze tal liez . diu vrouwe im vile wole gehiez , daz si in schône wolte bewarn , unz er ûz dem mer wolte varn . ein zeichen tet er ir bekant , sô er wolte varn an daz lant , daz si in danne ûz vuorte , sô er mit kreften die ketene ruorte . dô lobete si im stæte , daz si daz gerne tæte . in dem mer er dô was und sach vile wunders durch daz glas , einen visch sach er vüre sich gân , daz sô grôzez nie kein man bî sînen tagen hæte gesehen , des muoz ich von schulden jehen . was daz niht ein grôziu aht ? der visch drî tage und drî nahte gienc hin vüre daz glas , dâ er inne verslozzen was , daz er den zagel nie gesach . der visch hæte ûf im ein dach von holze , daz er ûf im truoc , daz was wunderlich genuoc . in der zît dô kom ein man zuo der vrouwen gegân , der warp umbe sie sêre . er sprach : < ich wile dich mêre êrn danne Alexander . dû bist ein vrouwe êrbær und bist schoene unde junc . tuo von der ketene einen sprunc und var mit mir ze lande heim , ich mac dich vrouwe dâ alein . Alexander hât vile vriuntinnen zuo dir , eteliu küninginne ; des muost dû von mir haben rât an einer ieslîchen stat . dâr zuo tuon ich dir bekant beidiu burc und ouch diu lant . lâ die ketene in daz mer , sô wirdet zervüert hier sîn her . >dô sprach diu vrouwe wole getân : < sol ich im dienestes ab gestân ? des hât er doch verdienet niht . swaz im leides von mir geschihet , daz muoz mich iemer riuwen . ô wê mîner triuwen , sol ich die an im brechen ! waz sol ich an im rechen ? wan er mir dechein leit nie getet . .> der heiden aber mit ir redete und warp umbe sie unz an die zît , daz si âne allen widerstrît die ketene in daz mer lie ; den heidenen si lieplîche zuo ir vieng . dô daz hêrr Alexander vernam , daz die ketene swer bî im in dem mer lac , dô sach er einen leiden tac . er gedâhte in sînem muote : wie kume ich ûz dem vluote mit allen mînen sinnen , daz ich müge entrinnen ? er gedâhte : mir ist ofte geseit , daz in dem mer niht unreinicheit geligen müge , in des meres sant , ez slach ez ûz an daz lant ; dâ von wile ich mit nüeten mîn katzen hier toeten . die katzen toetete er zehant , daz bluot streich er an die want . dâr nâch daz mer mit sinne wart des bluotes inne , dô sluoc ez in ûz an daz lant . daz wart manigem dâ bekant . ûz dem glase ûf der stat ûf den sant er dô trat . dô seite er grôziu wunder daz er allez besunder hæte gesehen in dem mer ; daz seite er allez sînem her . daz her im engegen lief . vile lûte , vile vaste ez allez rief : willekomen , edeler küninc hêr , wir vürhten dînes lebenes sêr . >dâ mit kêrte er zehant zuo der vrouwen ûf den sant und wolte die ertoetet hân . dô hæte der heidenisch man die vrouwen schône gevuort danne , dô er in sach ûz dem glase gân . dô er der vrouwen niht en|vant , er sprach : < mir ist daz bekant , daz ich in dem mer hân gesehen vile wunders , dise muoz ich jehen . nû weste ich gerne die mære , waz in dem himel wære . daz wile ich wærlîche versuochen , .> sprach der küninc rîche . dâ mit der küninc veste hiez stîgen zuo einem neste , dâ lâgen junc grîfen an . die brâhte man dem küninge danne dâ er saz mit sîner krône . er sprach : < ziehet mir di grîfen schône ! ich wile ze himelrîche varn ; den lîp ich dâr zuo kan bewarn . >dô iegelich grif vliegente wart , dô wart niht langer gespart , er hiez einen sezzel schoene bringen und mit sîner krône zuo dem sezzel zehant zwô starc stange , die man vant und an den sezzel guot der küninc dô vile wole gemuot hiez binden mit starken îsen . er sprach : < lât iuch bewîsen : die grîfen lât hungeric sîn drî tage , daz ist der will mîn . gêt her und bindet mich schône ! dâr umbe gibe ich iu ze lône silber und daz rôte golt und bin iu mit triuwen holt . .> dâr nâch wart niht vermiten , ein hirzenhût wart versniten ze riemen schoene , als im gezam . dô saz er gar âne alle schame ûf den sezzel zehant . mit den riemen man in bant in den sezzel dâ zestunt ; vile wunders wart im dâ von kunt . zwei âs man an die stangen bant . die grîfen truoc man dar zehant , daz was an dem morgene vruo , und bant die ouch den stangen zuo . die grîfen wârn hungervar , des nam der küninc wole war : die stangen er gein himel rahte , dâ von daz âs allez blahte . dô vuorten in die grîfen schône gein dem himelischen trône . si vuorten in ûf in den lüften ; dâ mit wolte er güften . dô er sô hôch kom gevarn zuo den himelischen scharn , dô kom zuo im ein stimme , diu sprach zuo im mit grimme : < Alexander , wâ wilt dû hin ? dû hâst niender rehten sin . wilt dû wider die goteheit streben , daz wirdet dir leit , dû wirdest liten arbeit und iemer werndez herzeleit . dâ von sô sage ich dir , daz solt dû gelouben mir , in den himel kumet nieman , wan der ez verdienen kan . dâ von dîn varn ist mir unmær , vile tumber Alexander . >dô der küninc erhôrte der stimme zornigiu wort , dô sprach er vile schône : vile süeziu stimme , daz lôn wile ich haben von dir , daz dû mir drâte und schier sagest , wâ ich hin sule varn , sît ich niht mac zuo der engel scharn . .> diu stimme sprach : ûf daz ertrîche solt dû varn sicherlîche ze|wâr an disem tage , vüre wâr ich dir daz sage , daz ist dir âne zwîvel guot . .> er sprach : < ich sich niur einen huot sweben in dem wazzer rîche . .> diu stimme sprach : < daz|ist daz ertrîche , daz dû dort sihest sweben , in dem wazzer an heben . dâ solt dû varn ûf mit grôzer nôt , wilt dû niht kiesen den tôt und vile grôzen smerzen an lîbe und an herzen . var nider ûf daz ertrîche , daz râte ich dir sicherlîche . des solt dû volgen mir , tuo ez âne zwîvel schier . ûzehant hêrr Alexander begreif die stangen swær mit angest und mit nôt . im was vile nâhen der tôt . er neigte si ûf di erde nider . dô vuorten in die grîfen wider her ab ûf daz ertrîche , daz wizzet sicherlîche . dô er von himelrîche was komen , als ir habet vernomen , dô was er komen von sînem her ; er hæte ez gelâzen an dem mer wole anderhalp hundert mîl , die hæte er gevarn in einer wîl . er was âne mâzen kluoc : die stangen er hinden ab sluoc unde lie die grîfen varn , dâ von mahte er sich bewarn . die riemen er dô lôste . dâ von hæte er keinen trôst , wie er zuo sînem her bequæme und si in alle dâ vernæme . dô kêrte er walt unde velt , er hæte verloren sîn gezelt . daz gewant zerte er von dem lîbe sîn . diu armuot wart an im schîn . diu armuot vaste mit im ranc . er hæte manigen boesen gedanc , wan er niht an den vüezen truoc , des was sîn gên unsælic genuoc . sîniu bein bluoten überal . sîn hût hæte streip âne zal , wan in diu sunne hæte verbrant . alsô gienc er durch diu lant . der hunger tet im grôz nôt : alsô was|er von unmaht nâhen tôt . alsô gienc er , daz ist wâr , volliclich ein ganzez jâr . sîn hût was als einem morgene . man hæte in vüre einen tôrn , swâ er in dem lande gie ; im geschach sô wê nie . alsô gie er durch diu lant . ze jungest er sîn her vant . dô er zuo in sô nâhen gie , ir keiner in dô niht entvie , wan in nieman dâ erkante , des muoste er lîden grôz schant . er sprach : < wie tuot ir hêrren sô , sît ir niht mîner kunft vrô , daz ich her wider komen bin ? .> si sprâchen : < ir sît âne sin . gêt hin ! ir sît ein tôr . nû ist iuwer hût als ein môr . >dô sagete er in mit grôzer swær : < erkennet ir niht Alexander , iuwern küninc den rîchen ? daz bin ich sicherlîchen . >dâ mit ir einer in erkante . er sprach : < mîn hêrr über alliu lant ist er vile sicherlîche , der edel küninc rîche . der selp im niuwe kleider sneit und gap im durch sîn vrumkeit , pferde , harnasch guot , des wart gevröuwet dô sîn muot . dâr nâch betwanc er alliu lant , als ich ez geschriben vant , und dâr nâch huop er sich von dem her , daz dâ lac bî dem mer , wan ez im gerâten wart , daz er selp zwelifte an die vart vüre und nieman mêre ; daz tet der küninc hêre . er kom zuo einem boume , des nâmen di sînen goume . des boumes pflac diu sunne , dâ von hæte er vile wünne . dâr ûz sô sprach ein stimme vile lîs und niht grimme : wâ wilt dû hin , küninc hêr ? ze lande kumest dû niemer mêr . des wart er trûric und unvrô . zuo dem andern boume kêrte er dô , des pflac der man alsô lieht . als er den boum an sihet , dô sprach er zuo sînem râte : der boum der dort ein stat , dâ mac ein stimme wole inne sîn , daz ist an sînen esten schîn , die sint schoene unde breit . .> diu stimme ûz dem boume seit : ker wider , Alexander , dîn rîten daz wirdet dir swær . dû kumest niht wider in dîn lant , daz ist mir wærlîche wole bekant , dû lîst ûf dem wege tôt . >dô kêrte er wider , des gie in nôt . er sprach ûz grôzem grimme : < sage mir , süeziu stimme , wie daz sule an mir geschehen . .> si sprach : < daz wile ich dir verjehen : dir wirdet vergeben mit swær von dînem nâhesten kamerær . vile vlîziclîche er sie dô bat under dem boume an der stat , daz si im sagete die mær , welicher man ez under in wær . si sprach : < des en|sage ich niht , von wem dir ditz leit geschihet . >dâ mit kêrte der küninc guot von dannen mit trûrigen muote zuo dem her , dâ ez lac . er hæte manigen leidigen tac . mit dem her vuor er von danne . vile smerzen , siechtuom er gewan , wan in twanc grôziu nôt . er lac dâ âne zwîvel tôt : sîn nâhester kamerære tet im den tôt mit swære ; mit gift tet er im daz leit , als im diu stimme hæte geseit . dô rîchesente Alexander vüre wâr gelîche vier und zweinzic jâr . ich wile iu ouch tuon bekant , daz in Syria dem lande was ein küninc gewalticlich . der selp was âne mâzen rîche , Teulucus sîn name hiez . vile manigen er von dem lebene stiez , der in sînem lande saz ; vile lützel geloubte man im daz . dô tet er in die mær bekant , swer in boteschaft wart gesant zuo im und sagete im daz mær , daz sînem herzen was swær , den hiez er toeten an der stat unde schuof daz îlen drâte . ze einen zîten lac sîn sun tôt ; dô gewan angest und nôt sîn muoter , diu in hæte getragen , diu begunde weinen unde klagen . zuo einer juncvrouwen sprach si ze stunt : gienc , tuo ez dînem hêrren kunt , daz sîn sun mit grôzer nôt ist in mîner schôz tôt . .> diu juncvrouwe was klâr , ire wengel rôsenvar , ire hâr als die sîden lîht ich wæne , ez niemer mêr geschihet . alsô jâmerlîche gie si danne hin vüre den hêrren stân . si sprach : < lieber hêrr mîn , wollet ir niht zornic sîn , ich sagete iu hier mære , liezet ir iuwer swære . .> er sprach baldiclîche : <nû sprich , wâr umbe hâst dû beswert mich ? .> si sprach : < mîn junchêrr ist tôt in mîner vrouwen schôz mit nôt . >dô ruofte er sînen knehten dar , der stuont vore im ein michel schar . er sprach : < gebet ir daz botenbrôt hier ze stat mit grôzer nôt , alsô daz daz houbet ir werde ab geslagen schier . .> daz wart dô schier getân , des mahte man niht understân . dâr nâch stuont ez unlange , unz ein grôz menige dranc in sîn lant bî den jârn , wan si sîn vîant wârn . dâ von geschach roup und brant über alliu sîniu lant . si wârn im leide geste . sîn knappe der niht en|weste des zornigen küninges muot , der saz ûf ein ros guot und reit balde dâ er sach stân den vile grimmigen man . er sprach : < hêrr in dîn lant ist komen roup unde brant . die vînde vâhent wîp und kint und vüerent hin schâf und rint . diu rede wart dem küninge swær . er sprach : < dû rehter trügenær , dû solt der rede geniezen niht . .> den êrsten knappen den er sihet und dâr zuo wole zwelif manne hiez er von der burc gân , in vüeren gewalticlîche . er hiez im sicherlîche daz houbet slân von dem lîbe sîn . er tet im sînen zorn schîn . dô daz allez wart getân , dô begunden rîten unde gân die vînde vüre die burc hêr . nieman satzte sich ze wer : sîn getorste nieman gesagen , daz man die vînde sach tragen leiter âne mâzen lanc ; an die burc man si swanc , und stigen williclîche dâr in , daz wart des küninges ungewin . dâ mit die sînen alle giengen vüre mit schalle : si sprâchen : < küninc alsô rîche , getar man noch bescheidenlîche dir ditz mær sagen , daz man dîn houbet sol tragen von dir in den burcgraben ? wilt dû ez vüre die wârheit haben ? >dô wart der küninc vile unvrô . zuo den sînen sprach er dô : < von wiu ist daz mære entsprungen ? dâ|ist mir swære . si sprâchen : < hêrr unverzeit , dû sihest iezunt die wârheit , die vînde zuo dir her în gan . >dô sprach der küninc wole getân : < ouwê mîner swære ! ich hôher nû leidiu mære , .> sprach der küninc bermiclîche , < mîn lîp und mîn künincrîche , daz ist mir allez samet entseit ; ich sihe nû leider die wârheit . .> den küninc si dô viengen . mit im si vroelîche giengen oben ûf die brügge ; man leite in an den rügge und sluoc im daz houbet ab , des hæte sîn lîp kleine habe . nâch dem rîchset alsus ein küninc hiez Antiochus , der stiftet ze Antioch die stat , als in sîn will bat , und rîchsete dâ vile schône und truoc aldâ die krône . hier hebent sich die priester an , die dem volke vore wârn vore gotes geburt unz_daz got geboren wart : Aaron , Eleazar , finees , abisue , bocci , ozi , Zacharias , Maraiot , Amarias , Achitop , Sadoch . dô Dâvît rîchesenet , dô wârn die priester under im und verrihten daz volc in der zît : Achimaas , Azarias , Achitop , Sadoch , Johanna , Azachias , Amarias , Achitop , Mosella , Azarias . ditz sint die alle . dâr nâch ein küninc ze Rôme saz , der was genant Ezechias . nâch den priestern rîchset er ; er was ouch niht ze her , des was er got ein lieber man . einen engel sante er danne zuo Jesaiam dem prophête , wan er in selber liep hæte . er sprach : <lieber engel hêr , sage Jesaiam , daz er gê zuo Ezechiam und rede mit im âne alle schame , daz er sich vürder , ersule sterben und an dem lîbe verderben , des mac sîn kein rât ; lâz in riuwen sîn missetât , daz ist im an der sêl guot , ob ich gein im werde ungemuot . ûzehant hêrr Isaias tet daz got liep was : der gie zuo dem küninge hêr , wan er vorhte got vile sêr : die boteschaft sante er im zehant . er sprach : < hêrr über daz lant , dû solt dich dâr nâch kêren , got wile dîner êren niht mêr ûf dem ertrîche , dû muost sterben sicherlîche . ûzehant der küninc siech wart , dô im diu boteschaft kunt wart ; im wart ein bette bereit . als man von im vüre wâr seit , er kêrt sich umbe zuo der want , er sprach : got , süezer heilant , sulen mîn tac alsô zergân unde muoz mîn leben lân , sô weiz ich wole , daz dîn gewalt gêt über daz ertrîche manicvalt . nû solt dû dich , hêrr , erbarmen über mînen lîp vile armen und gedenke , hêrr , dâr an , daz mir nieman gehelfen kan , unde lâz , hêrr , dînen zorn , daz mîn leben iht sî verloren . dû bist , hêrr , der vater mîn . nieman mac mir helfente sîn , wan dû bist der helfær ; nû rinc mir , hêrr , mîn swær . alsô bat er sunder tougene mit sînen nazzen ougen , wan er weinen begunde . alle wîs als er kunt bat er die goteheit sêre , unz got der vile hêre erhôrte sîn gebet . den engel sante er dô zestet aber zuo Isaiam . er sprach : < dem küninge âne schame sage , got habe erhôrt sîn riezen , sîn wazzer sach er vliezen von sînen ougen hin ze tal ; nû sage im âne allen schal , er sule noch vünvzehen jâr leben , diu habe im got zuo gegeben . >dâ mit gie Isaias zuo dem küninge Ezechias . er sprach : < gehabe dich wole , lieber man , got wile dich langer leben lân . er hât dir gegeben zuo dînen tagen , daz ich dir wile vüre wâr sagen , vünvzehen jâr , daz ist wâr , diu hât er dir gegeben gar . >dô der küninc erhôrte des wîssagen wort , dô was er vrô und wart gesunt , dô im wart diu boteschaft kunt . dâr nâch gewan er rîchtuom und guot , des wart er vile wolegemuot , und rîchset vünvzehen jâr , als im der wîssage saget vüre wâr . dâr nâch rîchset ein küninc sus , der hiez mit namen küninc Atus , der was ein gewaltic man , als ich vore mir gehôrt hân . er hæte ein schoene kindelîn , daz im niht lieber mohte gesîn , daz hæte er bî der küninginne , er hæte ez liep in sînem sinne . eines tages wolte er manicvalt rîten birsen in den walt , und jagete dâ hirz und rêchvile , dâ mit sô hæte er dâ sîn spil . des was er vrô und wole gemuot und beleip ûf den âbent guot . dâ wart im diu spîse bereit vile wunderlich , als man seit . dô si dâ gesâzen , getrunken unde geâzen , dô sach er ûf an daz gestirn . er sprach : < ich entvienge an dem hirne und sich daz von der wârheit wole , daz ein kint von mir komen sol , daz wirdet gewalticlich in dem künincrîche ; im mac kein gewalt vore gestân . >dô sagete zehant sîn dienestman : < ich hân gesehen ein schoene meit , diu sol dir sîn hier bereit , diu ist vile êrbære . diser mülenære der ist ire vater , alsô wîzer unde sater . mit der solt dû dînen willen hân . daz wart der maget kunt getân . die wîset man im ze lône in einen stadel schoene . dô stuont ez unlanger , eines kindes wart si swanger . si was geheizen Pilâ , daz las ich an dem buoche sâ . dô si daz kint nâch vrouwen reht getruoc , ze|wâr ez was ein kneht . dem kinde was diu vrouwe holt . si sprach , wie man ez nennen solte . dô sprach der mülenær , der guot und der êrbær : <sît sîn muoter heizet Pilâ , dâ bî sîn vater iesâ ist geheizen Atus , dâ von sol ez Pilatus heizen hier an diser stat , wan ez die namen beide hât nâch dem vater und der muoter sîn . >dô wart der name dem kinde schîn . der küninc sante dô nâch im , daz dûhte die muoter ein gewin . man zôch in schône unz an sîn stat , wan ez der küninc ziehen bat , unz dem kinde wart gezalt , ez wær sicher zweliv jâr alt . dô lief des küninges kint ze|wâr ûf dem hove offenbâr , daz er bî der küninginne hæte , die er solte minnen . mit dem kinde lief alsus stæte daz kint Pilatus . eines tages daz geschach , daz des küninges kint sprach : < dû solt dich niht gelîchen mir ! ze|wâr und wærn dîner vier , die wurden mir niht gelîch hier in disem künincrîche . >dô wart Pilatô zorn . er sprach : < ich bin als wole geboren als dû ! ich bin des küninges kint ! .> < ich mac dich an den ougen blint , sprach daz reht kint zehant , <nû ist daz vile wole bekant , daz dû mîn kneht soltest wesen ; ich lâze dich niemer genesen . >nû sulet ir hoern , wie ez ergie : Pilatum er bî dem hâr gevie und ruofte in alsô sêre . er sprach : < dû solt niht mêre dich mit mir bewerren hier . .> Pilatus dô ein mezzer gevie und stach des küninges kint ze tôde , des kom er sît in grôze nôt . der küninc hiez Pilatum vâhen . er sprach : < ich wile in hâhen ; er muoz tôt ligen hier zestete , alsô der küninc ûz zorne rætet . dâ mit ein alter heiden sprach : < dû wilt dir grôzen ungemach prüeven von des kindes tôde . dû klagest sêr , des gêt dich nôt , dû hâst vile herzensêr , doch wirdet dîner klage mêr , ich meine , ir wirdet zwire als vile , ist daz dû niht erwinden wilt dîner klage mit grôzen nüeten . wilt dû Pilatum toeten , sô hâst dû beidenthalben verloren : dû solt twingen dînen zorn . .> Atus gedâhte im drâte : ich wæne , ez wær ein missetât , ob ich toetete mit angest in nû ; ich lâze in leben unz morgen vruo . in der naht er im gedâhte : ich wile in senden bî der naht in einen wert wolegetân , dâ muoz er wider inne gân und muoz dâ lîden grôze nôt umbe mînes lieben kindes tôt . diu rede ist âne lougen : er sol mir under mîn ougen wærlîche niemer mêr komen , ich hân niht tugent von im vernomen . dâr nâch dô er die naht erkante , in einen wert er in sante und want , er wær sîn worden an . dô kom ein man zuo im gegân der was ein wildenære , dem was sîn klagen swære , daz Pilatus dâ tet . gegen im er zühticlîchen rætet : < gehabe dich wole , liebez kindelîn , ich muoz ze|wâr dîn vater sîn . .> er wîste ez schoene in sînen gemach . vile wole im dâ von im geschach . er hiez ez nemen des wildes war manigen tac unde jâr , unz sîn vater Atus starp in sînem rîche alsus . dâr nâch huop sich roup und brant . mit unvride stuont daz lant , wan ir einer niht den andern lie : mit roube ir ieslîcher umbe gie . sich huop ein michel werren , wan si hæten niht hêrren , des muoste daz lant den liuten leiten . dô sprach ein alter heiden : wir leben ze|wâr hier niht wole , daz lant ist bôsheit vol . des ist daz leben uns niwiht . hieten wir ein hêrrn , sô wær sîn niht . alsô sprach der grîs man : < ez en|möhte anders niht ergân , ich riete gerne , ob wir vunden sus mînes hêrren sun Pilatus , der ist doch mînes hêrren kint . die liute die in dem lande sint , die wærn im billîche undertân , sît wir niht einen hêrren hân . .> der rât begunde in allen vile reht wole gevallen . dâr nâch santen si zehant in ein insel , in ein lant , unz si Pilatum vunden . si vuorten in ze den stunden und swuoren im dô alle . ire hêrr wart er mit schalle . bî in hæte er guoten gemach , unz er ein swert durch sich stach . daz was von sîner veicheit , daz er den tôt alsô leit und im selber tet den tôt , dâ von leit er grôze nôt . nû mac ich langer niht verdagen , ich muoz iu von Rôme sagen , wie ire gewalt gewîtet wart von der viheherten zuovart . hier disehalp mers was dannoch niht , daz was ein wunderlich geschiht wan walt unde wazzer ze|wâr und kein lant noch stat gar was gebûwen in dem rîche , daz wizzet sicherlîche . ich hân ouch daz wole vernomen , daz zuo dem walde ein wîp was komen , diu hæte zwei kleiniu kindelîn , diu niht schoener mohten sîn . diu liez si ligen in dem walde . von in îlt si balde . daz tet si vore armuot . si hæte in ze tuon kein guot , wan si was des guotes bar , des îlte si von in ze|wâr . si gie von in âne schuoch . si hæte niht umbe sich danne ein tuoch , umbe diu kint geswungen . alsô was in gelungen . daz geschuof got der guot , der getriuwe der wolegemuot : der wilden wolf kômen dar und nâmen der kindel war und truogen si an die stat , dâ Rôme sît gebûwen wart . dâ wârn herter nâhen bî die wârn dâ gewaltes vrî . eteslîcher hæte ein rint brâht über mer und sîniu kint , etelîcher hæte schâf ein michel teil , der selp hæte deste grôzer heil . ir wârn vile und genuoc . dô der wolf daz kint truoc zuo in , ez weinen began . under in sprach ein wîser man : < wir sulen besehen , waz hier sî . ich wæne , uns sî ein kint bî . der wolf diu kint von im leit und vlôch dâ mit kündicheit . dâ mit der viheherten schar giengen und nâmen der kindel war . dâ vunden si diu kleinen kint . der ein sprach : < ich niht erwinde , ich well diu kindel ziehen . von in wile ich niht vliehen . .> der kindel er sich underwant , wan in sîn unser hêrr ermanet . diu kint zôch er , daz was reht . si wurden zwêne schoene knehte . ze einen zîten daz geschach , ein herter wider den andern sprach : wellen wir erwenden werren , sô nemen einen hêrren ; den sulen wir uns setzen , der uns bôsheit mohte letzen , wan er sol er under uns begên , sô mohte uns vrümicheit ûf stên . .> der rât begunde in allen vile reht wole gevallen . dô sprach under in ein man : wellt ir mîneme râte sîn undertân , sô râte ich iu , daz wir Romolum nemen ze hêrren , der ist vrum , wan er ist ein vrum man , des sulen wir im wesen undertân . des volgeten si aldâ ze stat , als er gegen in hæte geêrt . si bâten in dô alle mit vile grôzem schalle und nâmen in ze hêrren , daz er in want wæren . dâr nâch eines nahtes spâte wurden si ze râte , daz si næmen einen pfluoc und ouch ohsen dâr în genuoc , und swenne der pfluoc die vurch vienc und von im selber în gienc , daz selp solte sîn ire stat , und swer über der vurchpfat kæme , der solte niht sîn vrume , man vüerete in vüre Romolum und benæme im dâ sîn leben ; ez würde im niemer vergeben . daz selp wart schier getân . den pfluoc , di ohsen manne gewan . dâr nâch ze einen zîten wolte Remus ûz rîten mit hunden an ein geiet ze|wâr durch sîn hövischheit . dâ vant er einen hirz stân . dâ hetzete er die hunde an , und begunden nâch im gâhen ; den hirz wolte er vâhen . dô kêrte er snelliclîche zuo in in die stat rîche . er hæte des botes vergezzen , des wart im leit gemezzen , wan er rante nâch mit werdicheit über die vurch , daz wart im leit , wan ez den liuten wart zorn . si sageten , er wær verloren , < der begangen hât die missetât , wan ez mîn hêrr verboten hât . .> Remum si dâ viengen . vüre ire hêrren si dô giengen . Remus mit in dannen gie . er sprach : wâr umbe oder wie habet ir mîn bote übergân ? ir müezet wærlîche daz houbet lân . >dô antwurte dô hêrr Remus : < bruoder mîn , daz wær umbe sus : des gebotes hæte ich vergezzen gar . des müezet ir werden tôtvar , .> sprach sîn bruoder Romulus ; < den tôt müezet ir lîden sus . .> er hiez dâ an der stat sîn houbet ab slahen drâte . dô vorhten arm unde rîche sînen zorn eislich ; daz er dem bruoder hæte getân , des muosten si in vürhten stân . der selp gar gewaltic man , dem wurden si gar undertân . diu stat wart grôz unde guot . bî eines wazzers vluot lac diu stat schoene dâ , daz wazzer hiez Abula ; dâr nâch diu stat hiez , den namen er dem wazzer liez . ich wile iu den nennen , daz ir in müget erkennen , der ze dem êrsten rîchesenen began in der stat wole getân . ich hân in ouch vore genant , dâ von ist er iu wole bekant . der selp sîn vriunt dâr in zuo im satzte , daz was sîn sin . dâ von sîn her sich mêrte , dô er sîn mâc kêrte zuo im in die stat guot . dâ von gevröuwet wart sîn muot . des mohte wider in dechein man , wan er vile grôz êr gewan . dâ von gewan diu grôz stat den namen , als si in hiute hât , daz man sie heizet vile schône Romulô ze lône , wan si Rôme wart genant ; den namen man nâch im vant . dâr nâch rîchesenen began ein gewaltiger man , des name hiez Tiberius . ze Rôme rîchset er alsus vile gar gewalticlîche . er betwanc ze Rôme diu rîche . ich en|weiz niht , wie ez dâr nâch kam , daz er sîn ende nam in dem wazzer Abula . dô wart daz wazzer nâch im dâ genant , nâch Tiberiô . des selben wâren Rômer vrô . ez wart Tiberis genant , als ez noch hiute ist bekant . ze Diutisch heizet daz wazzer sus diu Tiber nâch Tiberius , wan er ze|wâr dâr inne ertranc . ich weiz niht , ob ez âne sînen danc geschecke oder mit dem willen sîn , daz ist mir noch niht worden schîn . dâr nâch gewunnen di kroemær dâ einen hêrren der hiez Nimia . dâr nâch gewunnen si sus einen , der was genant Ponbeius . Tarquinius der dritte hiez , vile wunders er ze Rôme liez , die drî wurden ire hêrren dâ , unz si betwanc der tôt iesâ , daz si tôt lâgen . daz was leit iren mâgen . bî in gewan Rôme michel êr . daz was maniges herzen sêr , die man hin|ze Rôme betwanc , wan ez geschach âne iren danc , daz si dâ muosten dingen , ze Rôme iren zins bringen . ez betwungen die roemaer ze den zîten dô mit swærischrahelischere diet , als ez dô ire gewalt riet . si gewunnen manic lant , als uns hiute ist bekant . dâr nâch die Rômer wurden ze râte beidiu vruo unde spæte , wie si ire lop gemêrten - und ouch ire stat êrten - , dâr zuo ire râtgeben sicherlîche . des wurden arm unde rîche allesament in ein, si wurden alle gemeine , ez wær der stat , den liuten guot ; sô redeten si ûz einem muote . si jâhen , ez wær ein wîser sin . zwêne und sibenzic nâmen si ûz in , die ires râtes pflâgen dâr nâch bî iren tagen . nû wile ich iuch bescheiden : die Rômer wâren heidene , wan si wârn niht kristen . si jâhen , si solten vristen ire apgot vore leit und ungemach ; alsô ir iegelîcher jach . die râtgeben erdâhten vremeder site , dâ si ire apgot êrten mit in der wochen siben tage , alsô ist des buoches sac . ez dûhte si ein guot sin . die râtgeben gebuten in , daz si an dem êrsten tage nâch irer lêr und nâch irer sage den sunnentac êrten und daz si ire gemüete kêrten gegen dem sunnentage , er wær ire got , und daz si leisten sîn gebot ; daz si hiezen machen mit seltsænen sachen ein rât , daz wær veste von glase , daz allerbezzeste , daz kein ouge hæte gesehen , daz man im müeste der wârheit jehen . zehant daz rat bereitet wart . daz wart niht langer gespart , si triben ez ûf den strâzen hin ; daz dûhte si ein guot sin bî den selben jâren , wan si heidene wâren . si triben ez ûz umbe die stat , allez schoene daz selp rât . si triben ez ûf der strâze hin , daz dûhte si ein guot sin . und swanne diu sunne dâr durch schein , er wær michel oder kleine , der under daz selp rât kam und von der sunnen daz vernam , daz si in durch daz glas an schein , der selp dûhte sich vile rein unde was des schînes vrô und lobete daz selp apgot dô . des mântages dâr nâch gar ein seltsæne dinc geschach : dô giengen diu ungemeileten kint , diu under siben jâren sint , der iegelîchez truoc ein lieht schoene . daz tâten si irem gote ze lône . ire got was des mânes schîn . si êrten in und wolten sîn vile gar an der sêl genesen , des wolten si gewis wesen . diu alten kint bî zweliv jârn diu sach man mit in varn ; diu hæten einen sundern got . ze|wâr daz was des tiuvels spot . diu selben êrten ein apgot dô , daz was genant Apollo von den kinden , daz was vile grôz . ire vröuwede si des niht verdrôz , ez truoc ieslîchez in der hant , als ich ez geschriben vant , ein lieht , daz was ir allersît , dâ êrten si ire apgot mit . ich kan iu wærlîche niht verdagen , den dritten tac wile ich iu sagen , der ist der ertac genant , den Rômern was er wole erkant . welichen got si loben solten , ob si in êren wolten , den rittern wart er ûz genant und den liuten wole bekant , die harnasch geleisten mohten und zuo harnasche tohten : die muosten loben einen got mit êren gar sunder spot . der selp Mars was genant und in ze apgote ûz erkant . dem muosten si ire opfer legen und sîn ze apgote schoene pflegen . der vierde tac diu mittewoche hiez , den man niht underwegen liez ; den êrten koufliute . si giengen sam die briute . die leiten ire opfer schône einem gote der hæte ein güldîn krône . der selp hiez Mercurjus , pfaffen , heidene nennent in sus . des wârn si von herzen vrô . si opferten Mercûrîô . samît , purpur und zindâl opferten si im überal . ez wart ouch ein market wît geleit zuo der hôchzît an dem mittentage dâ ze stêt ; wan man nie decheinen hæte vore der hôchzît gesehen , des muoz ich von schulden jehen . des muosten di koufliute dô êren hêrrn Mercûrîô . des pfinztages kômen gelîche arm unde rîche und opferten wîrouch und golt einem gote , dem wârn si holt ; der was geheizen Jupiter . si jâhen , er liez si niht in swer , swâ si wolten hin varn hinnenvüre bî iren jârn . nû merket des buoches sage : ze|wâr an dem vrîtage dô hæten Rômær einen site , der volgete in gerne mit : an dem tage sô würde|es liut : swer under in wolte haben ein brût , der kom zuo einem hûse gegân . dâ vant er wünniclîchen stân wîp unde magedîn . bî swelicher êr dô wolte sîn , diu gie wünniclîchen danne und umbevie den selben man mit blanken armen , als si wolte . zehant huop sich der minne solt , wan si hæte sîn niht schant . swelich er vieng bî der hant , die wîste er snell unde trat in irer liehten wât und leite sie an ein bette schoene . ze|wâr daz was der minne lôn . vater und muoter dicke jach , sô si ire tohter minnen sach : wole mich , daz ich daz kint ie gewan , daz man hier umbevie , ein sô wole gezogener man ! der êrn ich nieman sô wole gân sô mînem kinde alein . ich sach im ûf diu bein heben alsô schône dem apgote ze lône . swer under in minnen kunde oder minnen begunde , ez wær wîp oder man , diu koemen in daz hûs gegân . daz hûs daz hiez Rotundâ , ze Rôme sihet man ez hiute dâ . daz selp hûs was schoene bereit , als uns daz buoch hât geseit . zwei hundert bette oder mêr wâren in dem hûse her , als ez hiute ze Rôme stât , wan ez sît Bonifazius hât gewîhet alsô here in aller heiligen êre . die heidene hæten geopfert sus ire got , der hiez vrouwe Venus . dâ was den jungen wole mit . daz was des vrîtages sît . nû lâzen wir alle rede ligen . nû êret man alle heiligen in dem selben hûse guot . niht bôsheit man dâr inne tuot . des sameztages was ze Rôme sît , der volgete in al vart mit : als si ire opfer leiten sus einem apgote , hiez Saturnus , swes iegelich Rômær im gedâhte , daz opfer er im dô brâhte , daz dô hiez Saturnus . einer brâhte im golt sus , daz ander edel gesteine . daz nâmen dô die gemeine , die des opfers pflâgen ; die begunde des niht betrâgen , die namen augustinær , dâr zuo die kleinen Bernær . gürtel unde hârbant , swaz man dâ ze opfer vant , daz opferten si gemein , ez wær grôz oder kleine . ûf einem steine Mermelîn muoste daz opfer ligente sîn . dâr nâch ein küninc ze Rôme was , der was geheizen Focas . vile wunders er dâ begie . ich kan niht wole wizzen , wie er dar oder wanne er kæme , unde dâ sîn ende næme , wan einez ist mir von im geseit vüre die ganzen wârheit , daz ein heiden bî sîner zît kom ûf den market wît und hæte vile einen knappen sus , des name hiez Eraclius . der knappe was aller wîsheit vol , daz weste man vüre die wârheit wole . wie er dem heidene wær zuo komen , des hân ich von im niht vernomen , wan_daz der heiden in hæte vile ; daz kom im sît ze grôzem heile . der küninc hæte einen schaffær , der was getriuwe und êrbær ; der reit an den market guot , als in dô lêrte sîn muot . daz kom dem küninge ze heile : Eraclius was veile . der schaffær liez sich niht betrâgen , den heidenen begunde er vrâgen , wie er den man geben wolte und wie er in koufen solte . er sprach : < ich gibe in umbe hundert marke , wan er ist âne mâzen karc . >dô sprach der schaffære : < der kouf ist mir ze swære , ir wellt mir danne gunnen , daz ich hoere , waz er kunne . >dô sprach Eraclius zehant : < hêrr , ich tuon iu bekant daz ich in mînem herzen hân , ob mir sîn hier der heidene gegân . mîn kunt is niht kleine : ich kan ein iegelich gesteine gesehen , waz ez kraft hât und wie ez ze lobe stât . Saphir unde Jokant , die sint mir al wole bekant , und dâr zuo gemeine allez edel gesteine ; waz kraft ir iegelîchez hât , daz kan ich besehen drâte . dâr zuo kan ich mêre : ez ist dechein vrouwe sô hêre , oder si sî arm getân , swenne ich zuo ir gân , ich sehe an ire varwe wole , ob si stæte belîben sol , oder ob si hât ein kranken muot : daz kan ich , lieber hêrre guot ich kan ez sicherlîche vinden an in gelîche . dâr nâch wile ich iu mêr sagen : ein kunst muoz ich stæte tragen , des kan ich niht vergezzen , diu ist mit liebe besezzen stæte in mînem muote : daz dechein ros ist sô guot , ich kunne an im ersehen wole , swaz guoter tugent ez haben sol , oder ob ez ist untugenthaft ; daz sihe ich wole an sîner kraft . louf ez snell unde dræt , daz kan ich vruo unde spâte vile reht an dem rosse sehen ; alsô kan ich ire tugent spehen . die kunst alle drî sint mir wærlîche bî . als ich iu wile bescheiden , ich lernete ez bî den heidenen , die dâ heizen sternsehær ; dâ lernete ich die kunst swær . .> der schaffær sprach zehant : < mînem hêrrn tuon ich|ez bekant ; der læt den kouf niht underwegen , er heizet dîn schoene pflegen . .> dem küninge tet er ez bekant . koufe in , ich nime in vüre ein lant , alsô sprach hêrr Focas . des koufes er gar vrô was . der schaffær koufete in zehant und nam in schône an die hant . vüre den küninc er dô gie , der hêrr in schône entvie . er sprach : < lâz mich dîn kunst sehen , ob ich sie von dir kunne spehen . .> er hiez im stein vile und genuoc vüre in tragen . < bis|dû sô kluoc , daz dû mir sagest an diser vrist , wâr zuo iegelîcher nutz ist ? .> die stein Eraclius nam . er sagete im dô âne schame , waz kraft hæte iegelîcher stein , er wær grôz oder kleine . des was der küninc vrô . er vuorte in ûf den market dô ze Rôme in der grôzen stat . vile vlîziclîche er in dô bat , daz er im ein ros erkante - des bat er in unde manete - , daz drâte liep unde snelliclîche und wole zam einem küninge rîche . vüre in zôch man mit schoenheit manic schoene ros gemeit . der küninc sprach : welichez sol ich nemen , daz mînen er|ne müge gezemen ? daz tuon ich gerne nâch dînem râte . er sprach : der vol der dort stât , dem wirte niht gelîche über alliu künincrîche , heizest dû sîn pflegen schoene . er zimet wole dîner krône . er hât niht vlôz|gegallen . er muoz dir wole gevallen . der küninc dô des niht en|liez , den volen er dô koufen hiez . er wart der bezzist den man vant . der küninc hæte niht ein lant genomen vüre den volen guot . er hæte in stæte in sîner huote . des was er herzenlîchen vrô , daz er hæte disen volen dô . er sprach : < vile lieber Eraclius , nû hâst dû mir gezeiget sus ros und edel gesteine : die wârheit gemeine hân ich an dir wole gesehen . dû solt mir reht spehen einen gar volkomen lîp ; ich hân niht ein êlich wîp . >dô sprach Eraclius der kneht : < ich kan iu bescheiden reht ein wîp nâch iuwerm willen gar , lâzet ir mich ire reht nemen war . geschecke iu dâr an iemer iht , sô lât mich sîn geniezen niht . ûzehant der küninc sante wîten in diu lant unde hiez den liuten sagen , swer niuwiu kleider wolte tragen , daz der kæme zuo der hôchzît . daz seite man in den landen wît , daz er wolte haben wirtschaft . dar kômen der liut ein michel kraft . herzogen , grâven , dienestmanne , die kômen zuo der wirtschaft danne , und dâr zuo alliu schoeniu wîp , diu hæten geprîset iren lîp . zuo der werden hôchzît hæten|es sich schône an geleit . ir wârn dâr zuo vile bekomen , daz ich daz von in hân vernomen , daz drî grôz palas von vrouwen alsô vol was . in einem sâzen vürsten , in dem andern burgærinne , in dem dritten ritters wîbe ; si hæten êrlîchen lîp . dâ was in dem hove gesezzen allez daz wolte ezzen , ez wær wîp oder man , daz zuo der hôchzît wolte gân . dô vieng der küninc Eraclium bî der hant . < dîn wîstuom der sol sich hier erzeigen . weist dû , daz dû mîn eigen bist ? lâ schînen dînen wîstuom starc ; ich koufete dich umbe hundert marke . swie daz selp mîn guot sî , gewer mich hier an - und bis vrî ! - daz mir werde ein reinez wîp , diu wirdet mir liep alsam mîn lîp ; diu sî arm oder rîche , triuwen ich ir niht entswiec ! .> Eraclius antwurte dô : hêrre , dû solt wesen vrô . ich merke dir ûz ein meit , diu rein ist und unverzeit . >dâ mit er in den palas gie - der küninc in bî der hende vieng - , dâ die vürstinne wârn gemeine inne . er sprach : < ich sihe decheinen lîp , der dir zæme zuo einem wîbe . ûzehant dô gie er schouwen zuo den andern vrouwen , dâ dienestmanne und ritters wîp hæten wole geziereten lîp . der küninc sprach : < nû nim vüre vol , ob dir ieman gevall wole . sint die hinne niht stæte ? >< eteslich , der sie bæte , diu bræche ire zuht gerne : einen man mohte si gewern , der ir mohte gedienen vile , der sie umbe minne biten wile . dâ von ist etelich vrouwe guot rein und stæte an irem muote , ob man sie iht bæte , daz si ez gerne tæte . .> in daz drit palast er in bat gên , daz geschach drâte . der küninc sprach : <traht mit sinne , ist iht juncvrouwen hier inne , diu stat an mir belîbe hier ? .> in dem palaste er umbe gie und schouwet sicherlîche die vrouwen dâ gelîche . er sprach : < ich sich nieman hier . .> der küninc in bî der hende vieng und wîste in in den hof zehant , dâ er daz volc gemeine vant . er sprach : <nû sich mit sinne , ist iener keiniu hinne , diu mir ze wîbe gezæme und die ich mit êren neme ? dô begunde er umbe schouwen : dâ sach er ein juncvrouwen . er sprach : < ich sich dort ein , diu wær kiusch unde rein und wær reht wole getân , der sie wolte nâch êren hân . ich sage iu , lieber hêrr guot , der sie haben wile in huote , sô beheltet si niht ire stæte , wan si danne missetæt . wile aber man sie âne huote lân , sô mac ir niemer missegân , wan si behalt ire kiuscheheit . daz sî dir , hêrr , vore geseit . >dô sprach der hêrr wole getân : < sol ich daz ûf dir hân , daz si belîbe stæte und niemer missetæte , sô nime ich di maget ze|wâr , swie halt ich an ir gevar . >dô sprach Eraclius zehant : < des sî mîn houbet dîn pfant , wilt dû sie niht en huote hân , sô mac dir niemer missegân . wilt dû ir aber hüeten , sô beginnet ire herze wüeten ; si mac dâ von unreht treten , ob sie ieman hæte gebeten . knehen ich ! .> sprach der küninc dræt < ze|wâr ich gevar nâch dînem râte . ich wile ir getrûwen wole , sît si ist reiner kiusche vol . ûzehant man der juncvrouwen truoc kleider , diu wârn rîche genuoc , als einer küninginne zam . diu kleider si sich an nam . dô wart si ein schoeniu meit , daz man dâ wunder von ir seit . die vrouwen nâmens mit gewalt und lêrten|es tugent manicvalt , und wîst man sie liez und niht trat ûz einer kemenât , dâ hæte man sie inne an geleit . ze|wâr an der selben zît bat der küninc die vürsten gân und die vrouwen wolegetân , dienestmanne unde ritter , knappen unde burgær : die muosten dâ gemeine sîn . der küninc sprach : < lieben vriunde mîn , ir sît zuo mir komen her niht umbsust , .> sprach er . ich wile ein wîp mit sinne nemen , dâ bî ich gewinnerben , diu ist wole getân . >dô sprach wîp unde man alle gelîche , arm unde rîche : hêrr , daz dunket uns guot , von ir werdet ir wole gemuot . .> man wîset sie an einen rinc . nû hoert des küninges teidinc , wie er gegen den hêrren rætet ! er sprach : < gebet mir sie hier zestete , wan ich wile sie gerne nemen , ze êren kan si mir gezemen . >dô gap man sie im wünniclîche . si wârn beidiu vröuwedenrîche . dô sie der küninc hæte ein jâr , dô wart si im sô liep gar , daz er ir hiez mit huote pflegen und liez allz dinc underwegen . er satzte ir sîn swester zuo , daz si spâte unde vruo hüetete ire schoene vore üppicheit ; daz was der küninginne leit . dô si die huote ersach , wider sich selber si dô sprach : wile er nû gar an angest sîn ? mich hât daz rein herze mîn unde mîn reiner muot mit ganzer stæte baz behuot - daz ist an mir wole worden schîn - , baz danne al diu huote sîn ! sît er mir niht getrûwen wile vile gar an mînes herzen zil , sô wile ich besehen , ob sîn huot im iht grôzen vrumen tuot . .> einer naht si in ein venster saz . als ires leides si vergaz . dô reit ein junger Rômær vüre ire hûs âne swær , dâ si saz in irem venster schoene mit irer güldînen krône . den gruozte si wünniclich . des wart sîn herze vröuwedenrîche , wan er tac unde naht an ire minne gedâhte . dâr nâch reit er al naht spâte vüre ire venster vüre ire kemenât . si nam sîn tougenlîchen war und gruozte in minniclîchen dâr , wan si in dô wole erkante , dâ von sie twanc der minne bant , daz der knappe vröuwedenrîche reit vüre die vrouwen wünniclich . in betwanc nâch ir der minne nôt , daz er von minne nâch was tôt . ouch betwanc ire herze sie nâch im und ire muot , daz si im was mit ganzen triuwen bî . swie doch zwischen in niht rede sî ergangen , doch was si im holt ; er hæte ez niht umbe sie verschult . dô was si im in ire herze guot und hæte in stæte in irem muote . alsô hæte er sie ze|wâr , swie si doch was in huote gar . alsô hæten si ungemach : sô ie_daz ein daz ander sach , sô was ez nâhen nâch im tôt ; des betwanc si beide der minne nôt . doch en|weste decheinez des andern herze , daz ez leit von im smerzen . des wart diu vrouwe minnenwunt . dô ir der siechtac wart kunt , dô want der küninc , si læge tôt ; dô twanc sie niur der minne nôt . dô diu vrouwe sô siech was , daz si vore siechtuome kûme genas , dô kom zuo ir ein kündic wîp , diu sach ire leben und ire lîp ; si greif ire houbet hende und diech . si sprach : < ir sît von minne siech , daz weiz ich wærlîche vüre wâr ; iuch twinget diu minne alsô gar . wellt ir iuwern schoenen lîp verderben hier , vile sælic wîp ? ze|wâr daz ist unreht getân . saget mir , vrouwe , wer ist der man , nâch dem ir sît minnewunt ? ich mac iuch schier dâ von gesunt . .> daz alt wîp hiez Romphea . < wer hât dir gesaget sâ , daz ich nâch minne vüere ? vüre wâr ich des wole swere , swer allen den kreiz ervüer , nieman sô wîsez erkur . in roemischem rîche ist niender dîn gelîche . ich wile dir ûf dîn genâde sagen , dû solt ez von mir verdagen , und ist ez von dir wole verdeit , mîn heimelich muoz sîn dir geseit . >dô sprach ez Romphea : < ir sulet des sîn âne angest sâ , und wær ez umbe tûsent morde , ich bræhte ez nieman an ein ort . .> si sprach : < sô wile ich dir sagen und wile des vore dir niht verdagen . ich hân gein dir niht gallen . mir ist gar vast gevallen ein junc man in daz herze mîn ; wirdet mir der niht , sô muoz ich sîn iemer an vröuweden tôt . mir tuot sîn minne solich nôt , daz ich nâch verscheiden bin . sîn lîp benimet mir den sin , und hât noch nie dechein wort mit mir geredet an ein ort . .> Romphea sprach : <frou mîn , lât iuwer trûren sîn . ich tuon iuch iuwerer sorgen vrî , swie grôz iuwer huot sî . .> si sprach : <nû rât , nû lêre , daz diene ich iemer mêre . .> si sprach : <liebe vrouwe mîn , ir sulet von herzen vrô sîn . heizet iuch der mitten zît vüeren in den market wît ûf einem pferde , des nime ich goum . heizet iuch vüeren bî dem zoume vüre mîn hûs , dâ ich inne wasche unde spinne . dâ stêt ein lach , diu von mir vliuzet von dem wazzer daz man giuzet . sô birge ich den selben man in mîner kamer wole getân , weste ich niur diu mære , wer der stolz man wære . >dô sprach diu küninginne : < ich zeige dir in mit sinne , wan er rîtet allernehticlîche vüre mich alsô vröuwedenrîche . dâ solt dû mit vröuweden spehen , sô maht dû in hînaht wole sehen ; dû maht in schier dâ vinden . mîn trûren muoz verswinden , gewinnest dû mir den selben man , den ich dir gezeiget hân . .> Romphea sprach : < ze|wâr ! ir sulet sîn âne angest gar . ich sihe noch hînaht sîn rîten , ich wile sîn hier innen bîten . des nahtes der juncman wole bekleit vüre die küninginne reit . si sprach : der rein , der hôchgemuot , dem widervar hier allez guot ! sîn ros daz gêt in sprunge : dâ rîtet her der junge ! .> Romphea in vile wole an sach . si sprach : < habet guoten gemach , vile edeliu küninginne , ich getrou mînem sinne , ich gewinnen iu den selben man , wan ich in erkant hân . in den selben zîten , dô ir sulet ab rîten , sô merket daz vile reht , daz iu ritter unde kneht vore mînem hûse entwîchen ; sô sulet ir sicherlîchen rîten vore enein . daz pfert kêrte ûf einen stein . sô tuot als ir âne iuwern danc vallet ab dem pferde lanc in die lachen her nider , sô hilfet man iu ûf wider : sô sît ir naz als ein muos . sô heizet iuch wîsen in mîn hûs und sendet nâch kleidern zehant . sô hân ich iu vore gesant nâch dem hövischen jungen manne , den vîant ir in der kamer stân . sô sulet ir tuon als ez iu leit sî ; sô ist mîn bette bereit . zehant dâ leget iuch an und umbevâhet den selben man , sô kan iu niemer werden baz . vüre wâr ich iu sage daz . >dô sprach diu küninginne : < dû hâst vile wîs sinne ze|wâr bî mîner wârheit , wan dû hâst mir geseit reht als ez ergên sol ; ez gevellet mînem herzen wole . an dem mitten morgene vruo diu küninginne bereitet sich dâr zuo , als ir diu alt gerâten hât , daz si wolte rîten in di stat . vrouwen unde ritter guot riten mit ir , sie wârn vruot . dô zoumten zwêne ritter di küninginne âne swær . dô si kômen zuo der lachen hin , dô viel si mit guotem sinne in daz trüebe wazzer . dâ muoste si werden nazzer . dô hiez si sich wîsen sâ in daz hûs ze Romphea . dâ was der hövisch man inne und wart der küninginne , als si der küningîn hæte geseit . alsô ergie diu hövischheit , daz si der minne pflâgen und bî einander lâgen . dô lobete diu küninginne stæte , daz si ez gerne tæte . der heimelîche nâmen si in genuoc . si wârn behente unde kluoc , unz sîn der küninc innen wart . dô wart niht langer gespart , er satzte in beiden lâge , nâch der malter sage , unz er si bî einander vant . der tôt wart in von im bekant , als man mir hât von in geseit . ich weiz niht selp di wârheit , ob si schieden lebentic danne oder in der tôt gesiget an . doch ist mir gesaget sus , der küninc sant nâch Eraclius . er sprach : < unsælic man , wie ist dîn wîsheit ûz gegân , daz dû mich sô sêr hâst betrogen ! dû hâst mir von dem wîbe gelogen : dô jach , si wær ein stætez wîp : dâr umbe solt dû dînen lîp wærlîche lâzen hier . .> er sprach : wâr umbe oder wie hân ich den tôt hier verschult ? ich seite dir , daz ich niht en|wolte - den rât man gegen mir übergie - , daz ir ieman hüetet hier . dâr umbe wile ich unschuldic sîn umbe di lieben vrouwen mîn , hât si getân dechein missetât , sît man hât den mînen rât dâr an übergangen . ich solte billîche hangen ob ich schuldic wære sô lît ich billîche swære . >dô begunde der küninc jehen , im wær reht geschehen . er sprach : < und hiete ich dînem râte gevolget , ich wær âne missetât und hiete niht ein|zenswere und hiete ouch al mîn êre , und hiete ich gevolget dînem râte , sô wær mîn wîp âne missetât . ûze den selben zîten wârn ze Rôme zweliv râtmanne . dannoch hæten di Rômær ire rîche stæte . dâr nâch siben küningen hæten si aber râtliute , die wile ich iu nennen : plato , pompeius , seneca , Sybilla , aristotiles , Pitagoras , demetricus , Ypocras medicus , Esdras und ander mêr Râtliut die dâ wârn . die Rômer vunden einen site , dâ si ir êr behielten mit . zwêne und sibenzic werde manne wârn ze den zîten ûf gestân , die ze rômrâtgeben wâren bî den selben jâren . die trahten meisterlîche umbe einen palas rîche und daz man dâr inne worhte mit guotem sinne von edeler glockespîse . die selben râtgeben wîse liezen ez zervliezen , nâch iegelîchem hêrren giezen , die zuo Rôme gehôrten , daz si diu lant iht stôrten . swer hêrr was in eineme lande , ze|wâr nâch dem man sante : was er danne kurz oder lanc gestalt , dâ wart daz bilede manicvalt reht nâch im gegozzen , nâch sîner lenge gevlozzen . was er kurz oder grôz , daz bilede er aber nâch im gôz , und satzten in in daz palast wît . in der selben zît hiengen ob den bileden schellen . swelich man dâ hôrte hellen , sô weste man an der selben zît , daz sich der hêrr in einen strît hæte gegen Rôme gesetzet . der selp wart geletzet an guote und an êren , oder er muoste zuo in kêren und muoste in gîsel setzen schoene . daz was des hêrren lôn . diu bilede wârn von meisterschaft gemachet mit guoter kraft , daz man di selben schellen hôrte in dem palaste hellen . swelich lant man niht wolte letzen , daz muoste gîsel setzen den zwein und sibenzic Rômær . daz was ze|wâr dem lande swær . dô wurden maniger hêrren kint , als si ze Rôme geschriben sint , dâ an wurden ûze Rôme gîsel sus . dâ was ouch gîsel Antiochus . nû wile ich iuch bescheiden , daz ein biderber heiden ze Rôme der râtgeben einer was , als ich ez an dem buoche las . er was vile êrbære . in santen Rômære in ze|Zilienlant , wan in was dô von im bekant , daz si und ire hêrren stiften grôzen werren , wan ob ze|zile die schelle , die hæten sie grôz helle gehoeret schoene klenken . dô begunden si gedenken , wie si daz lant vertâten mit strîten und mit ræten . si santen Lepidum dâ hin . daz was an in ein wîser sin . der zerstoert ze|Zilienlant . mit roube und mit brande zervuorte er daz künincrîche und vieng die liute gelîche . dâr nâch dô daz ende nam und Lepidus ze Rôme kam , dô stuontz niht lanc , ez muoste sîn , daz sich an die diutischen bî dem rîne satzten sich gelîche wider . daz gerouw si sider , wan si ein gewaltic man betwanc , wan daz gelücke mit im ranc . er wart der gewaltigest man . doch im der tôt gesiget an : von in wart er ze tôde erslagen unde ûf ein siule getragen . wie im dâr nâch geschehen sî , des mæres bin ich von im vrî . nû lâzen wir die rede varn . dô diu bilede in dem palaste wârn , als ich iu vore hân geseit , dô geschach den Rômern leit , wan si hæten küninges niht . dô geschach den Rômern ein geschiht : swanne si ze Rôme wâren , der lande begunden|es varen und santen ire boten in diu lant , daz si in tæten bekant , swelichez sich wider si setzen wolte , daz daz ire vîntschaft haben solte . ze den zîten was ein vrum man gesant zuo dem rîne danne . der selp Grassus hiez . dechein lant er niht en|liez , er wolte ez betwingen . des muoste im misselingen . er wart erslagen zehant . die diutischen tâten im bekant den tôt an der selben zît . des hæten si der Rômær nît . dô er den tôt dâ entvie , der râtgeben ieslîcher gie ze Rôme in daz palast , der dâ schoene was verglast . dâ lûtte sich vile helle in dem palaste ein schelle . dô si erhôrten klingen di schelln , si begunden dringen in den palas gemeine . si sprâchen : < sich hât der diutischen ein ze|wâr wider gesetzet . ez mac wole sîn geletzet unser vriunt hêrr Grassus . den tôt hât er genomen sus , daz ist uns an der schellen bekant . wir sulen senden in diu lant und sulen si betwingen . uns sol wole gelingen . .> der rât begunde in allen vile reht wole gevallen . dô erwelten si ze houbetmanne Julium und santen in danne mit einem grôzen her zuo dem Rîn von dem mer . daz wart diu drit hervart , diu ûf di diutischen gevuort wart . dô kom der hêrr Julius ûf einen berc hiez Swerus und betwanc dâ von diu rîche vile gar gewalticlîche . nâch dem berge sint si Swâben genant , als si noch hiute sint bekant , wan der berc Swerus hiez den namen er den Swâben liez . Franken unde Pôlân wart Juliô allez undertân , und vile manigez künincrîche betwanc er gewalticlîche mit vile ellenthafter hant ; daz ist den Rômærn bekant . der hêrr Julius machet guoten vride sus über al der diutischen lant , wan swâ sîn gewalt wart erkant , dâ vorhte man in vile sêr ; des gewan er michel êr . dâr nâch vuor er zehant in daz werde Beierlant und betwanc den hêrrn dâr inne , wan er hæte wîs sinne . er muoste im swern an der stat . sînen namen sage ich iu drâte : er was geheizen Boimunt , daz tuot uns daz buoch kunt ; und sînen bruoder Incram , den betwanc er âne schame , daz er im bôt sînen eit . daz was den hêrren niht leit . ich tuon iu daz von in bekant : si wârn ûz Ormenîenlant geboren , die zwêne vrum manne , die ich iu vore genant hân , Incram und Poimunt . daz tuot daz buoch von in kunt . dâr nâch Julius der hêrr vuor hin gein Sahsen verr und betwanc daz rîche vile gar gewalticlîche . dâ muoste im der hêrr swern , wan er mohte sich niht erwern . dâr nâch vuor er zehant in der plâtvezzen lant . die wârn griuwelîche gestalt : er wær junc oder alt , er hæte einen vuoz als ein schilt und was eislich als ein wilt . die selben er zehant vertreip , daz ir decheiner niht beleip . dâr nâch im liut wurden bekant , die hæten über al ire lant , ez wær man oder wîp , swie ez gestalt was über den lîp , junc kneht oder dierne , iegelîchez an der stirne ein ouch und decheinez mêr . si sâzen ûf den grüenen klê . zuo den kam hêrr Julius und betwanc die liute sus , daz si im muosten entwîchen vile gar lasterlîchen . ze|wâr die mit den breiten vüezen von im vliehen müezen , und die einougen liute , die vluhen sam sie ûz der hiute hêrr Julius wolte scheiden . si wârn wærlîche heidene . er jagete die selben liute dâ in daz verr India . dô Julius hæte verjeit mit strîte und mit wîsheit die einougen und die breitvüezen , wan si vore im vliehen müezen , in daz verr India , dô stifte er bî dem Rîn iesâ burc unde stêt , wan er ez gerne tet . im was allez daz undertân , daz ich iu vore genant hân . dâr nâch er des niht en|liez , wan er schône stiften hiez Megenz die grôzen stat , als man sie bî dem rîne hât . er stiftet niht ze sîn bocbarten und in|Gelheim , als ich von dem hêrren las . Oppenheim ouch gestiftet was . von dem hêrrn Juliô wart ein schoene kastel dô gestiftet an dem rîne , daz niht bezzer mohte gesîn . ein brügge machete er über den rîn , diu maht niht bezzer gesîn . si was geworht manicvalt . daz geschach von sînem gewalte . dâr nâch betwanc er schier ein stat diu hiez Trier . dâr nâch vuor er schône ze Rôme , des sagete im nieman lôn , wan ze der zît die Rômær liezen in niht în , daz was im swær . die jâhen , in wær leit sîn genesen ; wâr umbe er wær sô lanc gewesen ? die hæten im gezalt ze|wâr , er wær gewesen siben jâr ; er hæte im selber betwungen diu rîche ; er solte daz wizzen sicherlîche , er müeste von in gescheiden sîn . dô vuor er wider zuo dem Rîn und brâhte di diutischen vürsten dar vüre die stat mit grôzer schar , wan er den vürsten dô seite , daz ez wær Rômern leit , daz er sô lanc wær ûz gewesen ; in wær vile leit sîn genesen . dô rieten im die vürsten al er solte mit grôzem schall in die stat gewinnen an . daz wart vile schier dô getân . er sturmte an die stat sêr . des verluren Rômer ir êr , wan in diu stat was an gewunnen . den diutischen was wole gelungen . dô diu stuont in irer hant , die bezzisten in der stat zehant wurden alsament vertriben . vile lützel was ir dâ beliben . doch wile ich iu sumlîche nennen , daz ir si müget erkennen , die dâ vertriben wâren in den selben jâren . der ein der hiez Cato , der ander hiez Plato . er vertreip ouch Rigidum und den wîsen Pompeium . die vluhen in Egiptenlant . niht al sint si mir bekant , die bî der selben zît vluhen den harten strît . dâr nâch kom er drâte hin|ze Rôme in die stat und gebôt , daz nieman daz liez , swer in nennen hiez , daz er in nante niht dô wan ire ; swer des niht tæte , den hiez er schier toeten an der selben zît . daz erhal in die stat wît , ob ieman in der stat wær , der niht erhôrte daz mær und des niht en|lieze , daz er in dô hieze , daz man in toetete an der stunt . daz mær tet man in allen kunt . er hiez ouch zerbrechen , dâ widertorste nieman sprechen , kamer und gewelp guot , wan im was des wole ze muote , daz er den diutischen ze solde wolte geben silber unde golt und ander kleinôtrîche . er wolte si senden vroelîche wider in ire selberz lant . daz er dô sprach , daz wart erkant gein diutischen vürsten überal . sie vuoren heim mit grôzem schall , und teilt mit in diu kleinôt und daz golt alsô rôt . er gebôt ouch sicherlîche , daz man die diutischen in ire rîche hiez niht dô wan ir . daz sulet ir gelouben mir . dâ mit die vürsten algelîche vuoren vroelîche in ire rîche . dô der hêrr Julius ze Rôme rîchsete alsus , und er die râtgeben vertreip , daz ir vile lützel beleip , und den diutischen di er dô tet , daz man si an einer ieslîchen stat niht wan ernante und dâ bî ire vrümicheit erkante , dô gap er in daz reht , er wær ritter oder kneht , oder swie er wær getân , was er von diutischen ein geboren man , sô solte über in kein urteile gên von den buochen veil : <niur was im und ein diutischer man im ze rehte vinden kan ze guote und ze êren , daz sol im nieman verkêren . daz wart den diutischen ze lône gegeben . daz was der êren krône . dâr nâch sage ich iu vüre wâr , daz er lebet kume vünv jâr . diu rîchesenet er mit sinne , er und sîn küninginne . dô trahten die Rômære , wie si in mit swære schieden von dem lîbe sîn . daz tâten si im vollen schîn . er hæte geboten ze|wâr , daz man still und offenbâr , nieman anders entnante - swer des niht tæte , der würde geschant , der in niht keiser hieze . wær ieman der daz lieze , den wolte er toeten ze stunt . dâ von wart im der name kunt , daz man in keiser nante über alliu sîniu lant . dâr nâch wart er von in erslagen und ûf ein siule getragen . daz tâten si im ze êren dâ , daz er si hæte betwungen sâ , beidiu stat unde lant , daz si stuonden in irer hant . ze den selben zîten was in diu lant wîten geseit diu selben mære , daz die Rômære gestôrt hæten ze|Cilienlant . daz mær wîten wart erkant von dem mer unz an den rîn . di die vürsten wolten sîn , die vorhten dô sêre , si verluren von in ire êre . si trahten mit ræten , wie si irem dinge tæten , daz si von Rômæren iht koemen in grôz swære . daz trahten si naht unde tac , wan daz mær was in ein slac . ire gewalt wart wîten kunt getân . daz erhôrte ein kündic man . der selp gie alzehant dâ er die diutischen liute vant . er sprach : < wollet ir mir guot geben , ich wolte iu . . . . . âne widerstreben iuwer liut und lantguot , sô belîbet ir mit guotem muote . ich wolte diu bilede ze Rôme schier brechen und wollet erlônen mir . >dô sprâchen si gelîche : < woltest dû uns sicherlîche diu bilede dâ zerbrechen , wir wolten uns besprechen waz dîn lôn wære umbe dîn kunst swære . >dô sprach der meister wole getân : < ich wile mich sîn an iuch lân . ich wile niht vordern dechein lôn . diene ich wole , sô lânt mir schône . gebet mir zweliv knappen mit , di sehen mîn meisterlîchen sit und gebet mir des ich bedarf dâr zuo . mîn kunst wile ich spâte und vruo iemer dâr zuo kêren , daz ez nâch iuwern êren ze allen zîten müeze ergên . ich wile dar rîten unde gên . die vürsten sprâchen gelîche , arm und ouch rîche , waz er dâr zuo habent sule sîn . er sprach : daz sage ich , hêrren mîn : zwei hundert marke von golde ich dâr zuo haben solte . .> daz guot wart im schier bereit . er vuor mit sîner kündicheit gegen Rôme , als er solte , wan er zerbrechen wolte diu bilede diu dâ wâren . gegen Rôme wolte er varen . die zwelif vuoren allez mit und vuoren nâch des meisters site . dô er ze Rôme nâhen kam unde daz von Rôme vernam , daz er hæte kûme ein raste lanc , hin zuo einem wirte er dô dranc . der behielt in williclîche , wan er was kosterîche . er machet den wirt trunken gar und daz gesint sunderbær . dô daz allez trunken wart , in einen stadel er sich sparte , sam er sich slâfen wolte legen . den wirt bat er got pflegen . dô daz gesint allez slief , gegen sînem wagene er dô lief und nam sîn bereitschaft her vüre . ze|wâr hinder des stadels türe gruop er ein tieferez luoc în ; daz was des meisters sin . dâ leit er in vünvzehen marke golt den Rômærn ze einem solde . des luoges wart nieman gewar wan die zwelif , die mit im dar wâren komen ze rehte , sam si wærn sîn knehte . daz luoc hiez er stôzen zuo . des andern morgenes vile vruo vuor er mit grôzer île , unz_daz er kûme ein mîle hæte ze Rôme in die stat . einen wirt er aber bat , daz er in behielt schoene , er gæbe im guoten lôn . den wirdet er aber trunken maht . der zweliver einer des dô lachete . er sprach : daz hûsgesint sîn sol ouch billîche trunken sîn . vile wînes man dô vüre si truoc , daz si trunken wurden genuoc . [ si sprâchen : man hât unser schoene pflegen . >< daz ist mir liep , ich wile mich legen . .> mit vröuweden er in den hof gie . in einen glet man in lie . dâ leit man in . im nieman rief : der wirt , daz gesint allez slief . dâ gruop er aber inne ein luoc , wan er was wîs genuoc , dâ von er sechzic marke golt dâ den Rômærn versolt , wan er was âne mâzen kluoc . er hiez verstôzen daz luoc . er vuor , als in sîn herze bat , ze Rôme in die grôzen stat nâhen zuo dem palaste guot , wan dâ hin sô stuont sîn muot , zuo einem wirte , der im gezam und sîn guot dâr umbe nam . dâ gruop er golt in , daz wac wærlîche wole hundert marke . dô er daz hæte getân , er begunde an den palas gân , dâ die râtgeben inne sâzen mit ire sinne . er klocket an türe und an tor . ein râtgebe sprach : < wer ist dâ vore ? .> er sprach : daz ist ein meister gar , der wile mit meisterschaft ze|wâr iu ein grôz guot bringen ; im wile wole gelingen . .> den meister liez man în zuo in . dâ leit er in vüre sînen sin . er sprach : < ich wile iu wole geben , daz nie dechein man bî sînem lebene goldes nie sô rîche wart und wellt ervolgen mînem râte , wan ich gerne die miete von iu dâr umbe hiete . >dô sprach ein wîser under in : <wil dû uns zeigen den gewin , ich sage dir ûf di triuwe mîn , die zehent marc sol dîn sîn . .> er sprach : die wile ich gerne hân . heizet mit mir rîten danne ! >dô wart niht langer vermiten , mit im wart schône geriten , unz er kom zuo dem stadel hin . hier lît guoter gewin . ob ir . . . . wollet , grabet in , ir vindet golt . .> er zeigte in reht an die stat . dâ vunden si daz golt dræt . er sprach : < lât iuch betrâgen niht . mêr êren iu von mir geschihet . .> er zeigete in dâ er hæte daz golt begraben in dem gelete . dâ vunden si wole sechzic marke . er sprach : <sît iuwer triuwe ist sô starc , sol|ich iu allrêrest zeigen golt , wellt ir mir mit triuwen wesen holt . .> er zeigte in reht an die stat , dâ er daz dritte verborgen hât . dô wânten Rômære , si hieten âne swære von im êr unde guot . des truogen si im holden muot , dô si vunden hundert marke . <sît iuwer kunst ist sô starc , sô sulet ir uns guot zeigen ; ein lant muoz sîn iuwer eigen . >dô der meister erhôrte der Rômær willen unde wort , er sprach : ich wile iu zeigen guot , daz iu allen sanfte tuot , daz enhalben mers diu heidenschaft sô vile goldes niht hât die kraft . .> des danketen si im sêr . < under disem palaste her ist ez gelegen manigen tac . nieman wan ich ez zeigen mac . >dô die Rômære erhôrten disiu mære , dô seiten si gemein : undervüer man disen stein , sô mohte der palast nider gân . er sprach : < daz kan ich understân , als ich iuch wile bescheiden >- sprach er zuo den heidenen - : als man die steine well letzen , sô sol man undersetzen den palas mit holze grôz , sô schadet im dechein mûrstôz . als man daz guot vunden hât , sô mûr man zuo , daz ist mîn rât . .> der rât begunde in allen vile reht wole gevallen . dâ von sô greif der meister zuo . eines morgenes vile vruo er hiez die mûrære undervarn die swære den palas , des was der meister stolz , und hiez in setzen dâ ûf holz , wan er im des gedâhte , daz er ez bî der naht allez dâ verkêrte , als in sîn kunst lêrte . er hiez dâ vüern strôu genuoc , in die spriuzen man ez truoc . dô daz allez geschach , wider die Rômer er dô sprach , die stete bî im wâren : er sprach : < ir sulet varen under daz palast , daz ist reht , beidiu hêrren unde kneht , in die gruoben hin ze tal . dâ vindet ir guot überal , daz nieman sô rîchen solt hât an silber und an golt . >dô die Rômære erhôrten disiu mære , dô îlten si die gruobe ze tal . ire îlen wart mit grôzem schall . dô der meister daz ersach , wider die sînen er dô sprach : < nû zündete die spriuzen an alsô daz strôu und holz bran ! >dâ muoste der palast nider gân . er mohte niht langer dâ bestân . dâ mit sô rante der meister danne , er und sîn zweliv manne . dô der palast nider gie , ir decheiner des dâ niht en|lie , er vlôch dannen balde gegen einem grôzen walde . die Rômær wârn dô betrogen und diu bilede an gelogen . zuo den vürsten si dô kâmen . diu mær si williclîchen vernâmen , daz diu bilede zerbrochen wârn , diu ire rîche begunden varn . den meister si viengen bî der hende . < iuwer sorge hât ein ende , .> begunden si gemein jehen , < iuwer lîp kan meisterschaft spehen . .> si wâren alle vroelich . si macheten den meister rîche . die Rômær hæten nâch Romolum siben keiser und an dem jungesten Tarquinium in zwein hundert jârn und in drîn und vierzic jârn , dâr nâch aber râtliut . daz sol man wizzen sicherlîche , daz die Rômer wâren rîche und hæten grôz künne ; daz was in dô ein wünne . zweliv geslehte wârn in der stat , diu giengen stæte an den rât und santen ûz die jungen , daz si diu lant betwungen . dô si si hæten betwungen gar , dô giengen si ze râte dar , die des râtes pflâgen . si begunden den jungen sagen , ez wær von irem râte , daz si hieten drâte diu lant zuo in betwungen . dô jâhen die jungen , ez wær von ire manheit . daz was den althêrren leit . dô wart under in ein strît unde ein vile grôzer nît . die jungen begunden trahten , wie si daz gemacheten , daz man weste vüre die wârheit , waz dicke was von in geseit , daz diu lant betwungen wæren von den jungen . dô sprach ez einer under in : < und wellt ir hoern mînen sin , ich lâze iuch daz sehen , daz ez mac niemer geschehen , ez well danne iegelich jungelinc kêren dâr zuo sîn gerinc , daz er mit grôzen nüeten sînen vater heize toeten : sô sehen wir danne ire wîsheit . der rât niht wan einem was leit . dô geschehen was der rât , ir iegelîcher vile drâte zuo der herberge kêrte , als si ire kintheit lêrte . ir decheiner daz vermeit , er tet sînem vater leit und toetete in , daz was unreht . des wurden si des tiuvels knehte . doch was einer under in , der hæte dannoch rehten sin . der lie den vater sîn genesen . die andern muosten tôt wesen . er sprach : < lieber vater mîn , wir sîn des worden in ein , daz ieslîcher sol mit nüeten sînen vater toeten . nû sol uns beiden wole wesen : ich wile dich lâzen genesen . >dô sprach der vater : kint mîn , ich sol des geniezente sîn , daz dû mir liep wær same mîn lîp ; ich zôch dich schoene und dîn wîp : des solt dû niht vergezzen , dîn almuosen lâ mich ezzen . >dô wîsete er in drâte in ein kemenâte und gap im die spîse . der vater was vile wîse . er sprach zuo den gesellen sîn : < ez hât ouch der vater mîn sîn leben gelâzen ze|wâr . des danketen si im alle gar . dô die alten Rômære mit angest und mit swære ire leben hæten verloren von ir selbes kindes zorne , daz wart den vürsten geseit . daz was in liep und niht leit . sie satzten sich gein in ze wer und gâben niht ein brâmber umbe die Rômær gelîch . si gewunnen gar gewalticlîche diu rîche alliu wider an , dô si verluren die wîsen manne . dô diu rîche von in kêrten und Rômær niemer êrten , dô gienc ze Rôme der junc man hin vüre sînen vater stân und seite im ze mæren , wie diu rîche wæren allesament gewunnen an . dô sprach der alt wîs man : < ich sage iu , sun , die wârheit , ez wirdet noch iuwern vriunden leit , daz si den mort habent getân . hæten si die alten lebene lân , sô wær sîn wærlîche niht geschehen . die wârheit müget ir selber sehen . vile liebez kint , rât in trat , daz si in einander stat senden nâch einem wîsen manne , der si reht lêren kan , und gewinnen den dâ mit ir solet und geben im silber unde golt . >dâ mit gie der junc man hin vüre sîn gesellen stân unde leite in vüre den rât . der geviel in wole , und santen drâte in ein stat nâch einem manne : si wolten im wesen undertân ; unde gâben im ze solde ûf hundert marke golt . zehant der selp houbetman die boten vrâgen began , wâ ire althêrrn wæren . dô seiten si im ze mæren , si wæren alle verscheiden . dô sprach der wîs heiden : < wizzet ir diu mære , ob die Rômære solicher triuwe wielten , daz si daz behielten , daz ich schaf mit in ? ist daz ire muot und ire sin ? die boten swuorn im manigen eit bî ire rehten wârheit unde bî ire apgote , daz si leisten sîn gebot . dâ mit der houbetman kêrte mit den boten danne hin ze Rôme in die stat , als man in mit vlîze bat . dâ entviengen in die burgær mit kleinôt , wâren swær . er sprach : < ir hêrren , wellet ir alle hiute sweren mir , daz ir mîn gebot niht übergât hier ze Rôme in der stat ? des swuoren si gemeine grôz unde kleine . er sprach : < sô ist mîn rât , daz iuwer iegelîcher île trat unde bringe mir her driu dinc , .> sprach er zuo den jungelinc ; <dâ wile ich besehen an , ob mîn gebot müge vüre sich gân . er sprach : <bring mir ein ieslich man daz getrûset daz er geleisten kan unde bringe mir dâ bî daz im allerungetriuwest sî und den liebesten spilman , den er geleisten kan . daz sulen tuon alle gelîch Rômær gemeinlîche . >dô daz erhôrte der junc man , der gie vüre sînen vater stân und seite im diu mære , wie daz gebot wære . dâ mit der alt vater sprach : < ich wile dir râten dîn gemach , daz dû in gesigest an . nim dîn kint wole getân mit dir an die rehten hant . sô tuon ich dir dâr nâch bekant , dû solt dîn kleinez hundelîn nemen an den arm dîn , und heiz dîn wîp hinden nâch gân . daz zehant geschach . die andern brâhten ungelîch ire gebot vüre den houbetman rîche . dô daz der houbetman hæte vernomen , daz si alle wâren komen , und sîn gebot dâ ergie , den jungen man er gevie bî sîner hant und wîste in danne . er sprach : < dû bist ein wîser man . hâst dû vunden disen vunt ? er mac dir wole sîn unkunt . er muoz sîn ein wîser man , der disen vunt gelêren kan . dû bist ze|wâr reht komen , daz hân ich von dir wole vernomen . >dô sprach aber der houbetman : < ich wile iuch al wizzen lân , wie er her vüre komen ist . ez ist ze|wâr ein wîser list . nû besehet , ob im daz hundelîn iemer mohte getriuwer sîn : slüeg er im iezunt ab den vuoz , dâ von ez iemer hinken muoz , ez gienc doch zuo im hin wider . swie hart im swüern sîniu gelider , dannoch ez ungerne sach , daz dem hêrrn leit geschach . dâ von ist ez getriuwe dem manne . ich getrûwe|es niht erkennen kan . sô ist ungetriuwe des mannes wîp . ob er verlüre sînen lîp , - swenne er sie umbe ire missetât , die ire lîp begangen hât , slehet , sô wolte si , daz im leit geschach : vile gerne si daz sach . sô ist der bezzist spilman , den al diu werlt geleisten kan , daz ist ein vrumez jungez kint . al die spilliute die nû sint , die kunnen sich niht gelîchen , daz sage ich wærlîchen , einem vrumen kindelîn , daz liep ist dem vater sîn . >dâ mit der houbetman sprach zehant : < mir daz ist vile wole bekant , daz diser wîstuom von dir ist niht entsprungen schier , wan dû bist ze junc ze|wâr . dâ von solt dû mir sagen gar , von wem der rât komen sî ; sô tuon ich dich sorgen vrî . .> dâ mit diu hûsvrouwe sprach : < ich muoz dir briuwen ungemach , sol ich daz unmærest sîn . nû hân ich doch den vater dîn ernert von dem tôde . sol ich dâr umbe lîden nôt ? hât er daz gerâten dir , sô solt dû wole gelouben mir , daz im sîn leben wær unkunt . riet er dir , daz dû den hunt hietest vüre mînen schoenen lîp , man sol in toeten sprach daz wîp . dô sprach ez der houbetman : < ir sulet daz alle sehen an , daz daz wîp mit nüeten iren man heizet toeten ; umbe disen rât ze|wâr liez si in toeten gar . .> dâ mit sprach der houbetman : < ir sulet iuch des an mich verlân , daz ich iu râte daz bezziste . nement hier in iuwer veste disen alten grîsen man , der ist wole hier iuwer houbetman und er ist iu wîs genuoc . sît niht tump , ir sulet sîn kluoc ; lât iu in wole gevallen , wan ze|wâr er hât niht gallen . nemet in , ich bin ein gast hier . .> den rât ir iegelîcher gevie und lobeten in ze stætenne und volgen sînen ræten . dâ mit schiet der houbetman von den Rômærn danne . Antonius der wîse man , der disen rât hæte getân , daz sîn sun wîp , kint und hunt hæte getân dem houbetmanne kunt , als er in allen dâ gebôt , und er im hæte diu kleinôt brâht , diu im gevielen wole , und er in ouch hæte vürevol und hæten in dâ ze houbetmanne , Antonium den wîsen man - : dâr nâch wart er genant sus von den Rômærn Augustus und lebete ze Rôme unz an den tôt . er brâhte die Rômer ûz der nôt . ez wart ouch bî im bekant ganzer vride über alliu lant . daz roum ein wîser küninc saz , der sînes gewaltes niht vergaz , der was der gewaltigest man , von dem ich gehôrt hân . des nam Augustus hiez . an gewalt er nieman vüre sich liez . im was diu werlt gar undertân , daz ist wâr . enhalben mers diu heidenschaft , und swaz die juden hæten kraft , den wart sîn gewalt bekant . ze den zîten man niht kristen vant , und was dô geboren dâ in Bêthlêhêm Juda Marien sun Jêsus Krist , als er noch hiute ze himel ist . nû jehent di juden , die heidene alt daz von Augustus gewalt wær ze den zîten vride guot , wan nieman dechein übel tuot , daz wær von Augustus gewalt ; sô sprâchen die pfaffen manicvalt , ez sî von Jêsus Krist geschehen . des wellent si gemein jehen . alsô ist ir beider strît noch under in ze aller zît . hier disehalp mers was ez alsam im allez gar âne alle schame undertân , als man dâ seit , augusto , vüre die wârheit . er was ein sô gewaltic man , daz er alle die hiez lân , die gevangen wâren bî den selben jâren . jenhalp unde disehalp mêr nieman satzte sich ze wer . swaz er gebôt , daz muoste geschehen , des hôrte ich im die wîsen jehen . ez was der vride bî im sô ganz , daz dechein golt was sô glanz , hiete man ez an dem velde lân , daz weder wîp noch man , nieman getorste gerüeren noch vürebaz niender vüeren . ez hiez der hêrr offenbâr slahen âugustînær , als man si noch erkennen mac . von golde was diu münze starc . man vindet ir âne mâzen vile , der si gerne koufen wile . umbe die selben pfenninge muoste ein ieslich mennische ding und muoste der pfenninge einen geben , wolte ez behalten dô sîn leben . swelich man vier kint hæte , der muoste vier pfenninge stæte geben allerjærlîch , er wær arm oder rîche . swelich kint man ûz lie , dem selben ez an den lîp gie , wan man [toett daz selp kint zehant , dem niht pfenninc was bekant , ez wær alt oder junc genuoc . swer dem küninge niht pfenninc truoc , der muoste im lâzen den lîp , ez wær man oder wîp . ich sage iu , waz der pfenninc wac von der munz alsô starc , wan er was alsô swær , daz in vier winnær kûme hæten widerwegen ; den muoste man vüre den küninc legen . man liset von dem küninge daz mær , daz er geboren wær von sîner rehten swester . sîn geburt was dannoch vester , daz in der vleischlich vater sîn mit sô heidenischen schîne hæte bî der tohter sîn ze|wâr . daz was ketzerlîchen gar , daz er was vater unde in sîn tohter . nieman wæne , daz im iht geschecke als Augustîn , oder er muoz ein ketzer sîn . die hêrrn wile ich iu nennen , daz ir si müget erkennen , sumelich und niht alle - besehet , wie ez iu gevalle ! - wan ich weiz ir aller niht , die mit im wârn und hæten pfliht und im dienestes wârn undertân : die selben ich iu nennen kan . der ein hiez Cyrinus . den andern nennet man alsus : Agrippa sô hiez sîn name . er was ein man âne schame . Cyrinum sante er mit her danne in Syriam , daz er gewan daz selp lant mit strîte . in der selben zît sante er Agrippam zuo dem Rîn . der bout ein stat diu kunde niht sîn bezzer danne si dô was . ire name ich an dem buoche las : er hiez sie nâch im Agrippa . sît wart ire name verkêrt dâ unde wart Kölne genant , als si hiute ist erkant . er schuof daz ein ieslich man muoste heim ze lande varn danne , dâ er von geboren was . wer des niht tet , der niht genas , wan er den tôt dâ von muoste hân , ez wær wîp oder man . sô grôzen gewalt der küninc hæte , wan im nieman widerstêt , wan alliu künincrîche müesten im dienen gelîch . der hêrr Augustus stiften began ein stat , was guot und wolegetân , wan er des niht en|liez , nâch sînem namen er sie hiez , als si noch hiute gemûret stât . swer sie gesehen hât , der muoz mir der wârheit jehen , daz im alsô ist geschehen . ougsburc wart si genant , in Swâben ist si wole bekant . als ich dâ vore gesaget hân , im was manic lant undertân . mir ist daz von im bekant , swâ er einen heiden vant , der muoste varn ze lande oder er muoste dulten schande von im . er muoste dâ heim wesen oder er lie in niht genesen . die zwô und sibenzic zungen , die alten und die jungen , muosten ze lande kêren , wolten si sîn mit êren . die juden kêrten ouch hin in diu lant durch den gewin , daz man in iht leides tæte . si vuoren nâch des küninges ræte , wan in der küninc daz gebôt . si vorhten zorn und den tôt . des muosten si dannen kêren . diu vorht muoste si lêren , daz si behielten daz gebot . si vorhten in sêr danne got . ze den zîten ze Rôme kam ein küninc der hiez Cosdram und hæte ein lant hiez Persia , wan er was hêrr dâr inne dâ und rîchsete dâ mit sinnen . vile goldes hiez er im gewinnen und machete einen turn güldîn , dâ wolte er hêrr dâr inne sîn . diu venster hiez er ergraben mit kriechischen buochstaben , und schône mit edelm gesteine wiern . die siule gemeine hiez er ziern mit vlîze . von Berlîn alsô wîze was daz gesedel dâr inne . er lie im niht zerrinnen weder golt noch gestein . er hiez ez machen rein . swer ez solte mit ougen sehen , der jach , im wær reht geschehen . hundert meister wolegetân muosten dâ mit umbe gân , daz allez goltsmide wâren bî den selben jâren . wile ich sîn hôhe mezzen , des kan ich niht vergezzen : er was sechzic ellen hôch . daz volc zuo dem turne zôch . swem von dem turne wart geseit und von sîner schoenheit , der wolte niht erwinden , man muoste in dâ vinden . ich kunde an dem turne spehen , daz nieman mohte den turn sehen : swanne diu lûter sunne schein dâr an mit wünne , sô mohte von dem glaste ze|wâr nieman reht den turn gar sehen mit den ougen an , sô wünniclich was er getân . dô der turn bereitet wart , dô wart niht langer gespart , er hiez ein zarge silberîn umbe den turn güldîn machen dâ mit sinne . an ieteslîcher zinne lac edelz gestein , dâ diu sunne an schein . diu porte was von golde , als er sie machen wolte . er hæte einen torwertelîn , der niemer triuwer mohte gesîn . dem dienten ze rehte ritter unde knehte . des was er vrô und wolegemuot . zwei hundert ritter guot , die muosten im dienen alle zît . alle tage hæte er hôchzît . ez geschach bî der werlt nie , der einen torwartel ie hæte sô rîcher wær bekant . der küninc sich selber got nante . er hæte ouch einen vrumen sun , dem hiez er wærlîche kunt tuon , daz er betwunc daz rîche vile gar gewalticlîche . der selp vuor mit grôzem her und betwanc jenhalp mer diu lant albesunder ; des nam die künincwunder . dâ mit vuor er mit sînem her ûf daz lant über mer und wolte daz betwingen ; nâch gewalt wolte er ringen . sîn vater , der sich got hiez , nieman er in den turn liez wan zwei schoeniu wîp , die behuoten schoene sînen lîp mit trinkene und mit spîse . er was worden grîse . sîn gewant von golde rac , wan er sîn schoene pflac . ich mac iu niht ein rede verdagen : von der stieg wile ich iu sagen , diu dâ in den turn gie , den man mit golde umbevie . dâ was ein stap güldîn , dâ bî diu ander Silbrîn . alsô gie si den turn hôch . der küninc sich dô nâch êren zôch . nû besehet wie dâ wær sîn schîn , dô der torwartel sîn hæte sô manigen ritter guot , die al mit êrn wâren vruot ! knappen unde ritter dienten im âne swær . der torwartel , der des tores pflac , der sach dâ manigen lieben tac . als ich iu vore hân geseit , di dienten im âne arbeit . nû besehet âne swære , wie sîn hêrr wære , dô der torwartel hæte sô grôzen gewalt über ritter manicvalt ! doch wile ich iu mêr sagen , des mac ich niht verdagen , von dem turne güldîn und von dem der got wolte sîn . der hæte einen schoenen huot , der selp was âne mâzen guot . der huot hæte vier blat , als in ein meister hât gemachet . daz ein blat was gemeine als von edelm gesteine ; daz wâren saffer allezsam , als ich ez an dem blate vant . daz ander blat was niht ze kleine . ez wâren als karfunkelsteine , dâ daz blat was mit beleit . daz sach man schînen alsô wît , wan nie sô guotes wart gesehen . des dritten muoz ich iu verjehen , daz was gar von jâchande , daz man sô guotes niht en|vant . daz vierde was von Berlîn wîz geworht wole mit ganzem vlîze . dâ mit was ez gestricket schône . umbe den huot sô gie ein krône von lûterm golde , als ez got wünschen solte . daz furrier was zobelvar . die liute nâmen des hêrren war , swanne er ze|dem venster her ab sach . in dûhte , er hæte guoten gemach , der in einest erblickete ; von dem glanze er erschrickete . doch wile ich iu verjehen : wanne sich der hêrr lie sehen ? niuwan verstuont in dem jâr , niht ofter sach man in ze|wâr . sîn sun der dâ mit her lac manigen mânôt unde tac bî der tuonouwe oberhalp Bazzouwe , wan im was wole gelungen , er hæte vile betwungen manic künincrîche gar gewalticlîche - dâ er alsô lac mit her , der Beier her gein im ze wer und die starken bêheimguot , die Pôlâne wâren ouch dâ vruot . die nâmen einen houbetman dô gegen den heidenen und wârn vrô . er was genant Eraclius - die pfaffen nennent in alsus - , der vuorte ire baniere , der vaht mêr danne viere : si ranten dâ die heidene an und gewunnen in [dâ umbe den sic an , alsô daz si den heidenen rîche vuorten mit in gewalticlîche , den selben heiden , über mer . si vuoren mit gewaltigem her . der heidene wurden vile erslagen , beidiu recken unde zagen . die kiel vunden si dâ stân , als si der heiden hæte gelân , dô er hier disehalp wart bekant ûf dem roemischen lande . alsô vunden si si stân . die ber begunden gân in die selben kiel , wan ez in wole geviel . dâ mit si vuoren über mer mit irem gewaltigen her . si vuoren schône mit ire kraft , wan si wârn sigehaft an den heidenen gewesen . si liezen ire lützel genesen . dâ mit si kêrten , als si ire manheit lêrte gegen dem turne güldîn , dâ der got solte ûf sîn . dô si dar bequâmen , vile heidene si vernâmen , die wârn gevallen an ire knie . ire ruof gein dem turne gie mit vile lûter stimme , dâ der heidene was inne . gehilf , hêrr , uns von nüeten ! die kristene wellent uns toeten . was halp ire bete daz dâ geschach ? Eraclius den turn brach . dâr zuo die Bêheim , Pôlâne wolten dâ niht verlân weder golt noch gesteine . si nâmen ez gemeine . den küninc viengen si aldâ und hiezen im slahen iesâ daz houbet von dem lîbe gar . dâ mit sô vuoren si mit ire schar vroelîche wider heim , Beier unde Bêheim , dâr zuo die Pôlâne guot . si wurden dô vile wole gemuot . doch wile ich iu ein wênic verjehen , waz ze den zîten ist geschehen . als ich iu vore tet bekant von dem der sich got nante und sînen sun mit her lie varen bî den selben jâren , und daz im die Bêheim gar sluogen sîn her , daz ist wâr . daz selp was Eraclius , die pfaffen nennent in alsus . dô si den heidenischen man vuorten mit in gevangen danne unz vüre den turn güldîn , dô zervuorten si den turn sîn . dô si dar bequâmen , vile heidene si vernâmen der selp hêrr Eraclius der êrte ez ze allen zîten sus mit zierde , wan er ez an bat . er êrte ez ze allen zîten drâte . dô wart er küninc der hêrren , er wendet grôzen werren . wie ez von des geteilet wart nâch der grôzen hervart daz ist mir leider unbekant wie ez geteilet wart in diu lant . dâr nâch rîchesenen began Herôdes der gewaltic man . er toetete di priester besunder ; mit in begienc er wunder . die in der alten ê wâren bî den selben jâren und dô des volkes pflâgen , man hôrte in vile vore sagen von gote michel wunder , diu er hæte besunder begangen bî den zîten nâhen unde wîten . die ich vore genennet hân , die muosten alle vüre in gân : Eleazar und Aaron di stuonden mit vorhten vore im schône , Finees und Abysuê . dannoch stuonden vore im mêr , als ich iu vore genennet hân ; die muosten al vore im stân . er hiez si vürder tuon schône , daz geslehte von Aaron bekomen , unde was den gram , und muosten lîden von im schame . er hiez ouch balde gâhen alliu kindel vâhen , diu under der jüdischen ê wurden geboren ; den geschach wê . er hiez si alliu toeten mit angesten und mit nüeten . Rachel weinet sîniu kint . er sprach : < si gar unschuldic sint . .> den er dô suochete , des vant er niht , dâ von sîn toeten was niwiht . dâr nâch toetet er zehant die priester , die dâ wârn bekant . dâr nâch was ein küninc bekant , der was Tiberius genant , der betwanc diu lant ze|wâr , daz si im muosten warten gar , dâr nâch wart er ein siech man , als ich von im gehoeret hân , in sînem houbete ; als man seit , er wart des lîbes unbereit . von Tiberiô ist mir bekant , daz er Persia daz lant betwanc gewalticlîche sus . der selp hêrr Tiberius , der sluoc den küninc dâr inne ; des mohte er niht entrinnen . er teilete ouch sicherlîche zuo den zîten daz ertrîche mit sînen sinnen in vier teil ; daz dûhte in ein grôz heil . er stiftet Regensburc die stat , als sie hiute der keiser hât . dâr nâch wart er ein siech man , dâ von muoste er den lîp lân , wan im hornuz âne zal wârn in der nasen überal . der selp hêrr Tiberius sante sînen vater sus - der selp was siech unde vrum , dâr zuo hæte er wîstuom - , daz er Jerusalêm die stat zervuorte , als in sîn wille bat . zehant huop sich der hêrr dar und betwanc die liute gar , wan er die stat dâ gewan . Vespasianus der vrum man , er nam dâ Veronicam und vuorte sie âne alle schame vile gar gewalticlîche ze Rôme in daz künincrîche , als man sie hiute vindet dâ . die sæligen Veronica ze Rôme er sie vuorte . daz was nâch Kristes geburt ze|wâr zwei und vierzic jâr , daz saget uns daz buoch vüre wâr . der hêrr stiftet ein stat , diu iezunt vile gewaltes hât . die stiftet ein herzoge her nâch wîser liute lêr : der selp Metius hiez . den namen er der stat liez , wan si hiute Metze ist genant , den Swâben ist si wole bekant . dâr nâch ein heilic man ze Rôme in di stat kam , der den stuol besaz und der kristenheit niht vergaz , und truoc ir reht lêr vore . ze|wâr er was niht ein tôr . er was geheizen Petrus , die pfaffen schrîbent in alsus . waz er wunders ze Rôme begie , daz wile|ich niht allez schrîben hier , wan einez , daz ist mir bekant , daz im Rôme und eteslich lant was mit dieneste undertân . niht vürebaz ich gesagen kan . sancte Pêter rîchset ze Rôme vünv und zweinzic jâr , zwêne mânôde und drî tage . pabst Linus lebete zweliv jâr , drî mânôde und drî tage . pabst Cletus lebet zweliv jâr und einen mânôt . Clemens ix jâr zwêne mânôde und zehen tage lebete er . Anacletus ix jâr und iimaneit, kratch lebete er . Evaristius ix jâr xmanode ii tac lebete er . Alexander xii jar , vii manod , ii tac lebete er . Sixtus x jâr ii tac lebete er . celesperus xii jâr iii mânôt und xxx tage lebete er . agnius lebet iiii manod , iiii tac . pius lebet xxi jâr vi manod , xxi tac . nôter lebete ix jâr vimanod, xxx tac . klûter lebet Christus jâr iiimanod, iitag . Viktor lebete xi jâr iii manod ii tac . Severinus lebete ixjar, iimanod, kratch . palexitus lebet vijar, iimanod, kratch . Urbanus lebete zwêne jâr iiimanod, iitag . Pontianus lebete ixjar, Christî mânôde und xi tage . Fabianus lebet xiiii jâr xi manod , xi tage . Cornelius lebete iijar, iimanod, iitag . Lucius lebete iiijar, iii manod iii tac . stephanus lebt vii jar , vii manod . Dionisius lebet vijar, iimanod, iiii tac . Sixtus lebete jâr imanod, Christus tac . felix lebete zwêne jâr Christus tac . Guntianus lebete jâr imanod, itack . Caius lebete xi jâr iiii mânôde und xii tage . marcellinus lebet iiii jâr iiii manod , vi tac . Eusebius lebet xvi jâr imanod, iii tac . Melciadus lebete zwêne jâr . Silvester lebete xii jâr xmanode Christus tac . Markus lebet ii jar , viii manod , zweinzic tac . Julius lebet xii jâr ii manod , vii tac . Tiberius lebet vijar, iiii mânôt und iiii tage . felix lebete jâr vi manod iiii tac . Tamasus lebet xviii jar , iiii manod , iiii tac . Anastasius lebet Christus jâr . innocentius lebet vijar, xi manod zweinzic tac . Sorimus lebete zwêne jâr iii mânôt und Christî tage . Celestinus lebete iiii jâr x manod xiiii tage . sixtus lebet vii jâr xxi mânôt . leo lebet xxx jâr . bonifacius lebt vi jar , viii manod , xi tage . Ilarius lebete vijar, iii manod kratch . simplicius lebt viii jar , i manod , i t . felix lebt viii jar , xi manod , xvii t . gelasius lebet iiii jar , viii manod , xviii tac . Anastasius lebete jâr xi manod Christi tage . summachus lebet xv jâr vii manod , xxvii tac . tormisda lebt viii jar , vii manod , xxvii tag . Johannes lebete ie jâr vii mânôde und Christus tac . felix lebet siben jâr unde manod Christus tac . Bonifazius ii jâr Christî tac . Mercurjus lebet unde jâr . Johannes lebete iijar, Christus tac . agapitus xi jâr lxxi tac . Silverius lebete jâr vmanod, Christî tage . virgilius lebt xiii jâr vi manod . pelagius lebet xii jâr x manod , xviii tac . Johannes xii jar , xi manod , xxvi tac . benedictus lebet iiii jâr i manod , xviii tac . Belagius lebet x jâr xii manod kratch . gregorius lebet xiii jâr vi manod , x tac . Fabianus lebete jâr vmanod, Ix tac . Bonifazius lebet unde jâr ix mânôt . Severinus lebete ie mânôt und zwêne tage . honorius lebet xii jâr x manod xiii tage . Johannes lebet i jar , viii manod , xxi tac . teodorus vi jar , x manod , xxi tac . Martinus lebet vijar, imanod, xvi tac . Eugenius lebete iijar, ixmanod, iiii tac . vitalis lebet xiiii jâr vi manod . adeodatus iiii jar , v manod , v tac . bonus lebet jâr unde manod unde tac . Ogata lebet iijar, unde manod vîetac . leo lebete jâr xmanode xvii tac . Benedictus lebet xmanode zweinzic tac . Johannes jâr ix tac . ponon lebet xi mânôt . sergius lebt viii jar , viii manod , xxiii tage . Johannes lebete iijar, vimanod, zweinzic tac . Grêgôrius lebete xvi jâr ix manod Christî tac . Sizmerus lebet xii tage . Constantinus lebet siben jâr Christus tac . Grêgôrius lebet x jâr viii manod kristtac . Zacharias lebete x jâr iiiimanod, kratch . Stephan lebet unde jâr Cusii tage . Adrianus lebet Christus jâr xmanode xviii tac . leo lebet zweinzic jâr vmaneit, vîtac . stephanus lebt vii manod . paschalis lebt vii jar , vii manod , x tac . Eugenius lebet iiii manod Christi tac . Valentinus lebet Kristes tac . Grêgôrius lebet vii jâr x mânôt . Sergius lebet zwêne jâr . leo lebt viii jar , iii manod , vi tac . benedictus lebet iijar, iii manod vîtac . Nikolaus lebete zwêne jâr vi mânôt und drîzic tac . Adrianus lebet unde jâr . Johannes x jâr iitag . Martinus i jâr unde mânôt . adrianus i jâr v mânôt . Stephan lebet unde jâr . formosus v jar , vii manod . [ theodorus lebet zweinzic tac . ] bonifacius xxv tac . Stephan lebet unde jâr iii mânôt . Romanus lebet iu mânôt . Theodorus lebet zweinzic tac . Johannes lebete zwêne jâr . benedictus ii jar , v mânôt . leo xlvi tac . cristoforus iiii manod . sergius vii jar , iii manod , xiii tag . Anastasius lebete zwêne jâr . lando vi manod , kristtac . johannes xiiii jar , ii manod , iii tac . leo lebt viii manod . stephanus xii jar , i manod , xii tag . Johannes lebete zwêne jâr . leo iii jar , vi manod , x tac . Stephan lebet iiii jâr iii mânôt . Martinus lebet iiii jâr vi manod Christus tac . agapitus x jâr x tac . Johannes iii jar , iii mânôt . Octavianus lebete ein halp jâr . Leobertus lebete ein halp jâr . benedictus xl tac . Johannes vi jâr x mânôt . Petrus lebete jâr . Silvester und Bebretus lebeten beide jâr . Grêgôrius lebete zwêne jâr . Johannes Christus jâr . sergius iiii jar . Johannes xvi jâr . Nikolaus ii jâr . gregorius vii jâr . leo viii jar . victor ii jâr . stephanus viii jar . Alexander ii jâr . gregorius vii jâr . urbanus ii jâr . pascalis ii jâr . gelasius ii jar . calixtus ii jar . honorius ii jar . innocentius xiii jar , viii manot , xxx tag . celestinus v manod , xiii tage . lucius iii tac . erhardus i jâr . eugenius ii jar . anastasius iiii tac . adrianus vi jâr . Alexander unde jâr . Lucius unde jâr . urbanus i jâr . gregorius i jâr . Clemens ii jâr . celestinus i jâr . jacinctus i jar . innocentius xx jâr . [ clemens x jar ] . honorius xi jar . gregorius xii jâr . innocencius [ und ] Alexander vîâr . urbanus iii jar . Clemens unde jâr . Grêgôrius der zehende lebete ein jâr . under den bâbesten gemeine was einer unrein . ob die andern wæren reht mit ire gebæren und mit heiligem lebene , ob in got die êr hæte gegeben , des kan ich reht gewizzen niht , wan got hât mit den rehten pfliht , daz weiz ich sicherlîchen wole ; die rehten di sint vröuweden vol . dâ ze Rôme was ein wîp , diu hæte wolegestalten lîp und hæte sich gestalt als ein man . nieman vüre ein wîp sie kunde hân . diu wart ze bâbeste dâ erwelt , wan man sie hæte vüre einen helt , der got rehter wære , doch was si wandelbære , daz si was wîp und wolte sîn man - , dâ von man si ze bâbeste nam . waz si wunders dâ getreip , die_wîl si bâbest dâ beleip , des kan ich niht gar gesagen , dâ von sô muoz ich stille dagen , wan einez weiz ich von ir wole , daz ich iu vüre wâr sagen sol : dô man der wîpheit inne wart , dô wart niht langer gespart , man tæte sie vuoder zehant , daz ist mir von ir wole bekant , wan si den spot dâr umbe entvie , der ir an ire êre gie , und muoste von Rôme scheiden . den liuten begunde si leiten umbe ire boese missetât , die ire lîp begangen hât . ze Rôme wart bâbest ouch ein man , als ich von im vernomen hân ; wie ez dâr zuo kæme , daz man in ze bâbeste næme , daz hât man mir kunt getân , dâ von wile ich iuch|ez wizzen lân . er was des êrsten ein spilær , aller tugent was er lær , wan_daz er wole gelêrt was , daz er wole schreip unde las swaz man im vore zalte ; die niuwen ê und die altkunte er gar âne mâzen vile . dâ von ich niht verswîgen wile , ich well den liuten tuon bekant , wie er bâbest würde genant . er was ein arm vlætic man , wan der würfel gewan im an , daz er was guotes alsô bar , daz ich ez niht gesagen tar . ze einen zîten er gedâhte daz in zuo der bâbestheit brâhte . er gedâhte in sînem sinne : wie lanc sol ich arm sîn ? ich wile dem tiuvel geben sêl , lîp und mîn leben . dâ mit er an ein gewihte gie . er sprach : wâr umbe oder wie sol ich armer hier bestân ? ich wile dem tiuvel mîn sêl lân . .> vore angest was im heiz . er umbereiz sich in einem kreize unde ruofte dem tiuvel dar . dar kom er offenbâr mit angestlîcher vart , sô bitters nie gesehen wart . er sprach : < waz wilt dû , loterpfaf ? dû bist ein rehter aff , daz dû mich müezest sô sêr . .> der nacket man sprach : < ich wile dîn lêr gerne haben umbe guot . mîn armuot mir unsanfte tuot . .> der tiuvel : < wilt dû mir volgen , sô lêr ich dich schier , daz dû wirdest ein gewaltic man und die kristene dir al undertân werdent gemeine . gip mir dîn sêl aleine , sô wile ich dich mit sachen ze Rôme bâbest machen . gip mir von dîner sêl ein lêhen : wanne ich dich sule an sehen ze Jerusalêm in bâbestes wât , und daz dîn muot ze singen gât ze Jerusalêm ûf dem alter , daz ich dich danne mit swær vüer swâ ich hin welle , in die wîs oder in die helle . dô gedâhte im der loterpfaf : tæte ich des niht , ich wær ein ab . wan kume ich ze Jerusalêm , daz mich danne der tiuvel hin neme ? daz geschihet an mir niemer . ich bin vrî vore dir iemer . wer sihet mich jenhalp meres gân ? alsô gedâhte im der tump man . dô weste er niht die geschiht , daz er daz Jerusalêm niht meinte , daz enhalben meres lac . daz was dem tumben mac ein slac . er meinte ein kleinez kirchelîn , daz muoz stæte ze Rôme sîn , und muoste ein iegelich bâbest ze|wâr einest besingen in dem jâr . des en|weste niht der man . er sprach : < mac ich die êre hân , daz ich werde bâbest und müge gesîn , sô habe dir lîp und sêl mîn . .> der tiuvel sprach : < des gip mir dînen briev vile schier , alsô daz ich mit dînem bluote schrîbe an einen briev guot , daz der mîn worzeichen sî , daz dû sîst mîn und niht vrî . ûzehant dem schuolære was diu rede niht swære . er stach in den vinger guot , alsô daz im daz rôt bluot dâ zuo dem vinger her ûz ran . dâ schreip der vâlandes man einen briev mit dem bluote . daz was dem schuolær niht guot . er sprach : < ich wile dich lêrn , dû solt zuo dem bischove kêrn , dâ wile ich dich berâten wole , daz dû wirdest ganzer vröuweden vol . ûzehant er zuo dem bischove gie . nieman in dâ schoene entvie . dâ stuont er ûzen an der türe . nieman liez in hin vüre . des bischoves schrîbær von im schiet , als im der tiuvel riet , daz er gienc zuo einem wîn und trunc , daz er niht trunkener mohte sîn . dô wolte der bischof an der stat sînen briev senden drâte . er sprach : < ir sulet mir bringen drâte mînen schrîbær in ein kemenât , und îlet des baldiclîche . ich muoz in haben wærlîche . daz weste der tiuvel an der stat , der in zuo dem wîne geschündet hât ; der liez niht vinden den schrîbær . dem hêrren machete er in unmær . vile vaste er ûz der kamer rief : < wær ieman der mir einen briev kunde schrîben ze einer stunde , sîn armuot im verswünde . daz hôrte der arm nackent man . < getürrest ir iuch an mich lân , .> sprach er , < ich schrîbe iu sicherlîche . ich bin gar künsterîche . daz sehet ir wole an mîner hant , und solet ez sîn umbe ein lant , ir werdet mit mir versûmet niht ; an mîner geschrift man daz sihet . der bischof geloubte im gar . die materje gap er im dar . dâ mit schreip der nackent man einen briev , daz nieman sô guotes brieves hæte gesehen ; des muoste im der bischof jehen . dô er den briev dâ gelas , des getihtes er vile vrô was , daz er was sô künsterîche . er sprach : < ich sage dir wærlîche , woltest dû daz würfelspil lân , ich wolte mich umbe dich nemen an . unde swuor er im manigen eit . er sprach : < ich wile mîn stæticheit , hêrr , niht zerbrechen . dô begunde der bischof sprechen zuo sînem kamerære : vringe im sîn swære und gip im an niuwe kleit , ob er mir biete sînen eit , daz er well daz würfelspil lân , wan er kan sîn vile . dâ vüre bôt er manigen eit , daz er wolte sîn stæticheit dâr an lâzen vüre gân . >dô gap man im kleider an , von îper daz bezziste , daz ieman dâ weste . geriten mahte er in iesâ , daz ie man mohte sprechen dâ , er wær der baz geritenest man , im wær bereit der êren vanen . dâ mit er diente ze|wâr dem bischove wole ein jâr , wan swanne er begreif daz spil , der tiuvel in niht liez vile verliesen , wan er in lêrte , den würfel er im kêrte zuo dem bezzisten nâch gewinne , daz des nieman wart inne . dâ von der schuolære gewan âne swære allez daz er wolte , wan im der tiuvel helfen wolte . daz treip er wole ein jâr . der schrîbær wart dem bischove gar liep sicherlîche ; er machete in rîche . dô er sînen muot erkante , ze Rôme er in dem bâbeste sante mit einer vremeden boteschaft . er gap im zerunge die kraft . des was der schrîbær gemeit . zuo dem bâbeste er dô reit und warp sîn boteschaft als ein man , der kranken muot nie gewan . dâ von wart er dem bischove liep . < er müeste sîn ein übel diep , der mich von dir wolte scheiden . kristenen , juden noch heiden mac mich von dir gescheiden niht . diu sælde muoz mit dir haben pfliht . alsô sprach der bischof guot : < ich trage dir holden muot . ûze einen zîten daz geschach , daz der bischof zuo dem schrîbær sprach , er solte balde ze Rôme varn und solte sich dâr zuo bewarn . dâ mit der schrîbær niht en|liez , swaz in der bischof tuon hiez . er was im gar bereit . er vuor ze Rôme mit stæticheit . als er ûf dem wege reit wole vünv tageweide , als man seit , dô kom ein bote und seite mær , daz der bischof tôt wær ; daz seite man im sicherlîche . dô sprach der bâbest rîche : < schrîbær , lieber vriunt mîn , dû solt selber bischof sîn . ûzehant er im daz bischtuom liez . vile wole er im dâr zuo gehiez , als dem bâbeste der tiuvel riet , wan er in vile gerne hæte . dô der schrîbær bischof wart , dô wart niht langer gespart , er liebete sich den bezzisten . künden unde gesten gap er sîn brôt williclîche . sîn muot der wart vröuwedenrîche . dô er daz treip driu jâr , dô starp der bâbest , daz ist wâr . dô viel diu wal gar an in , daz dûhte den tiuvel ein gewin , wan er ze allen zîten riet , wan er den schrîbær gerne hæte . patriarchen und kardinâl und die vürsten , die die wal hæten gemein , die lobeten in ein, daz er bâbest würde . daz wart im ein bürde . dô wart niht langer gespart , der bischof ze bâbeste wart . dô besaz er den stuol schoene , daz was des tiuvels lôn . dâr nâch giengen eines tages vüre in und sprâchen mit guotem sinne sîn kappellân gemeine : hêrr guot und reine , ez ist morgen daz reht dîn , daz dû ze Jerusalêm solt sîn und solt daz ambaht dâ begên , vile schône ob dînem altær stên . >dô daz der bâbest erhôrte und sach , wider die kappellân er dô sprach : < wie sol daz iemer an mir ergên ? nû muoz doch Jerusalêm stên enhalben mers . ich muoz verzagen ! wie sol ich in sô kurzen tagen die kirechen dâ besingen ? wie möhte mir sô wole gelingen , daz ich mohte in tage und in naht über mer , als ir habet gedâht ? >dô sprâchen die kappellân : hêrr , ez mac alsô niht ergân . ez ist ein kireche hier nâhen bî dâ solt dû morgen sorgen vrî inne singen , daz muoz ergên , des mac dechein bâbest ab gestên . diu kireche Jerusalêm ist genant und ist vile wîten erkant . .> der bâbest gedâhte : hôchgeboren ! sô ist mîn sêl , mîn lîp verloren . alsô diu sorge mit im ranc , unz_daz der morgen ûf dranc . doch muoste er mit den kardinâl varn , daz im daz herze erhal . er gedâhte : ich muoz varn dar ! gegen berge sô gie im daz hâr , unz er kom ze Jerusalêm geriten . zehant dô wart niht vermiten , er gerwete sich an , sicherlîche , alsam ein bâbest rîche , sam er daz ambaht solte begân . dô gienc er ûf den leitær stân . er sprach zuo vier knappen sîn : iuwer triuwe sol an mir werden schîn ; ich hân iu hier getrûwet wole . ir habet mîn rede hier vüre vol . swer mir iuwer iegelîcher einen eit hier vore diser kristenheit , daz ich iuch heize schaffen mit leien und mit pfaffen , daz ir daz tuot âne widerstrît hier bî mir an diser zît . die knappen sprâchen alle vier : hêrr , ir sulet gelouben mir , wir schaffen hier gerne iuwer dinc . dô sprach under in ein jungelinc : daz uns niht gêt an daz leben , daz sulen wir niemer widerstreben . >dâ swuoren si vile schiere starker eide viere . dô der bâbest vernam ire eit - den swuorn si bî ire wârheit - , er sprach : <nu bringet einen stoc her , daz ist mînes herzen ger . dâ bî sô sol ein bîl sîn , daz niht scharpfer müge gesîn , und ein vile starkez mezzer , daz niemer mohte sîn bezzer . >dô man daz allez dar brâhte , ich sage iu , wes ich hân gedâht , .> sprach der bâbest zehant . < lieben liute , sît an mich gemanet ! ich wile mich bîhten offenbâr vore diser kristenheit vüre wâr , unde daz ir wizzet drât wie mich der tiuvel hât betrogen als ein krankez wîp : ich lobete im sêl unde lîp , daz er mich bâbest machet hier . alsô er mit mir umbegie , daz ez ist hier von im geschehen , des wile ich vore iu allen jehen . hiute sol er mich vüeren hin . nû hân ich noch zuo gote den sin , daz er sich erbarme über die getât , die mîn lîp begangen hât . .> er sagete in reht , als ez geschach , und als der tiuvel gegen im jach . dâr nâch hiez er dar gân die vier knappen wolegetân . er sprach : <slaht mir die vüeze hin , die truogen mich zuo dem tiuvel hin . .> daz wart schier dâ getân . er sprach : < ich wile die hende lân , dâ mit ich im geschriben hân , dem selben tiuvelischen manne . ander nâch seit er in mit guotem sinne : < snîdet mir diu ôren hin , dâ mit hân ich gehoeret in ; des muoz zergên mîn lîp , mîn sin . mîn nase muoz daz lîden : si wolte des niht vermîden , si wolte den tiuvel smeckente sîn . sô stich mir ûz diu ougen mîn , diu kunden in vile reht spehen , wan si in habent an gesehen . sô ist daz mînes herzen ger , daz man mir ûz dem rachen her snîd mîn vleischlich zunge : diu hât ire ordenunge zebrochen , wan si mit im redete , dâ von si ez guotlîche tet . .> er sprach mit guotem sinne : gewirfet ez als den tiuveln hin , daz si ez in ire rîche vüern gewalticlîche . .> den tiuveln ez geworfen wart . dô wart niht langer gespart , si spileten dâ mit des balwes schuohn und hæten in diu kleinet ze lône . daz sâhen alle die gemein in der kirechen , grôz und kleine , die dar komen wâren bî den selben jâren . wie ez got mit im schuof dort , des ist noch nieman an ein ort komen , an ein wârheit , wan ez nieman her widerseit . ich tuon iu allen daz bekant , daz man ze Rôme einen bâbest vant , der was genant Lêô ; die pfaffen nennent in alsô . wie si dâr zuo koemen , des hân ich niht vernomen , daz in die Rômære blanden âne swære und sniten im ûz die zungen , wan si zuo im drungen mit grôzem gewalte tâten si im leit manicvalt . ein bâbest was under in allen , der got niht mohte gevallen , und ez was ein unreht man , als ich vore mir gehôrt hân . dô er der unreht treip genuoc , dô was der tiuvel alsô kluoc , daz er in vuorte von Rôme hin , daz was des tiuvels gewin . er vuorte in in der helle grunt , daz ist den wîsen pfaffen kunt . waz er unbillîches hât getân , des ich noch niht vernomen hân . ein bâbest ze Rôme was , von dem man schreip unde las . ob der selp wære , daz seit niht daz mære , wan einez ist uns von im bekant , daz man in tôten ligente vant , wan in ein mûr sluoc ze|wâr ; des muoste er tôt ligen gar . nû hân ich gehoeret einen strît , der mir grôzen zorn gît . ich hân gehôrt von manigem manne , der einer niht diu buoch kan , die wellent des gewis wesen , daz die bâbeste sîn alle genesen . daz widerrede ich ze aller zît und muoz iemer sîn mîn nît . ein bâbest ouch ze Rôme wart , der selp hæte grôz hôchvart . der mûret ein hûs sô hoch daz ez über alliu hiuser zôch vünvzehen ellen , daz ist wâr . in Rôme stêt ez offenbâr . der selp bâbest was milte . er hiez entwerfen hundert schilde an daz hûs sicherlîche . ez was gar kosterîche , daz man zalte dem hûse starc , ez koste siben tûsent marke und hundert marke , daz ist wâr . ich kunde iu niht gesagen gar , wie kosterîche ez dâ was . diu venster wârn mit glase geworht alsô schoene , und solte hêrr Absolon dâr inne schoene sîn gewesen . mit êren mac man dâ von lesen . er hæte gezieret des palastes wende . dâr nâch nam er den gæhen ende . ein küninc hæte grôzen gewalt êr Rôme , der was manicvalt ; des name Caius hiez . manigen vrumen küninc er liez besehen , ob dechein Rômær hæte von iemanne herzenswær . er was des muotes ein griuwelich man , als ich von im gehôrt hân . er was gewaltic ze Rôme ze|wâr . bî im sô bran daz ertrîche gar , berc , stein und wazzer . sô daz viur ie nazzer was , sô ez ie sêrer bran ; daz mohte nieman understân . ez bran alle tage ze|wâr unz ûf daz apgrünt gar wole drîer klâfter breit . daz was den Rômærn leit , wan ez bran gar âne ire danc . ez was von Rôme wole drîer raste lanc . dô die Rômære vernâmen disiu mære , die kêrten dâr zuo iren sin , wie si daz viur tæten hin . daz trahten si gemeiniclîche sus . bî in was hêrr Virgilius . er sprach : wellt ir gelouben mir , die wârheit seite ich iu schier . alsô sprach der gehiure : < ez kan daz wilt viur nieman erleschen gewalticlîche wan ein man der williclîche sich verbrantet dâr in , mohte man ieman vindente sîn . die râtgeben seiten gelîche : wer tet daz williclîche ? der wær ein unsinnic man , der in daz viur solte gân mit guotem sînem willen ; er liez sich êr villen . iedoch wurden si ze râte , daz si einen ruofær trat santen überal in die stat . des selben wurden si ze râte , daz er ruofte , swer sich verbrennen wolte mit willen , dem gæbe man ze solde swaz er in vore kunde nennen , ob er sich wolte erkennen , daz er williclîche gienc in daz viur rîche . dô was dechein man sô widerzæme , der sich der tôrheit an næme wan einer , was ein topflær , dem wac der würfel niht unmær . er hæte vertobelt grôzez guot , dâ von vile trûric was sîn muot . der selp gedâhte : ich arm man , ich wær dem tiuvel undertân , daz er mir gæbe guotes vile . dâ von ich mich an nemen wile , daz ich in daz viur riet , ob mir die burgær ze aller zît wellent mînes willen gunnen , sô gewünne ich vröuwede und wünne ; sô wolte ich mich verbrennen . wellent si daz ich in vore nenne leisten mir ein ganzez jâr , sô wile ich mich verbrennen gar , wanne daz jâr ein ende hât . ze|wâr an der selben stat muoz man mich sehen brinnen ; daz ist in mînen sinnen . der selp was ein heiden , der sich dâ wolte scheiden von dem lîbe umbe daz guot . dechein sinnic man des niht tuot . er gedâhte : ich muoz sterben . ich wile êrlîche verderben . alsô was des heidenes sin : vile snell ich verbrunnen bin . dô wart gesaget den râtgeben , ez wolte ein topflær sîn leben geben umbe daz guot . ob man im sînen muot wolte lâzen ein ganzez jâr , sô wolte er williclîchen gar verbrinnen in dem viure rôt . zehant man allen den gebôt , die in Rôme wâren , die solten sînes willen varen . swer des niht en|tæte , den solte man brennen stæte . dâ lobeten ez gemeine grôz unde kleine , si wolten im sînen willen lân . zuo in sô kom er dô gegân . kleider gap man im genuoc . Silberpfentinc man vüre in truoc . dô gewan er michel wünne . daz er in iht entrünne , des pflâgen si vlîziclîche . si macheten in âne mâzenrîche . er sprach : ir hêrren hôchgemuot , wellt ir daz nemen vüre guot , daz ich tuon mit liute , mit stat ? .> si seiten : < daz ist unser rât . ûzehant er brüevet einen huot , der was edel unde guot . den selben huot er nam . swanne er vüre ein hûs kam , dâ er weste ein schoene wîp inne die er gerne wolte minnen , dâ satzte er vüre den sînen huot , sô muoste der wirt alsô guot sîn hûs rûmen sicherlîche . er wær arm oder rîche , er muoste kint oder wîp lâzen oder sînen lîp . sô danne der wirt ûz gie , der heiden dô die vrouwen vieng oder er vienc die tohter sîn . er sprach : < ich wile den willen mîn mit iu haben sunder wân . umbe iuch muoz ich mîn leben lân . .> wolte er tohter oder muoter hân , ze|wâr dâ sach er nieman an , und wolte er di dierne dâr zuo , die hæte er spâte unde vruo . in dem hûse hæte er gemach . wider sich selber er dô sprach : < ich bin ze lanc hier gelegen . ich muoz einer andern pflegen . ûzehant satzte er den huot aber vüre ein hûs guot : dâ geschach im reht alsam . die vrouwe half dâ niht ire scham noch ire weinen , daz si tet . ir mohtet gehelfen weder drouwe noch bete , er wolte ot sînen willen hân . sîn werc muoste vüre sich gân , wan er sînen willen begie mit allen dingen diu er gevie . dô er des wole ein jâr pflac , daz er naht unde tac sînen willen hæte , swie er wolte , und man im silber unde golt gap , swaz er sîn wolte hân , wan sîn will muoste vüre sich gân , dô vieng man in âne swære . ze Rôme die burgere , die jâhen : kedeler heidene , hiute solt dû scheiden mit vröuweden von diser werlt hin vile vroelîche , daz ist dir ein sin . er sprach : < daz tuon ich williclîche . ich was daz jâr vröuwedenrîche , ich nam iuch wîp unde kint ; mîn tac mir verzert sint . ich sage iu reht , waz ir tuot : bringet mir ein ros guot unde harnasch daz mir ze|dem , daz ich an mînen lîp neme . daz ros sol verdecket sîn mit einem guoten baldekîne . wâpenroc , schilt und ze|mir sol man mir gewinnen schier , daz an mir rach von golde , als ich ez wünschen wolte . ûf dem helme sol ein krône sweben . sô verbrinne ich schône . swes er im dô gedâhte , daz wart allez vüre in brâht . dô wâpenete er sich ritterlîche einem degene gelîch . ûf daz ros er dô saz . vile dicke er sich des vermaz , daz ez nie wær vore geschehen . des muosten si im alle jehen . dô stapfete er ûz der stat danne . mit im reit manic vrum man . dâ hæte daz viur verbrant wazzer , stein und daz lant , daz die Rômær in der wîl hæten zuo dem viure kûme ein mîl . dô si daz vernâmen und zuo dem viure kâmen , dô hiezen si in rennen . si jâhen er solte sich verbrennen . dô ruofte der heiden âne spot an sîn vervluochetez apgot . dâ mit er in daz viur rante . daz viur in ze tôde verbrante und lasch an der selben zît . ez brante niemer die lügen wîte . nâch dem hêrren Kaius besaz ein küninc Rôme alsus , der was geheizen Nerô . des wurden di Rômer unvrô , wan er was ein übel man . sîn gelîch wart nie gesehen an . er was sicherlîche den liuten allen gelîche gar âne mâzen leit . er was æhtær der kristenheit und was der êrst stoerær . die kristenheit tôte er mit swær . er kêrte dâr zuo sîn sinne , swâ er der kristene wart inne , daz er der keinen lie genesen . des muoz er hiute vervluochet wesen . ze|wâr bî sîner kintheit pflac sîn ein meister , dem was leit , swaz er unbiledes ie began . er was ein wole gezogener man , des wârn im die Rômær holt . Neronis vater gap im solt , daz er im zôch daz kindel schoene . er mohte verdienen niht daz lôn , wan er wolte im volgen niht ; des was sîn zuht an im niwiht . doch sluoc er in vile sêre . daz tet er durch sîn êre . dâ von er in sêr vorhte , swanne er des iht worhte , daz boese was und niht guot ; des was zornic sîn muot , wan er dem meister vîant was , als ich an dem buoche las . er gedâhte : wirde ich ein alt man , ez muoz dir an daz leben gân . diu rede stuont unz an die vart , daz nerogewaltic wart der stat und der Rômære . dô wart im daz swære , daz er den meister sehen solte , wan er wart im nie holt . er sprach : < meister , zühtic man , swenne ich iuch sol sehen an , sô vürhte ich sêr iuwer zuht . ich læge lieber in der suht , danne ich iuch sol sehen an . ir habet mir slege genuoc getân . dâ von vürhtet iuch daz herze mîn . ich muoz vore iu âne angest sîn . ich wile iuch hier toeten ze|wâr . daz sage ich iu offenbâr . >dô erkante der meister guot des hêrren vervluocheten muot . er sprach : < hêrr , lât mich genesen . ich wile iemer von iu wesen vile verr gar in vremediu lant , daz ich iu niemer wirde bekant . >dô sprach der küninc Nerô : < ez mac ergên niht alsô . dû muost mir lâzen dîn leben , wan ein genâde wile ich dir geben : welich tôt dir allerliebest ist , den tuon ich dir an dirre vrist . ist dir der lasterbær tôt liep , ich heize dich hâhen als ein diep oder dich enthoubeten schoene , wan ich des hân von dir lôn ; oder ich heize dir als dem tôrn die hût ziehen über diu ôrn , oder ich heize dich râtbrechen oder ein swert durch dich stechen . >dô sprach der meister wole getân : < ich ze|wâr dechein schult hân . des solt dû dich erbarmen über mînen lîp vile armen . >dô sprach der küninc Nerô : < ez mac ergên niht alsô . der tôt muoz dir an gesigen . sage , wie wilt dû tôt ligen ? >dô sprach der meister an der stat : <sît sîn niht mac werden rât , sô heizet mir machen ein volbat . daz wart bereitet an der stat , und wart dâr în gesetzet . der vröuweden wart er geletzet . man liez im ûf der mêdiâ . des muoste er lân sîn leben dâ sanft unde lîse , der meister alsô wîse . des meisters sun hiez er dar gân . er sprach : < dû solt niht sehen an mich mit den ougen dîn . ze|wâr dû muost mir vîant sîn , daz ich dînen vater ertoetet hân . des muost dû blinder vüre mich gân . ûzehant er ein messenbecke hiez glüejen alsô kecke, daz ez wart alsô viurrôt . Nerô dem kinde gebôt , ez sach in des beckes schîn . des muoste ez dâ blint sîn , wan im diu ougen wurden glas . dâ von Nerô vervluochet was . der selp vervluochet Nerô , der gedâhte im alsô mit herzen und mit sinne : ich muoz des werden inne und mir mîn ougen geben schîn , wâ ich in der muoter mîn sî gelegen , des muoz ich spehen und mit mînen ougen sehen . des wile ich niht vermîden . die muoter hiez er snîden und sach dâ er gelegen was ; in dem buoche ich ez las . daz was ein unrein sît , doch volgete er im gerne mit . dâr nâch sante er drâte in daz lant und in die stat nâch meistern und nâch arzâte . der kômen zwêne und sibenzic trat . er sprach : < lât iuch niht betrâgen : dâ wile ich iuch vrâgen , ob ir möhtet gemachen mit seltsænen sachen , daz ich ein kint gebern solte . ich gebe iu silber unde golt , wan an nie decheinem manne wær daz wunder ergân . ich wolte versuochen wîplîche swer ein vrouwe diu ein kint geber . des antwurten gemein der meister ieslîcher ein , ez wær wîplich und unreht , daz weder man noch kneht sprach der hêrr zehant : < ir müezet mir lâzen hôhiu pfant : ich mêin iuwer aller leben müezet ir mir dâr umbe geben , .> und hiez si vâhen an der stat . in einen karkær dræt hiez er si werfen zehant . < iuwer houbet lât mir hier ze pfande .> sprach der küninc Nerô . des wurden die meister vile unvrô . die meister trahten zehant , wie si lôsten iriu bant gegen dem küninge Nerô . der ein sprach : ich wile machen vrô den küninc Nerô hier ze stæte . alsô er gegen sînen gesellen rætet . ich râte , daz man im mache von seltsænen sachen ein tranc nâch sînem gebote , alsô daz in im werde ein krot und wahs , sô wænet er ze|wâr , er habe in sînem lîbe gar ein kint ; des hât er guoten sin . sô diu krote kratzet in im , sô wirdet er an den sinnen blint , wan er wænet , er trac ein kint . daz getranc kan ich machen von seltsænen sachen . sô mügen wir werden von im getrôst und von sorgen erlôst . ûzehant si hiezen zuo im gân einen getriuwen man , der pflac des karkæres . si sprâchen : < unser swære wellen wir niht langer hier hân . wir biten iuch zuo dem hêrren gân . ob er sîn niht welle entbern , sprechet , wir wellen in gewern und wellen umbe im und mit sachen ein kint in im machen , daz er trage nâch allem rehte : im wirdet ein dierne oder ein kneht . >dô der guot und der gewær pflegær des karkær dise rede von in gewan , er gie zuo sînem hêrren danne und seite im mit vorhticheit , als im der meister hæte geseit . des selben was her Nerô von herzen alsô reht vrô . doch sprach er : < ire trügeheit diu ist mir von herzen leit . ich lâze si niemer ledic vrî , swie nôt mir nâch dem kinde sî . ich wile niht erwinden , ich muoz des kindes entvinden , oder ich lâze si niemer ; si müezen gevangen iemer sîn , unz_daz ich werde gewar , daz ich daz trage offenbâr . .> die meister an der stat macheten daz getranc gedrât und gâben im daz ze niezenne . si liezen ez in in vliezen . dâ von sô wuohs ein krot wît in sînem lîbe an der zît . dô si gewuohs ûf die vart , daz si in im grôz wart , dô begunde si sich rüeren und im sîn lebern zervüeren . dô wart der küninc Nerô des kindes von herzen vrô . er hiez die meister lâzen ûf stegen und ûf strâzen . er gap in allen rôtez golt . er sprach : < ich bin iu von herzen holt , iu allensament gemeine . iuwer meisterschaft ist reine . des swuor ich vüre iuch harte schier : daz kint rüeret sich in mir . .> die meister man dâ alle lie . ieslîcher reit oder gie vile schône von dem lande , von dem si hæten schande erliten , wan si wâren kluoc . si westen wole daz er ein kroten truoc . dâr nâch vile unlange den küninc diu krote twanc , daz er nâch was tôt . den meistern er zesamene gebôt . si hæten sich mit sorgen ûz dem lande verborgen . dô man der meister niht vant , dô muoste er in vremediu lant senden nâch meistern guot . des wurden si vile wole gemuot . dô die selben arzât kômen ze Rôme in die stat , dô seite man in diu mære , wie ez ergangen wære . die arzât sprâchen zehant : < uns ist daz wole bekant , wir müezen in dem urinâl morgen sehen überal wie der kintrahte sî , sô tuon wir in sorgen vrî des sol er uns wole gunnen morgen vore der sunnen sehen schoene den brunnen sîn . .> si sprâchen : < lieber hêrr mîn , wir sagen iu daz offenbâr , daz ir ein kroten traget ze|wâr . des wellen wir vore iu niht verheln . wellt ir , daz wir sie von iu steln , daz tuon wir hier oder ir sît tôt . iedoch twanc den küninc grôz nôt , er sprach : <jâ , durch den willen mîn , ich wile iu holt mit triuwen sîn und wile iu lîhen unde geben âne aller hande widerstreben . .> die meister dâ mit sachen begunden ein tranc machen und gâben im daz ze niezenne . si liezen ez in in vliezen . zehant dô er daz tranc genam , diu krote schône von im kam . zehant man den küninc leit an ein bette daz was breit . man pflac sîn , daz er wole genas . dô er dô bekomen was , dô vrâgete er der mære , wâ sîn kint wære . daz truoc man im vüre an der stat . ein ammen man mit vlîze bat , daz si im züge daz selp kint . sechzic schâf und ein rint gap man ir ze miete , daz si ez schoene hæte . dô sprach der küninc Nerô : <amme , ir sulet wesen vrô . ich mac iuch sicherlîche vile gar âne mâzen rîche . der küninc hæte der vürsten kint , die ze Rôme hoerent sint , diu wârn sîn gîsel , daz ist wâr , aller vürsten kint gar , die hier disehalp meres wâren bî den selben jâren . dâr nâch der küninc sante ûz wît und machete ein schoene hôchzît . er gebôt allen küningen dar , daz sagete uns daz buoch vüre wâr , der kint dâ gîsel wâren , die muosten zuo im varen . si wæren nâhen oder wît , si muosten zuo der hôchzît . jenhalp der tiefer ûf daz velt sluogen si schône ire gezelt . zwêne und sibenzic oder mêr kômen der küninc hêr . daz muosten si tuon umbe diu kint , diu ze Rôme gîsel sint . dô hiez der küninc Nerô bereiten einen wagen dô , der was aller silberîn . die schîben wâren güldîn und daz geriht gemeine . mit edelm gesteine was daz geriht beleit . ein kobel lanc unde weit muoste ob dem wagene sîn von einem guoten baldekîne . daz kleit daz diu amme truoc , daz was hêrlich genuoc von samîte grüene als ein gras . von golde dâr ûf geslagen was aren , als si lebeten ; vile ir dâr umbe swebeten . ein hirz , der was alsô zam - ûz sînem hove er in nam , wan er was schoene genuoc - , er vuorte die ammen guot und die kroten , Neronis sun . den gîseln hiez er kunt tuon , daz si des niht vergæzzen , sô dâ sîn sun und diu amme sâzen , daz si dâr pflægen gemeiniclîche , diu edeln kint alsô rîche . Nerô begunde in vore sagen , ez solte nieman an den wagen grîfen dâ sîn kint ûf wær oder ez würde im swær . swer niht von vürstenart dâr zuo geboren wart unde an den wagen griff , sîn houbet im von dem lîbe slief . ez wær billich und reht . sîn sun wær ein edel kneht . der wagen dâ bereitet wart . man vuorte in schône ûf die vart , ûf die brügge , daz was reht . dâ gie manic edel kneht allez neben dem wagene hin . ze|wâr daz was des küninges sin . der hirz den wagen zôch ze|wâr mitten ûf die brügge gar . er hæte umbe den hals sîn einen gekomet von Baldekîn . der wagenkneht hæte rîchiu kleit - des was er vrô und gemeit - von Scharlach wîz unde rôt , als im der küninc dâ gebôt . dô si kômen ûf di brügge gevarn allez bî den selben jârn , dô begunde diu krot dringen , wan si hôrte singen ander ire hûsgenôz in einer lachen grôz . dô huop si ûf den leiterboum . des nam diu amme dô niht goum . si vuor dô nider hin ze tal in daz wazzer âne schal , in die tiefe , als si wolte , wan si dâ wesen solte . daz wart dem küninge geseit . ez was im von herzen leit . sîn knappen sach er vore im stân . er sprach : ûzwô dem wagene sulet ir gân , als ich iuch nû wile lêrn . heizet in umbe kêrn . und heizet si vüern in die stat , daz ist mîn will und mîn rât ; und væhet diu vünvzic kint ze|wâr und heizet si enthoubeten gar , daz si mînes sunes pflâgen niht . daz was ein jâmerlich geschiht . diu kint enthoubetete man zehant . die ammen man ûf ein rât bant . ire gebeine hiez man zerstôzen mit starken redern grôzen . der wart der tôt dâ vunden gedrât , daz man si satzte ûf ein rât , als man hiute di mordær tuot . ez was der ammen dechein guot . dô daz die küninge vernâmen und in diu mær kâmen , daz diu kint enthoubetet wârn , dô begunden|es jâmerlîche gebârn , ieslîcher umbe sîn eigen kint . si sprâchen : al die nû sint , juden unde heidene , die helfen uns scheiden den küninc von dem lîbe sîn umbe unser kleiniu kindelîn . ez ist ein jâmerlich mort geschehen an unsern kinden , diu müezen wir sehen alsô tôte vore uns ligen . doch wir dem küninge an gesigen und in an êren letzen ! .> si begunden sich wider setzen . zehant der küninc Nerô sante wîten ûz in diu lant sînen marschalc guot . er sprach : < ich trage dir holden muot . bringe uns liut ein michel kraft , daz wir iht werden sigehaft . lâ mich des geniezen : ich lie mich nie verdriezen , ich tet ie den willen dîn . ich wile dir holt mit triuwen sîn . ûzehant der marschalc reit ûz , als er im hæte geseit , und gewan im liut ein teil . daz dûhte in ein michel heil . dô der marschalc von dannen reit , mit vlêhen und mit kündicheit brâhte er die Rômer ûf daz velt . er hiez ûf slahen sîn gezelt . die brüggen warf er ze tal in daz wazzer überal , daz über daz wazzer die vînde iht kæmen in sîn lant . dâ lâgen die Rômære ûf dem velde mit swære , mit harnasche und mit wer . der marschalc brâhte ouch ein her . dô reit der küninc Nerô zuo dem marschalke dô und seite im daz ze mæren , daz die vînde wæren , die dort vore Rôme lâgen und decheines strîtes pflâgen . ez wâren allez Rômær . dô seite der marschalc mær , ez wæren allez vînde . < ir solet si an rennen zehant . er entbôt den Rômæren , daz ditz vînde wæren . er brâhte si zesamene gar mit vanen und mit breiter schar , dâ si vâhten einen strît . dâ huop sich Krimhilt hôchzît . si verluren beidenthalben ûf velde und in alben beidenthalben vünf hundert manne . daz sach Nerô allez an wan er habete bî der zît ouch ûf dem velde wît . den marschalc sach er vehten mit rittern und mit knehten als einen helt . wole getân zôch er von dem velde danne und understuont an der zît allrêrest den vile harten strît . dâ mit reit er in die stat . swer den lîp verloren hât , der muoste ze|wâr den schaden hân . er begunde ûf den palas gân und betwanc den rât , die Rômær ze|wâr mit grôzer swær , daz si swuorn dem marschalke guot , wan er im willigen muot truoc âne swære . die gewaltigen Rômære kunden im niht widerstân . si muosten dâ ze hêrren hân den marschalc sicherlîche . des swuoren si gelîche . der küninc sprach : marschalc , lieber man , niht langer wile ich mîn leben hân . dîn hende sint des wole wert , daz si ditz scharpf swert stechen durch mînen lîp . nû êre an mir alliu wîp und lâz an mir hier geschehen , daz ich ez an mir müge spehen . >dô sprach der marschalc guot : < mîn hant dir niht schaden tuot , wan dû bist der hêrre mîn , dû solt von mir âne angest sîn . >dô sprach ez her Nerô : <nû toetet mich , sô wirdest dû vrô , oder ez muoz an dir ergân . dînen tôt ich hier muoz sehen an . daz ist ein geteiletez spil . nû nim welichez dû nemen wilt . ûzehant der marschalc zukte sîn swert . <sît dîn lîp des tôdes gert , sô sol ez wærlîche geschehen . ich muoz dich toeten vore mir sehen . ûzehant er im daz swert bôt . er stach|ez durch in , daz tet im nôt . des wârn die Rômær vrô , daz er den lîp hæte gelâzen dô , und die vürsten wolegetân , der kint den lîp muosten lân ; die stiften dô ein grôz stat , als si noch hiute gemûret stât ; diu wart geheizen Lattrân . dâr inne sô saz manic man und zwô und sibenzic zungen ze|wâr , die sâzen dâr inne offenbâr . Nerô der griuwelich küninc und æhtær der kristenheit , der kriuzet sancte Pêter . sancte Paulus enthoubetete er . Senecam tôte er . sancte Jakoben unsers hêrren muomen sun enthoubetete er . sancte Marcum in Alexandria marterte er . der selp küninc rîchset ze Rôme drîzehen jâr und einliv mânôde von gotes geburt lvii jâr und der selp Nerô schuof und hiez zwêne tûsent , sechzic tûsent und hundert und tûsent und vier und vierzic burgær die gezalt sint di von Jêsum verdurben und drîzic tûsent juden die er hiez verderben . dâr nâch wart Jerusalêm gewunnen . dâr nâch rîchset alsus ein küninc hiez Theseus . der stift ein lant hiez Argas , wan er hêrr dâr inne was . dâr nâch wart ein küninc rîche ze Rôme gar gewalticlîche , der hiez Domîcîânus . di pfaffen schrîbent in alsus . er hæte des guoten site , daz er den râtgeben mit was ze allen zîten in vride und in strîten und hæte gerne wîsen rât an einer ieslîchen stat . swanne die Rômære wolten âne swære gên ze Rôme an den rât , der küninc niht versûmet hât , er gienc ze allen zîten zuo in . daz was an im ein wîser sin . dô hæte der vordern râtgeben einer einen site und mêr decheiner , daz er sînen sun lie mit im gên und lie in bî dem râte stên . daz treip er vüre wâr volliclîche zweliv jâr . daz merket der küninc ze stat . gegen den râtgeben er redete , er sprach : < ditz kindelîn solte niht bî unserm râte sîn . ez hât den rât gesworen nie . dâ von ist ez unbillich hier . >dô des kindes vater erhôrte des küninges rede und sîn wort , er sprach : < daz kint lât hinne sîn . habet ez ûf den lîp mîn , daz ir dâr an niht unreht tuot . iuwer pfant sî mîn lîp und mîn guot . ander nâch daz kint heim gie . diu muoter ez schoene entvie . ez sprach : < muoter , nû gip mir rât . der küninc wolte mich alsô drâte vertriben hân von dem râte sîn . >dô sprach diu muoter : < kint mîn , vorhtest dû die rede sô sêre ? dû wilt haben êre : nû sage mir , liebez kint , drât , waz trahtent si an irem râte ? >dô sprach daz kint : < daz sage ich niht , swaz mir halt dâr umbe geschihet . ich müeste den lîp dâr umbe geben und verliesen mîn leben . .> diu muoter zorniclîchen sprach : < wie gerne sæhe ich danne ungemach an dir und an dem vater dîn ! dû solt des gewis sîn : und wær ez umbe tûsent mort , diu wurden von mir niht gehôrt . dâ von , liebez kint mîn , lâ mich den rât wizzente sîn . .> daz kint sprach : <wil dû ez verdagen , sô wile ich dir den rât sagen . si sint gesezzen vierzehen tage , daz ich dir vüre wâr sage , daz sich ein iegelich mannes lîp scheiden sol von sînem wîbe , der si niht gerne haben wile . der rât ist komen an ein zil . .> diu vrouwe daz mær niht mohte verdagen . si begunde ez iren vriunden sagen . dô kam daz mær über al die stat . der küninc im dô sagen bat , von wiu daz mær wær bekomen . er hæte die wârheit gerne vernomen . ez kunde im nieman dâ gesagen , wan ieslich man muoste ez verdagen , wan nieman weste die wârheit , daz ez daz kint hæte geseit . dâr nâch wart daz kint gewar , daz diu rede offenbâr was von im entsprungen , von im alsô jungen . dâ von daz kint ze|dem vater sprach : daz mær und der ungemach ist komen von der muoter mîn . diu lie mich niht mit vride sîn , wan si sprach , ich solte niht verdagen , ich solte ir hier den rât sagen , der vore dem küninge muoste ergân . des wolte si mich niht erlân . dô vorhte ich , ich gwunn ungemach >- alsô daz kint ze|dem vater sprach - , dâ von seite ich ir daz mære , daz der rât wære von der Rômær wîben : iegelîcher von irem lîbe wolte sich mit êren scheiden , juden und ouch heidene . .> der vater sprach dem küninge zuo : ich weiz , von wem daz mær nû ist alhier entsprungen . von mînem sünjungen ist ez wærlîche geschehen . >dô begunde der küninc jehen , er würde der wîsest man , den alliu werlt geleisten kan . zehant der vater im verjach , als daz kint zuo dem vater sprach . der küninc aber sprach : < mîn ouge ze|wâr nie gesach kein sô sinnigez kindelîn . er gie ze|den râtgeben sîn und seite den diu mær reht von disem jungen knehte . er sprach : < ich wile ez toeten , sô bringe ich mich von nüeten . .> die râtgeben antwurten an der stat : hêrr , daz ist niht unser rât . ez hât vriunde alsô vile , daz ich ez nieman râten wile noch dir ez nieman râten sol . .> er sprach : < ich tuon im anders wole , wan kæmen sîn vriunde gelîch , sô möhte ich von dem künincrîche vile gar werden gesetzet , und an den êrn geletzet . ich wile ez tuon mit rehte , daz ich dâr umbe niht vihte . ez sol von mir sicher sîn . ez muoz swern den rât mîn . >dô ez den rât dô geswuor und zuo in in den palas vuor , dô sprach der küninc : wellt ir hinne al swern mir , swaz ich ûf lege , daz daz ergê und nieman des hinder sich stê ? des swuoren si gemeine grôz unde kleine . er sprach : < ich wile iuch alle biten , daz ir sît mit guoten sîten und morgen ezzet daz brôt mîn . dâr umbe wile ich iu holt sîn . nû besehet alle , wie ez iu gevalle . .> er sprach : < ich gibe eineme ieslîchen manne einen visch wolegetân , und swer mich unêret , daz er in umbe kêret vore im ûf der schüzzel , dem heize ich den drüzzel slahen von dem lîbe sîn , dâr umbe daz er daz bot mîn brichet an der selben stat , daz mîn munt verboten hât . dô ieslîcher râtgebær erhôrte des küninges zornigiu wort , si sprâchen : < swaz iu leit ist , daz sulen wir lân in kurzer vrist . .> des morgenes saz er an den rât , der werte unz an den âbent spat . daz tet er allez umbe daz kint , daz ez der hunger machete blint . dô si zuo dem tische sâzen - des küninges spîs si âzen - , dâ tet daz kint als ein tump . den visch kêrte ez umbe . dô seite ein meldære dem küninge diu mære . dô sprach der küninc unverzeit : < mir ist umbe daz kint leit , doch muoz mîn bote vüre sich gân : daz kint muoz mir daz leben lân . .> die râtgeben bâten alle den küninc mit schalle . waz half dô ir aller bete ? der küninc sîn doch niht en|tet . daz kint sprach : < sol ich niht leben , ir sulet mir doch ein gâbe geben . .> der küninc sprach : <knab , nû sprich . swaz dû wilt , daz tuon ich . bit , swaz dû wellest hân , daz sî dir allez undertân , wan_daz ich dich niht lâze leben , daz ander daz sî dir gegeben . >dô sprach daz kint wole getân : < sol ich daz vüre ein wârheit hân ? .> der küninc sprach : ûf di triuwe mîn , dû solt sîn gewis sîn , daz ich dînes tôdes niht en|ger , unz ich dich dîner bete gewer . >dô sprach daz kint unverzeit : swer dir von mir hât geseit , daz ich den visch umbe kêrte , der selp hât mînes tôdes geêrt . des ougen solt dû mir geben âne aller hande widerstreben . daz lobete im der küninc dô . dô wart der man vile unvrô , der diu ougen solte lân . er begunde von dem küninge gân und vlôch in ein ander lant , dâ in nieman inne vant . dô des der küninc wart gewar , dô wart er trûric , zornvar . des andern morgenes vruo , dô sprach er dem kinde zuo : < dû hâst mit dîner kündicheit mich betrogen , daz ist mir leit . .> daz kint hin zuo dem vater gie . vile lieplîche ez in umbevie . ez sprach : <sent mich von hinnen . ich mac niht entrinnen dem küninge , er hiez mich toeten mit angesten und mit nüeten . ûzehant in der vater sante von im in ein ander lant . dâr nâch über vünv jâr wart der selp küninc gar ûzsetzic an der zît . dâ von im Rômær truogen nît und wolten in verstôzen hân . des solte an im niht ergân , daz ich von in gelîche kæme von mînem rîche . ich wolte êr ertrinken und in dem wâge versinken , êr daz an mir geschæhe , daz etelîcher gerne sæhe . er hiez balde springen , sîn schoene ros bringen ; daz was mit sprüngen kec . von Baldekîn ein dec hiez er ûf daz ros legen . er entvie der apgöter segen . von pfalel und von samîte der kleider er an sich leit . zwein armbougen güldîn leit er an die arme sîn . von golde ein krône satzte er ûf schône . sîn zepter nam er in die hant . dâ mit er ûf die brügge rante und sprangte daz wazzer ze tal . er tet einen jâmerlîchen val . dâ mit er sîn ende nam . nieman weste wâ er bekam . dô die Rômære vernâmen disiu mære , dô wart zehant nâch dem kinde gesant und nâmen in ze hêrren sus . er hiez Antiochus und wart gar ein biderber man . Rôme wart im undertân , und alliu künincrîche warten im gelîche . er machete bî den jâren daz diu lant wâren mit vride alle gelîche in dem künincrîche . er wart der wîsest man , der nâch Salomon rîchesenen began . ein man ze Rôme saz alsus , der was genant Virgilius . der was ze Rôme alsô kluoc , daz er zoubers vant genuoc . als ich iuch wile bescheiden , er was ein rehter heiden . an rehtem gelouben was er blint . er was gar der helle kint . ich wile iu sagen , wie er gewan , Virgilius der selp man , daz er kunde zoubers vile . vore nieman ich daz helen wile . ich sage iu ze rehte von dem selben knehte , wie er daz zouber vant ; daz ist mir von im bekant . in einem wîngarten hovete er vile gar nâch sînes herzen ger . vile vaste er in die erde sluoc , daz ez diu houwe kûme vertruoc . sô grôz sîn houwen , sîn slahen was , daz er kam ûf ein glas . daz was tiuvel alsô vol , daz ich sîn niht sagen sol . daz glas er ûz der erde nam . vile wünne ich in dem glase hân , .> sprach der selp virgilius . < ich wile ez hier behalten sus . des hân ich vrume unde êr , swâ ich in dem lande hin kêr . >dô sprach der tiuvel ûz dem glase , der dâr inne verslozzen was : < virgilius , lâz uns varn . wir wellen dich iemer bewarn vore aller hant leide . lâz uns varn ûf die heide . wir wellen dich kunst lêren vile , daz dû hâst vröuwede und spil iemer unz an dînen tôt . in disem glase ist grôz nôt . zwêne und sibenzic ist unser schar , wir sagen dir sicherlîche vüre wâr . >dô sprach Virgilius der man : < ich mac mich niht an iuch gelân . lêret ir mich ganze lêr , sô swer ich iu des sêr daz ich daz glas zerbrechen wile . lêrt ir mich kunst alsô vile , daz ich sîn vrume gewinnen mac , ich swer iu noch an disem tage , daz ditz glas von mîner hant zerbresten muoz zehant . ûzehant die tiuvel alle lêrten in mit schalle die zouberlist âne arbeit , als si noch in der kristenheit allenhalben umbe gât swer zoubern kan âne missetât . dô er die kunst von in entvie , ze einem steine er dô gie . er brach daz glas und lie si varn , die tiuvel alle mit iren scharn . zehant gedâhte Virgilius : ich muoz ire kunst versuochen sus , sît die tiuvel sint von hinnen gevarn . nû trûwe ich wole gewinnen beidiu êre unde guot . wie wole daz mînem herzen tuot , daz ich vrume und êre gewinne âne herzensêre ! Virgilius der selp man begunde ze Rôme gân . und versuochte sîn meisterschaft , ob ez wær wâr der tiuvel kraft . er machete ze Rôme ein steinîn wîp von kunst , diu hæte einen lîp , swanne ein schalc , ein boeser man wolte ze einem wîbe gân , daz er gie zuo dem steine , der bôs , der unreine , daz im was bî des steines lîbe , reht als ez wær von art ein wîp . niht vürebaz ich iu sagen sol , mîn meinunge wîzet ir alle wole . des zoubers treip er genuoc . er was ein man âne mâzen kluoc , ich mac ez niht gar gesagen , der wârheit muoz ich vile verdagen , wan einez weiz ich vüre wâr , daz sage ich iu offenbâr , daz er umbe einer vrouwen minne warp , diu was ein burgærinne und was ze Rôme in der stat gesezzen , wan er sie dicke bat , daz si sînen willen tæte . doch was diu vrouwe stæte , daz si in niht wolte gewern , des er an sie mohte gern . doch liez er niht sîn werben . er jach , er müeste êr sterben , ê_daz ich von iu lâze . iuwer minne kumet mir ze mâze . .> si sprach : < iuwer unsin iuleit gebiret , wan ich sage ez mînem wirte . und wært ir schoener danne Absolon , mîn minne ist iu versaget schoene . ir sulet an einander gern , diu iuch mac iuwer bete gewern . ich wile iu sîn gar ze rein . ez muosten êr bresten al stein , êr ich iuch wærlîche wolte gewern , des ir wollet an mich gern . gêt hin , lât mich âne nôt . mîn man tuot iu den tôt . dem wile ich|ez sagen sicherlîche . iuwer rede ist gar unbillich . .> virgilius sîn niht en|liez , silber , golt er ir gehiez , der vrouwen sicherlîche . er was âne mâzen rîche . dô er die vrouwen wole|getân von dem gewerbe niht wolte lân , dô gie si zuo irem wirte . < ein wîser man ir biret unde sît niht ze alt : ahtet , wie ich behalte mîn wîplîchêr die ich von mîner kintheit her mit zühten hân behalten . mit êren muoz ich alten , ob ez nû iuwer will ist . nû râtet mir in kurzer vrist , daz ich virgilio entgê . der tuot mir nôt unde wê ze|wâr umbe mîn minne . nû nemet in iuwer sinne , wie ich sîn kunst umbegê , daz mir mîn êr von im bestê . .> ire êlich man sprach zehant : <frou , dîn laster und dîn schande wær mir von herzen leit . swie vol er ist der kündicheit , sô wile ich trahten , vrouwe mîn , daz er muoz geschant sîn . nû volge , vrouwe , mînem râte : sende nâch im drâte und geloube im , liebiu vrouwe mîn , dû wollest den willen sîn leisten hînaht bî diser naht , des habest dû dich wole bedâht . dû solt im diu mære sagen , ich sî mit swære von dir geriten und mit zorne ; dû habest umbsust mîn hulde verloren . sage im , er mac niht schier in daz hûs komen zuo dir , ich habe dich in starker huote . sprich : ez mich dunket guot , daz ich iu lâze ein korp ze tal . dâr in sô sitzet ir âne schal . diu sorge iuch vile gar verbiret , wan sîn nieman innen wirdet . iuwern willen tuon ich sicherlîche . ûf ziuhe ich iuch vroelich in den turn , den ich hân . iuwern willen wile|ich begân . »sô er sihet den willen dîn , sô wile er gar âne angest sîn . .> swaz ir der wirt vore sprach , diu vrouwe tet ez allez nâch . si sante nâch virgilium . si sprach : < sît ir ein degen vrum , daz sulet ir mir hiute erzeigen . ich gibe mich iu vüre eigen hint bî diser naht . mîn man hât sich niht wole bedâht , wan er mich sêr geslagen hât . dâ von sô ist daz mîn rât , daz ir hînaht komet zuo mir . des ir mich bat , daz tuon ich schier enden hint an dirre zît . mir ist ez niht an den landen wît niht sô leides sô mîn man . leides ich im vile wole gân . >dô der hêrr Virgilius von der vrouwen hôrte alsus die rede , die si hæte getân , er sprach : < sol ich hînaht zuo iu gân ? .> si sprach : < ich vuorte die huote . ich râte , daz ir sô wole tuot : lât iuch in einem korbe schier her ûf sicherlîche zuo mir ziehen , daz ist reht getân . kübill gerne , vrouwe , .> sprach der man , wan ich ez iemer dienen sol . ir sît aller tugent vol . des nahtes dô ez spæte wart , Virgilius der gie ûf die vart zuo dem selben turne hin . er warf mit einem steinlîne in daz venster , daz ez erhal . dô gie diu vrouwe âne schal und entslôz daz venster schier . ire êlich man gie mit ir . si sach her ab und sprach alsus : < sît ir dâ , hêrr Virgilius ? .> er sprach : <frou wole getân , den korp sulet ir her ab lân , dâ wile ich sitzen in . ir habet dâr an wîsen sin . ûzehant si den korp liez , als sie Virgilius dâ hiez . dâ saz schoene virgiljus in . < ir habet dâr an wîsen sin , wan si in ûf mit sinne gar an den turn zôch ze|wâr wole drîer gademe hôch . niht vürebaz si in ûf zôch . si strickete in zuo und liez in hangen . sîn will was niht ergangen . si was ein reinez wîp ; kiusch und schoene was ire lîp . des morgenes dô ez tagete , den Rômern man dô sagete , daz der wîs Virgilius wær an ein turn erhangen sus . dô sprach manic man : < ich geloube sîn niht , ich sehe ez an , wan ze|wâr sîn wîser lîp ist wîser danne man oder wîp ; dâ von ez niht ergên mac . sîn lîp ist wîs naht und tac . >dô sagete man in diu mære , daz ez diu wârheit wære . dô giengen die Rômer dar und nâmen sîner nôt war . ze jungest kom ire êlich man schône zuo im geriten danne , sam er wær von dannen gewesen . Virgilius mohte kûme genesen , wan er hæte swær und ungemach . iegelich Rômær zuo im sprach : < wie ist daz komen , virgilius , daz ir hier hanget alsus ? .> Virgilius sprach in stille : < ez was ze|wâr mîn wille . >dô sprach der vrouwen êlich man : < wer brâhte iuch zuo dem turne danne , daz ir hanget an mîner mûr ? ich wæne , ez sî iu worden sûr . doch ist ez mir an iu leit : ir habet erliten smâchheit . der wirt zehant den wîsen man liez in ] von dem turne danne , daz in daz volc allez sach . er hæte grôzen ungemach und vile grôzen smerzen an lîbe und an herzen . dô man Virgilium her ab geliez , als in des hûses wirt hiez , dô begunde er sêr trahten und in dem herzen ahten , wie er dem getæte , daz diu vrouwe stæte von im leit gewünne und ouch als ire künne von dem leide geschant würde . daz was ein swæriu bürde . dâ mit der ungehiuwer schuof , daz daz viur erlasch , daz in Rôme was . wunder was , daz iht genas . man mohte niht gebachen noch ezzen gemachen . man mohte niht gebriuwen . si hæten vile der riuwen . si wârn nâch des hungers tôde , dâ von si liten grôz nôt . dô die Rômære liten grôze swære , dô begunden|ez trahten , wie si daz gemacheten , daz si gewunnen viur . dâ was nieman sô tiuwer , der ez betrahten kunde . in der selben stunde sprach ein Rômær under in : < ich wile iu sagen mînen sin . ich râte , daz man Virgilius mit vlîziclîchen sus , der ist gar ein hêrre . dem sagen wir waz uns werre , sô wirdet unser ungemach verkêrt . alsô der Rômær sprach . der rât begunde in allen vile reht wole gevallen . dô giengen lieht unde vrum alle vüre virgilium und sprâchen : hêrr , iuwern rât suochen wir umbe ein missetât . si tuot uns alsô grôz nôt , vore hunger wellen wir ligen tôt : wir mügen niht gebachen , wir mügen niht ezzen machen . des müezen wir verderben und hier ze Rôme sterben . nû wizzen wir , hêrr , dîn wîstuom , der uns ist âne mâzen vrum . .> virgiljus sprach : < ich wile iu sagen , ir müget der rede stille dagen , wan sagete ich iu die wârheit , daz würde iu âne mâzen leit : ir litet sêr und ungemach . alsus Virgilius gein in sprach . dô sprâchen gar mit swære die wîsen Rômære : hêrr , sîn ist niht ze vile : swaz dû , vriunt und hêrr , wilt , daz tuon wir gerne mit sinnen , daz wir viur gewinnen , êr wir alsus verderben und hier ze Rôme sterben . der hunger machet uns blint . uns stirbet wîp unde kint . er sprach : < ist iu der hunger leit , sô swert mir des einen eit , swaz ich heize tuon in zît , daz ir dâ wider niemer sît , und daz ich iuwer hulde habe umbe die selben schulde , wan ich durch iuwern willen wile hier daz viur vinden . >dô wurden si ze râte , daz si vruo unde spâte im niemer wolten wider sîn . si sprâchen : < wir wellen den willen dîn tuon vile gar und dînen rât . ob sich under uns ieman hât versûmet gein dir , daz lâz dû varn . wir wellen uns [gên dir vürebaz bewarn . .> er sprach : daz sweret mir hier ze stat . .> alsus virgiljus ret . sie swuoren im mit leide iegelîcher zwêne eide . < mit hulden ich ez sprechen sol , iuch bewart nieman sô wole , der iuch von leide scheide , daz sage ich iu bî mînem eide , sô diu vrouwe sicherlîche , diu dâ ist in dem türnrîche , dâ ich mit nüeten an hienc . vile maniger nâch der vrouwen gienc . die ire mâge wâren , die sach man nâch ir varen , ire man mit vlêhe und mit bete , doch er ez ungerne tet , wan er muoste in des gunnen , er und al sîn künne , daz si zuo virgiljo gie . Virgilius sie schône entvie . er sprach : <frou wole getân , wellt ir daz lant niht lân zergân und die liute dâr inne , sô volget mînem sinne unde tuot nâch mînem râte , sô gewinnet ir viur drât oder ir müezet verderben und mitsament in sterben . .> si sprach : < lieber hêrr mîn , mohte ez in iuwern hulden sîn , sô bæte ich iuch gerne , ob ir mich wollet gewern , sô liezet ez sîn ein ander spil . ich hân doch von iu leides vile . .> er sprach : <frou , des mac niht gesîn . ez muoste êr trucken sîn der rîn , ob ich ez liez an disem tage . âne iuch ez nieman geschaffen mac . .> diu vrouwe sprach : < sô lât mich sehen , swaz mir hier sule geschehen . >dâ mit Virgilius sprach , dô er sie schône vore im sach : <frou , sehet ir disen stein ? dâ sulet ir ûf stên alein . daz gewant sulet ir ab ziehen . ab dem steine sulet ir niht vliehen ir sulet niht haben wan ein hemd . ander kleider sîn iu vremede ; und sulet daz aftermuoter ze|wâr hinden ûf lesen gar und an allen vieren stân . zehant sô sol wîp und man zünden vore dem hindern teile . swer danne gewinnet daz unheil , der zuo dem andern zünden wile , sô wirdet in beiden niht ze vile , wan si erleschent beide daz lieht , daz man ez niemer brinnen sihet . wellent si aber viur hân , sô müezen si hin wider gân und müezen widerzünden , sô beginnet der afterlunden . >dô sprach diu vrouwe wole getân : êr wolte ich den lîp lân êr ich hæte solich schant ich wolte êr rûmen alliu lant . >dô sprach Virgilius der man : < alsô mac ez niht ergân . im muoz anders geschehen , wellent si vröuwede und wünne sehen : si müezen iuch dâr zuo twingen , sô mac in wole gelingen . >dô daz erhôrten ire mâge , dô hæten si manic vrâge . ouch sach ez zehant ire man , daz ez niht anders mohte ergân . dô griffen si an mit vlêhe , mit bete . diu vrouwe ez ungerne tet , wan si schamete sich sêre . ire leides des wart mêre . si jach : < ich lâze mich toeten êr , êr ez alsô an mir ergê . >dô niht half weder drouwe noch bete , nû hoeret , wie ire wirt tet . er wolte des niht erwinden , er hiez die vrouwen binden . daz gewant hiez er ir ab ziehen , des mohte si niht entvliehen . er stalte sie nider ûf den stein . ire scham was niht kleine . dâ muoste diu vrouwe mit schal daz viur geben überal wan si muoste ûf dem steine stân , des wolte man sie niht erlân . der ein truoc ein kerzenlieht dar , der ander unsliet ze|wâr . der dritte truoc einen schoup , der vierde einen boesigen loup . der vunft truoc ein biuchelîn her , der sehst einen brant swær . alsô zunden si alsament . daz was der vrouwen ein bitter ambet . alsô muoste si ez lîden und mohte ez niht vermîden , si muoste die schame und die nôt lîden . si was nâhen tôt . dâ mit Virgilius trat vuor von Rôme und bouw ein stat , als si hiute ist bekant ; diu wart Napels genant . mit listen er daz ane vieng , daz ez nâch sînem willen gie , reht als er wolte und als er mit listen solte , wan ez ze rehte alsô ergienc : die stat er an driu eier hienc , daz ez noch hât von im die kraft und von sîner meisterschaft , swer ez zerbræche , diu stat versunc , daz volc vile gar ertrunc . daz bewart man in der stat wole . swer gegen dem ei grîfen sol , sô zitert diu stat allesament und diu hiuser überalzehant . dâr nâch Virgilius der her vant dannoch list mêr . er machete ein bilede êren , daz bilede muoste von golde sîn . an dem bilede was gegraben mit güldînen buochstaben : dâ ich hin zeige , dâ ist ein hort . swer in begrîfet , der|ist an ein ort sîner armuot ab bekomen . - dô daz die liute hæten vernomen , dô kômen der liut ein michel teil . iegelîcher versuochte sîn heil , ob im der hort würde , daz im der sorgen bürde müeste dâ von geringet sîn und ganz vröuwede werden schîn . die einen hant hæte daz bilede geleit ûf den bûch wilde ; der ander arm stuont geraht , des maniger dicke lachete . daz bilede dâ zeigen began mit sîner hant wole getân an einen berc , der gegen im lac . alsô zeigte ez naht und tac mit dem vinger vüre sich hin . dâ suochte maniger den gewin und gruoben den berc umbe , der wîse und der tumbe . sîn vinger im gerecket was gegen dem berge , als ich ez las . der ander vinger zeigen began gegen dem bûche den hort an . des verstuont sich nieman dâ . si vuoren nâch dem vinger sâ , der dâ stuont in den berc . dâr inne sô worhten|si manic werc , wan si wânten , daz si dort vunden in dem berge den hort . den hort dâ nieman sach . eines tages ein trunken man sprach : < wie lanc sol uns daz bilede effen an dem wilde ? ich wile die liute an im rechen und wile ez zerbrechen . .> sînen kolben er bî dem orte vieng . vile trunkener er gegen im gie und sluoc ez dâ an sînen nac , daz ez ûf der erde lac , sîn hals und sîn nac . dannoch schein niht der tac , wan ez bî der naht was . daz golt viel nider ûf daz gras . dâr an sol man besehen wole , wer grôzez guot haben sol , dem muoz ez werden beschaffen , ez sîn leien oder pfaffen , als dem trunken manne geschach , der daz bilede brach - diz bilede sol nieman effende sîn >- ; der weste niht , daz daz golt was sîn , unz er daz golt truoc von danne . dô wart er ein rîche man . im wart beschert grôzez guot . ouwê , wie sanfte ez manigem tuot , daz er gewinnet sælde und heil ! ouwê , würde uns noch des ein teil ! des helfe uns got von himelrîche ! ze|wâr sô wurden wir vröuwedenrîche . hin|nâch rîchesenen began ein vile gewaltic man . der was Tarquinius genant , der was der wirst den man vant . er rîchset nerôni gelîche ze Rôme in dem künincrîche . er hæte ouch besezzen , des mac ich niht vergezzen , Nerones daz güldîn hûs . er wart den Rômærn als ein muos leit unde swære und reht gar unmære , daz si in ze Rôme vertriben . sîner vriunt was dâ niht beliben . die muostenzs rûmen mit im dâ und muosten von der stat iesâ . man hiez in ouch dô toeten mit angesten und mit nüeten , wan die Rômer niht en|biten : im wart vaste nâch geriten , unz er muoste von in verderben und ûf dem velde sterben . dâr nâch gap in got ein stiur , daz daz wilde viur kam gewalticlîche und verbrante daz hûs rîche , daz von golde was bereit hêrrn Nerônî , als man seit . dâ sach man gotes gewalt an , daz wider got nieman kan . ze Rôme rîchsete nâch im dâ ein küninc der hiez Galba . der hæte einen vriunt hiez Pisô . den selben vriunt sante er dô mit einem grôzen her , daz sich gegen im nieman ze wer mohte gesetzen an der zît . er sante in in diu lant wît , daz er si bedwünge und nâch êren rünge . dâ mit vuor er hin zuo dem Rîn . sîn gewalt mohte niht grôzer sîn . dâ mit betwanc er diu rîche vile gar gewalticlîche . den diutischen geschach von im wê . er stiftet ein stat hiez Pîse und vuor dâ mit wider heim . ze|wâr er vuor niht alein . er vuorte ein grôzez her ze|wâr . grôz und michel wart sîn schar . dâ mit der hêrr stifte ein stat dâ , diu geviel im wole iesâ ; diu wart genant Capiam . dâr inne saz er âne alle schame , unz eines tages kom dar der hêrr Otto mit grôzer schar und gewan im die stat an unde sluoc die zwêne manne in der stat ze Capiam von Galba und Pisô ; des wârn ire vriunde vile unvrô . er tet an in vile grôzez mort , daz nie dâ vore wart gehôrt , wan er die stat und daz lant allez zervuorte und verbrante und die liute dâr inne , daz was ein swær minne , daz er daz lant dâ vertet , beidiu burc und ouch stêt . dâr nâch rîchesenen began ein vile gewaltic man , der was Otto genant und was den Rômern wole bekant ze Rôme , als ich hân vernomen . er was gewalticlîche komen ze Rôme in die grôzen stat , als in muot und wille bat , und rîchsete dâ gewalticlîche . dâr nâch kom ein küninc rîche , der was Vitellus genant , der sluoc in dâ mit sîner hant . küninc Otto rîchset ze Rôme drî mânôde von gotes geburt einez und ahtzic jâr Vitellus der gewaltic man dâr nâch rîchesenen began ze Rôme in der grôzen stat , wan man in dâ erwelt hât . dâr nâch gewan er grôze swær , wan er wart vile unmær den Rômærn überal wan si trahten sînen val , wan er in niht liebes tet . vile maniger râtgeb daz redete und riet ouch als er solte , wan si wârn im niht holt . er tet in lasters genuoc . dâ von si wârn gein im kluoc und begunden balde gâhen , Vitellum dâ vâhen . des mohte er niht entwenken . ir ieslîcher begunde gedenken , wie man im mit nüeten den lîp solte toeten . dâ vant einer under in einen wunderlîchen sin , daz man in solte alsô gesunt lebentic begraben , daz wart im kunt . dâr nâch tuon ich bekant , daz Jerusalêm daz lant betwanc eines küninges alsus , der hiez Vespasianus und was in dem houbete siech gar . sîn nase was im ze|wâr webes alliu vol , daz weiz ich von der wârheit wole . der selp Vespasianus betwanc lant und liut alsus , daz si im wârn undertân . im dienten vile dienestmanne . ich hân ouch hoeren sagen vore mir bî mînen tagen , daz im sô wole gelunc dâr inne , wan er hæte wîse sinne und hæte dâr zuo grôzez heil , daz im juden wurden veil . man saget , er schuof sô wole sîn dinc , daz er umbe einen pfenninc drîzic juden gæbe ze|wâr . daz en|weiz ich niht , ob ez wâr sî oder ein ungeriht , dâ von ich ez ungerne tihte und daz buoch besunder . ez mohte wole sîn ein wunder . ich sage iu vüre wâr alsus , daz sîn sun hêrr Titus daz lant betwanc gewalticlîche , der selp küninc rîche , und sluoc den küninc dâr inne . daz wârn sûr minne . der küninc Milia hiez , den er von dem lebene stiez , und vieng den küninc Hilam und vuorte in gên Rôme danne - er und Vespasianus - , der gevangen was alsus . dâr nâch gelac er tôt . des twanc in grôz nôt . ein küninc ze Rôme was , von dem man schreip unde las , der was Claudius genant . ze Rôme was er wole bekant . er begie ze aller zît beidiu in sturme und in strîte vile unbiledes und vile wunder , küninc Vespasianus rîchset ahte jâr und zehen mânôde von gotes geburt zwei und ahtzic jâr . diu sage ich iu besunder . ez was ein gîtiger man , als ich vore mir gehôrt hân . guotes gewan er nie genuoc . swaz man im goldes în truoc , daz was im vile gar ein wint . er hiez wîp unde kint beschatzen unde dienestmanne und swer im was undertân : die mahten in niht ervüllen . ein botemlôse züllen hæte man mit wazzer gevüllet êr . im was nâch guot alsô wê , daz er vore gîte kûme genas . allez daz in dem lande was , daz beschatzete er âne widerstrît . in hæte der unsælic gît in herzen sô besezzen , swanne er solte ezzen , sô was sîn herze ze aller zît vile swær , wan er hæte den gît . er hæte ouch einen schaffær der was im niht unmær , wan er die liute beschatzen kunde . des er im wole gunde . dô er und sîn schaffær beschatzeten daz volc mit swær , unz si gehaben mohten niht . des hât der tiuvel mit im pfliht , wanne er von herzen siech wart . dô wart niht langer gespart , er sante nâch sînem schaffær . er sprach : ringe mir mîn swær und beschatz mir rîche und arm unde lâ dich|es niht erbarmen , unz si gehaben mügen niht ; >- des hât der tiuvel mit im pfliht - ander zuo nim mir ab mîn gelt und vüer ez allez ûf daz velt und heiz al die balge nemen , die den smiden zuo der esse zemen , und heiz zesamene rennen daz golt . dû weist wole , ich bin dir holt . dem silber tuo alsam vile reht , sô mügen ritter unde knehte ir beider niht gewinnen . ich weiz daz wole mit sinnen , die armen koment geloufen und wellent umbe daz golt roufen mit eksten und mit bîlen , sô kumet bî einer wîlen mîn ritter und mîn dienestman und wellent den arm daz golt an gewinnen mit gewalt . sô wirdet der strît manicvalt , wan di arme beginnent sich wern und werdent ûf die rîchen bern . umbe daz guot wirdet ein strît , und wirdet under in ein nît , daz si sich toetent umbe daz guot . wie sanft daz mînem herzen tuot ! nû merke , schaffær , waz ich meine : swâ in dem lande ein marcstein sî , den solt dû werfen hin , und kêr dâr zuo dînen sin , daz dû reht sulest warten : zwischen den wîngarten solt dû zervüeren die reine alsam die marcsteine . der schaffær lobete im zehant , dô er in sô tiuwer manete . er sprach : < ich lâze decheinen rein noch decheinen marcstein , ich zervüer in alsô sêre , daz dechein ouge mere mac in von sinnen gesehen noch niemer mêr kan gespehen , dâ daz marc sî hin getân . ich getrou ez wole understân . ûzehant der kündic man golt und silber vuorte er danne allez mit im ûf daz velt . er hiez ûf slahen sîn gezelt und zwô ezze machen mit seltsænen sachen , und an iegelich esseort wâren hier unde dort zwei hundert blâsel grôz . der wint vaste von in dôz , unz der wint daz viur brâhte , als sîn der küninc hæte gedâht , allez zuo einem knollen grôz . daz golt vaste zesamene vlôz . dem silber reht alsam geschach , als der küninc zuo dem schaffær sprach . dô der küninc wart gesunt , er sprach : schaffær , ich tuon dir kunt , dû solt mir nemen ein stiur , diu grôzer sî danne hiur und bû ein burc über daz golt , sô bin ich dir mit triuwen holt . wilt dû des wærlîche tuon niht , sô sage ich dir waz dir geschihet : sô muost dû sie ûf bringen mit dînen pfenningen . .> der schaffær sprach : ich tuon iu kunt , und solte ich gewinnen hundert pfunt , diu mohten si gehaben niht . daz lant ist vile gar niwiht und ist worden guotes bar . .> der hêrr sprach : <nim selber war , ob dû iht guotes mügest gehaben : daz burcstal muost dû selber graben und muost dâr în vier türne legen und muost des guotes selber pflegen . .> der schaffær gedâhte : ich hôher wole , sît in nieman mac gevüllen vol , sô muoz ez an mich selben gân . ich mac ez vile wole understân . eines listes er im gedâhte , der in ze êren brâhte . er sprach : < ich wile mîn guot dar legen und wile der mûr selber pflegen . >dô der küninc erhôrte des schaffærs wort , er sprach : < lieber schaffær mîn , mîn lant sol billich wesen dîn , wan ich nie untriuwe an dir vant . dû bist ze|wâr ein wîgant . >dô hiez der schaffære die gruntveste swære graben umbe daz golt rôt , als im ez der küninc gebôt . dô diu gruntveste gegraben wart , dô wart niht langer gespart , er riet nâch dem küninge zehant . den grunt tet er im bekant . der grunt geviel dem küninge wole . er sprach : <nû bite ich , als ich sol , iuch , vile lieber hêrr mîn , daz ir geruochet bî mir sîn . morgen wile ich die mûrær dingen zuo der mûr swær . habent mîn brôt morgen vürevol ! daz diene ich iemer als ich sol . >dô jach der küninc rîche , er tet ez sicherlîche . des morgenes dô ez tagete , den hêrren er dô vrâgete , der schaffær vile wîse , ob er sîn spîse wolte ezzen , als er im gehiez . der küninc ez ungerne liez . er reit ûf die burc sîn . er sprach : < lieber hêrre mîn , ich wile iu geben goldes vile , wan ich ez iu teilen wile . Rôtær golt nie ouch gesach >- als er gegen dem küninge sprach - < des gibe ich iu hiute sô vile , daz iuwer herze vröuwede und spil gewinnet unde wünne . daz golt liuhte als diu sunne . .> der rede wart der küninc vrô . zuo dem schaffær sprach er dô : < dû wær mir ie mit triuwen holt . dîn herze hât tugent unde golt . >dâ mit si dâ sâzen , und si kûme geâzen , dô sprach der schaffære : wellt ir daz golt swære sehen , sô heizet die ab gân , die ez niht sulen sehen an . daz schuof der hêrr zehant . der schaffær vieng in bî der hant . er wîste in in ein kemenât ; daz was vruo und niht spæte . dô der küninc hin în gie , der schaffær in bî dem buosemvie . die türe man dâ sparte in der kemenât . dô sach der küninc vore im stân vünvzehen gewâpenet manne . er hæte ein esse dâ bereitet und einen tegel geeitet : mit lûterm golde wiel er als er solte . den tegel man dâ vüre in truoc . < ich gibe dir goldes genuoc , .> sprach er , < an diser zît . .> den küninc man dâ nider|leit und satzte im einen zol in den munt , daz was wole . daz golt man in in kêrte , als ez der schaffær lêrte . dô wart er aller goldes vol . daz was billich und wole . ze den rippen ez im ûz spranc . des habe der schaffær danc , daz er die liute vore im nert und sich selber sîn erwert ! ûz grôzem grimme er dô sprach : < küninc , nû lît ungemach ! dich hât gedürstet ie nâch golt : nû trinc ez hier ! dû wær im holt . .> ein küninc Trajânus hiez . bî sînen zîten er vüre sich nieman liez an grôzem gewalte , wan sîn gewalt was manicvalt . er rihtet alsô starke , der im hæte gegeben tûsent marke von lûterm golde , er rihte niht wan als er solte . ez wær hêrr oder kneht , er rihte niht wan nâch rehte . vriunt , mac und kindelîn kunden im sô liep niht gesîn : er rihtet nâch der rehticheit , als im daz reht vore seit . ze den zîten wart niht lanc gespart , er wolte rîten hervart und hiez daz rüefen an der zît . er gewan ein her lanc und wît . er hæte niur einen sun . dem muoste er driu kunt tuon mit lîbe und mit herzen . er gewan grôzen smerzen , sô dem kinde iht gewar . er hæte sich nâch verderbet gar sô dem kinde iht geschach sô leit er grôzen ungemach . dô er die hervart wolte varn mit grôzem her und mit scharn , dô was sîn sun der junc man in ein schoene hûs gegân , dâ er ein schoene maget vant . zehant vieng er sie bî der hant und wîste sie dâ er sie umbevie . sîn will dâ an ir ergie . daz ich iu sage , daz ist wâr : über iren willen geschach ez gar . zehant dô ez geschach , dô leit diu vrouwe ungemach . si gie dâ si ire muoter weste , diu was wærlîche niht diu bezzist : diu hæte ein übel herze und lîp . sie was ein zornigez wîp , des ir die liute jâhen , die sie mit ougen sâhen . dô sîn diu muoter inne wart , dô wart niht langer gespart , si lief vüre den küninc hêr . si sprach : vriht mir mînes herzen sêr durch got , lieber hêrr mîn ! und wellt ir rehter rihtær sîn , sô rihtet daz unbilede grôz ! .> daz wazzer ir ûz den ougen vlôz . dô sprach Trajânus schier : < ir sulet daz gelouben mir : swenne ich kume von der hervart , sô wirdet niht langer gespart , ich rihte iu allez daz ir klaget . daz sî iu vüre wâr gesaget . .> diu muoter zorniclîchen sprach , wan diu rede was ir ungemach und was ir herzenlîchen leit - si sprach : < wer hât dir daz geseit , daz dû her wider kumest zuo mir ? dû maht belîben dort vile schier . ob ez dîn sælde niht hât bewart , sô belîbest dû in der hervart . .> er sprach : < daz mac wole geschehen . ginc her , ich wile dich lâzen sehen , swie unmüezic ich anders bin , daz der niht mac komen hin , der dir leit hât getân . er muoz vore mir ze rehte stân . er sî hêrr oder kneht , ich mac dir dînen kumber sleht . .> si sprach : <genâd, hêrr mîn , ich klage dir über daz kint dîn , über den jungen swertdegen . der ist mit gewalt gelegen bî der schoenen tohter mîn . rihte mir die tât , lâz es niht sîn ! >dô der küninc die rede erhôrte , sîn vröuwede wart im zerstôrt . er sprach : < âwe diser vart , daz ich ie geboren wart ! sol ich disen ungemach sehen , mir leider nie geschach . ô|wê liebez kint mîn , sol ich von dir gescheiden sîn hiute durch die rehticheit , von herzen wart mir nie sô leit . ich bin vore leide nâhen blint . ich wæne , daz vater nie dechein kint gewünne , daz im lieber wær . ô|wê diser leidene mær , diu ich hiute gehôrt hân ! ô|wê waz hâst dû getân , liebez kint und sun mîn ? nû muoz ich iemer trûric sîn und muoz sterben von dir ze|wâr . vüre leit brach er ûz sîn hâr und dâr zuo sînen bart . ich wæne , nie lieber kint wart . doch muoz ich rihten rehte dem hêrren und dem knehte . des kan mich nieman erwenden . er begunde zehant senden und hiez des balde gâhen , sînen sun vâhen , und saz zuo geriht an der stat , als in diu rehticheit bat . dô man den sun vüre in brâhte , gevangen in jâmerlîcher aht , dô sprach er : <lieber sun mîn , daz dir mîn herze sol vîant sîn , daz machet an mir diu rehticheit . doch ist mir dîn ungemach leit . daz ich dich strâfe vaterlîche , .> sprach der edel küninc rîche , < daz hietest dû verdienet wole . mîn herze daz ist jâmers vol . daz sol wærlîche nû niht sîn . ich muoz dich toeten , kint mîn . dâr an hâst dû strâfenes genuoc . .> den stoc , die barten man dar truoc und wolten in enthoubetet hân . dô sprâchen sîn dienestmanne : <nein, küninc , hêrre mîn , lâ ez einander buoze sîn . lâ der vrouwen geben guot , daz wole gevröuwet werde ire muot , daz si neme einen vrumen man . daz geriht sol si wole understân . >dô sprach der küninc ûz zorne : <jâ bin ich der verloren , rihte ich niht nâch gerehticheit . nû ist in der werlt geseit , daz nie dechein küninc wære ein bezzer rihtære . des muoz er lâzen sînen lîp . iedoch sprach daz zornic wîp : ich wile in lâzen leben , wellt ir mir guot geben . .> der küninc sprach : < des en|tuon ich niht . swie übel mir und im geschihet , er muoz den tôt von mir dolen ; des en|mac er sich niht verholen : âne ein dinc sulet ir kiesen : mac ieman den lîp verliesen , der blint ist und niht gesehen mac ? ist im daz niht des lîbes slac ? ><jâ ez ze|wâr , .> sprach er , < ez sî dirr oder der , der diu ougen hât verloren , er mohte sîn lieber ungeboren . sô muoz ich hiute mîn liebez kint machen an den ougen blint , mohtet ir ein urteile vinden mir , ire lieben hêrren , alsô schier . sît mîn sun der junge von mîneme lîbe ist entsprungen , sô mac ez wole ein lîp gesîn , mîn lîp und der sin . dâ von brechet mir , daz ist mîn ger , ein ouch ûz dem kopfe her , und bræhte dem lieben sune mîn ein ouch ûz , daz muoz sîn . mit im ich gelîche teilen wile unz an mînes endes zil . ûzehant tet man daz er gebôt . dâ wurden liehtiu ougen rôt . dâr nâch über zwei hundert jâr bat der heilic bâbest ze|wâr , der dâ sancte Grêgôrius hiez , daz er die sêl zuo dem lîbe liez und daz si die toufe entvie . der bâbest williclîche mit im gie , dô er die toufe an sich genam . dâr nâch er liep die sünde stân . des kam der küninc vroelîche in daz êwic rîche . in wæn daz ez niemer mêr geschecke , als ich hân gesaget êr , daz ein küninc sînen lîp gæbe umbe ein armez wîp und durch reht gerihtes nôt . ir mügen êr tûsent ligen tôt , êr ez an in alsô ergê . des schrîent die armen liute wê , wan in nieman dechein reht tuot , wan dechein küninc lebet , der habe den muot ûf geriht , als diser küninc tet . dâ von diu werlt in kumber stêt , wan diu wârheit ist vertriben und diu unstæte ist bî uns beliben . dâr nâch ein küninc ze Rôme saz , der sînes gelouben niht vergaz . er was ze|wâr ein kristen . des wolte in got vristen . er was der êrst küninc ze|wâr , der ze Rôme ie offenbâr was in kristenlîcher ê . ze|wâr daz tet den heidenen wê . sîn name hiez Philippus . nâch gote lebete er mit êren sus vile gar kristenlîchen . er wolte von gote niht entwîchen rehtes gelouben unde muot . er hæte die kristenheit in huote . er hæte manigen heiden , die er wolte scheiden von unrehtem gelouben blint . er gewan dô ein schoenez kint , daz hiez nâch im Philippus ; daz toufete der heilic Sixtus , dô er ze roumbâbest was . ob im sprach er unde las allez daz er solte , dô er ez toufen wolte . er rîchset dâ gewalticlîche ze Rôme in dem künincrîche ze|wâr nâch kristenlîchem site . dâ was got geêrt mit . er was ouch unverzaget . er bekêrte heiden , als man saget , zuo der kristenheit êr . daz tet Deciô vile wê . der gie zuo dem palaste mit gewalt und sluoc die kristene manicvalt . noch wile ich mêr kunt tuon , daz Philippus und sîn sun wurden beide ze tôde erslagen . diu kristenheit begunde ez klagen . Decius der selp man nâch im rîchesenen began . er was ein heiden ze|wâr . dâ von sô verdarbte er gar di kristene swâ er ir wart gewar . er was ein übel heiden gar . des verdarbte er ir âne mâzen vile , die ich iu sumlîche nennen wile . Sixtum und felicissimum , Laurentium und Agapitus , siben brüeder und Hyppolitum : swie si der kristenheit wârn vrum , doch hiez er si verderben und schamelich ersterben . des muoz er in der helle brinn , des wendent in niht sîn sinne . Decius der küninc rîchsete ein jâr und zwêne mânôde von gotes geburt zwei hundert jâr und sehs und vünvzic jâr vüre wâr . dâr nâch rîchesenen began zwêne gewaltic manne , der ein hiez Diocletianus , der ander Maximianus . die teilten die werlt und die rîche under sich gar gewalticlîche und vuoren in ôrîent . dâ geschach in niht sô wê . daz selp ist diu stat , dâ diu sunne ûf gât . dô vuor ein hêrr alsus , der selp hiez Herculius ; gein Occîdent vuor er . dâ wart er âne mâzen hêr . daz ist dâ der sunnenschîn zergât ; dâ muoz ez vinster sîn . alsô sâzen si dâ schône . si wolten die werlt haben ze lône . swâ den selben drîn wart geseit , daz diu sælic kristenheit bat an got vile kristenlîche , zehant stôrten si diu rîche , dâ die kristene inne wâren . bî den selben jâren zerbrâchen si die kirechen gar . si branten ouch diu buoch vüre wâr , diu di werden kristenheit hæten geschriben mit stæticheit . si hiezen den heiligen vituom toeten und pangracium , Mauritium und Kristen vile , die ich niht alle nennen wile noch niht alle genennen kan . er was nâch Nerône der zehentman , der kristenheit æhtær , wan er tôt sî mit swær . dô got niht mêr vertragen wolte , dô schuof er , als er solte , daz si beide wurden vertriben , wan si niht mohten sîn belîben in dem teile ze ôrîent und in dem lande ze Occîdent . si wurden vertriben in Èngellant , daz ist dem buoche wole bekant . dâ wart Diocletianus erslagen , den wile ich hiute noch niemer klagen . Maximianus der unguot hæte einen grimmigen muot , dâ von er sich selb erstach . die kristenheit er selp rach . nû merket daz ich an dem buoche las , daz niht keisers ze Rôme was . dâ sâzen zesamene die kardinâl und die vürsten , an den die wole stuonden ze Rôme sicherlîche ; die sâzen in dem palaste rîche und gelobeten daz gemein , daz under in dechein wær der decheines ezzenes pflæge , der dannen gienc oder læge , er hiete sîn wal verloren ; daz lobeten die hêrren hôchgeboren . daz triben|si unz an den tac , vüre wâr ich daz gesprechen mac . diu rede ist âne lougen , in kom allen ze ougen , si solten nemen einen man , den ich iu wole nennen kan : er was geheizen Takreht und was ze rehten dingen sleht , als ich iu bescheiden kan . er was ze|wâr ein arm man . dô die hêrren diu mær alle vernâmen âne swær , iegelîcher besunder - daz was ein starkez wunder - , si giengen zesamene , als in zam , ir iegelîcher sprach âne schame . dô si zesamene kâmen und ire rede vernâmen , dâ leit ein iegelîcher vuor , von dem gesedel unz an die türe , daz in daz beste dûhte getân . dô sprach under in ein wîser man : <nû hoert uns alle besunder ! ich wile iu sagen wunder , iu allen gemeine : mir ist hiute aleine ze ougen komen ein man , den ich iu wole nennen kan . der ist genant Takreht und ist ze rehten dingen sleht . alsô ist er mir ze ougen komen . sîn rehticheit hân ich vernomen . >dô ir iegelîcher erhôrte des vrumen hêrren wort , dô sprâchen alle gelîche die hêrren sô rîche , ez wær in ouch ze ougen komen , si hæten gerne daz vernomen , daz Takreht der selp man besæze den stuol wole|getân . daz wær ir will unde reht . er mohte die krümbe machen sleht . got hæte ez niht an sach getân , daz er sô manigem vrumen manne des nahtes wær ze ougen komen . si hæten sîn kunft gerne vernomen . dô sprach iegelîcher besunder : < ditz ist ein grôz wunder , daz uns allen samet gelîch ist daz mær sicherlîche komen gar ze ougen . ditz ist gotes tougen . wir sulen nû niht erwinden , man muoz den man vinden , der unser hêrr hier sol wesen . âne hêrren mügen wir niht genesen . >diewîl si des râtes pflâgen , dô begunde ire kint betrâgen . des riten si ûz an daz velt und sluogen ûf ire gezelt , sam noch tuont der vürsten kint , die dâr zuo geboren sint . dô si dâ riten in kurzer wîl volliclîche ein mîl , dô widervuor in âne swær ein armer eier . er truoc ein kretzen ûf dem rügge , die er hæte manic brügge getragen unde manigez mos . er hæte ze vergeltenne niht ein ros . er truoc kæse und hüenær vile . sînen koufschatz ich niht nennen wile . dô si den eirær sâhen , dô begunden|si zuo im gâhen . si sprâchen : < got grüeze|ez dich , vrum man ! iuwern namen nieman nennen kan . wie ir hier sît genant , daz ist uns leider unbekant . ir sulet iuch hier nennen , daz wir iuch mügen erkennen . >dô sprach der vile arm man : < mîn namen ich niht genennen kan , wan er ist unschoene . er mac wole heizen hoenen , der mich alsô nennen hiez und manigen guoten namen liez ; Heinrîch und Kuonrât als in dem lande umbe gât . .> die junchêrren jâhen zehant : < iuwer name muoz uns werden bekant , ir entrinnt uns danne von dirre stat . den namen wellen wir wizzen drâte . >dô sprach der vile arm man : <sît ich iu niht entrinnen kan , sol|ich in iu hier nennen , daz ir in müget erkennen . er ist mir doch vile swær : Takreht der eier alsô bin ich genant . .> si seiten : <sô sint iu diu lant wærlîche alliu undertân . die vürsten iuch erwelt hân : in dem keisertuome habet ir gelimpf . .> Takreht sprach : < lât den schimpf . lât mich gên , daz stêt iu wole , mînes koufes ich hier pflegen sol . >dô jâhen der vürsten kint gelîch : ir werdet keiser sicherlîche , als wir vore haben gehôrt ; vile manigen ir von dem lebene stoert . .> si gâben im an vremediu kleit . dâr zuo wârn si bereit . si sâhen einen vischær , dem wart daz dâ vile swær : si nâmen im dâ sîn netze und gâben im dâ die letz, daz si in zerslüegen . sîn rede si im niht vertruogen . Takbrehten leiten si ez an und vuorten in in die stat danne vile snelliclîche unde drâte hin|ze Rôme zuo dem râte . dô den vürsten wart geseit der edeln kinde tobeheit , dô hæten si ouch êr gesant zuo den vürsten in diu lant , ob ieman weste diu mær , daz under in ein vurst wær , der tagebreht wær genant , daz man in daz tæte bekant . der vant man niender decheinen . dâ von muosten si sich einen , daz si disem guoten manne wæren al undertân . si sprâchen alle gemein ûz einem munde alein : <sît iuch got hât her gesant , sô sulet ir hêrr sîn bekant . .> Takreht sprach : < hêrr , disen spot den müeze iu vergeben got . .> iegelîcher zuo im sprach , wanne er gein im verjach : < ze|wâr ûf die triuwe mîn ich wile niht langer sust sîn . ich bin hiute den dritten tac ze|wâr ungezzen , ich en|mac niht langer ez vertrîben , ich en|mac niht sust belîben . ir müezet uns der bete gewern . tuot ez schier und niht ungerne ! sô ziehet ditz netze ab , wan daz ist ein boesiu habe ! ûzehant man im kleider gewan , wan man im der êren gan . dô der hêrr Takreht gewan hêrren unde knehte , die im dienestes wâren undertân , er sprach : wellt ir niht rât hân , ich müeze iuwer hêrr sîn , sô sweret al den willen mîn leisten ze allen zîten nâhen unde wîten . .> des swuoren si im alle mit einem grôzen schalle . einen hof gebôt er zehant den vürsten allen in diu lant . dô kômen ir dar ein michel schar , daz saget uns daz buoch vüre wâr . daz gebôt er in gelîchen , den armen und den rîchen , daz si alliu lant behielten âne roup und âne brant . swer des niht en|tæte , er solte daz wizzen stæte , daz er in erzürnete sêr , und benæme im lîp und êr . dô in diu rede wart bekant , dô vuoren si heim in ire lant . etelîcher sprach : < ez ist mir swær , daz mir diser eier sol dröuwen an daz houbet mîn . ez muoz wole halbes umbe in sîn , daz er niht gerne an mir sihet . durch in sô lâze ich sîn niht , ich wile rouben und brennen . man muoz mich hêrren nennen . mir ist sîn rede swære , des selben eirære . .> dâ mit huoben aber diu lant starken roup unde brant . daz wart geseit Takreht . er sprach : < ditz ist unreht . sulen diu lant niht mit vride wesen , sô lâze ich nieman niht genesen . >dâ mit er einen hof zehant gebôt über alliu lant , daz si ze hove kæmen und sîn rede vernæmen alle gemeinlîche , arme unde rîche , die dem rîche wârn undertân und vürsten namen solten hân . dô si sîn boteschaft vernomen hæten und sîn kraft , dô kâmen ir zwêne und vierzic dar mit rittern und mit breiter schar . dô si alle wâren komen und daz der keiser hæte vernomen und er si êrst an sach , sîn wort er zorniclîchen sprach , wan er sich hæte dâr zuo bereit mit harnasche und mit sicherheit ; er sprach : < ire hêrren gemein , daz diu lant niht alein sulen von iu haben vride und swon dâ von wile ich iu kunt tuon , daz ir müezet gevangen wesen . iuwer einer mac niht genesen . ûzehant hiez er gâhen , die vürsten al vâhen . er lie dô niht durch vlech noch bete , er hiez den hêrren dâ zestete diu houbet ab slahen gemein . ez was ir niender dechein , er muoste sîn houbet vore im lân . dâ von wart der selp man gevorht alsô sêre , daz ir decheiner mêre getorste zerbrechen sîn gebot . man vorhte in sêrer danne got . ez wart ouch vride über alliu lant . der vride von im wart bekant , von dem hêrren Takreht . er mahte al krümbe sleht . des stuonden alliu rîche mit vride bî im gelîche . dannoch muoste ze Rôme sîn ein vrumer küninc hiez Constantîn dâr nâch rîchesenen began , als ich von im gelesen hân . er wart niht geboren von rehter ê - dâr nâch geschach im vile wê - , wan sîn vater hæte mit sinnen wole zweinzic vriuntinne . under den allen was ein wîp , diu hæte wole gestalten lîp , und truoc bî im und muoste gewinnen , diu selp vriuntinne , Constantîn den küninc rîche : daz sage ich iu sicherlîche , diu was Helena genant und was diu schoenest die man vant . er hiez selber Constantinus , dâ von schrîbet man in niht umbsus . des gelouben was er ein heiden , dâ von muoste er von gote scheiden . von Konstantîn sînem sune , dâ von wile ich iu kunt tuon , wie der ze Rôme lebete und nâch êren strebete . er was gar ein heiden . dô begunde im leiten alliu unrehticheit , wan si was im leit . er hæte ein hûsvrouwen guot , diu truoc den jungen holden muot unde liez sich minnen , diu selp küninginne . er liez sich niht betrâgen , er begunde sînen schrîbær vrâgen , wan er was gewær . er sprach : < die augustînær , die Augustus sluoc , der hân ich gesehen genuoc . dâ bî muoz man gedenket sîn : ich muoz haben pfenninge , die sint mîn . nû rât an , lieber schrîbær , wie ich pfenninc swer gewinne ; dû bist alsô kluoc . nû schaffe , daz ich ir habe genuoc . des wart der schrîbær vrô . er hiez graben Munzîsen dô ; wole nâch sînen sinnen muoste man si gewinnen . nû hæte der schrîbær einen bruoder mit swær , der was an beiden vüezen krump und was ouch ein man tump . er hæte ein kleinez kemerlîn , dâ er muoste inne sîn ; daz stuont under einer stieg . sîn vüeze giengen sam ein wec über einander besunder . doch was der krump tumber danne ob er hæte ganzen lîp : er warp umbe des küninges wîp . ze einen zîten daz geschach , daz im diu küninginne nâch sach . si sprach : < schemelær , nû bis gewert , des dû dicke hâst gegert . .> si wîste in in ein kellær guot . des was der schemelær wolegemuot . dâ pflâgen si des bettes spil ; niht vürebaz ich ez sprechen wile . daz triben si biz ûf die zît , daz ez erschellet wart wît und dem küninge wart kunt getân . dô begunde er mit in umbe gân vile reht kündiclîche , unz_daz er sicherlîche die vrouwen vant und den krumben man in einer kamer wolegetân . dô sprach er : < unsælic wîp , wie habet ir iuwern verschameten lîp geteilet mit einem solichen manne , der niht en|gêt wan affen kan reht als ein boesiu krot ! ir habet zerbrochen mîn gebot . des müezet ir , unsælic wîp , mir hier lâzen iuwern lîp . .> er stach daz swert durch sie , daz ez ze dem rügge ûz gie . alsô wart im âne mâzen zorn , er nam daz ros mit den sporen ûf den gar krumben man , daz er nie kam von danne . er wart ze tôde ertreten sâ , als man ez noch vindet dâ ze Rôme stên an einem steine , daz er im sîn krumbiu bein zertret mit dem rosse gar . wer des niht geloube , der neme sîn war : ze Rôme ez geworht stât , als ez ein Rômær würken bat . dô daz erhôrte der schrîbær , er sante hin zuo dem grabær , der diu îsen hæte gegraben . er sprach : < ich muoz ein anderz haben . ditz îsen gevellet mir niht wole . mîn hêrr wile ez niht haben vürevol . grabet mir ein îsen , daz dâr an stê , daz ein gewaltic man ein scharpfez swert stach durch sîn wîp und sich rach . er gedâhte in sînem muote : swâ die pfenninge guot werdent an dem breche bekant , sô wirdet mîn hêrr geschant und sîniu kleiniu kindelîn , wan nieman jihet , daz si sîn sîn . zehant dô daz wart getân , dô man daz brech sach an an den pfenningen guot , dô reit er danne mit vrîem muote . umbe des küninges schant muoste er rûmen daz lant . dannoch muoste hêrr Constantîn ze|wâr ze Rôme gewaltic sîn . doch got sante im einen zorn , daz er wær lieber verloren , wan er wart ze|wâr ûzsetzic gar . dô er des an im innen wart , dô wart niht langer gespart , ez wart snelliclîche gesant nâch vürstenmeistern zehant . dô die selben arzât kômen ze Rôme in die stat vüre den küninc Constantîn , er sprach : < lât iu geklaget sîn mînen siechtuom den ich hân . müget ir mir den understân , ze|wâr ich mac iuch al rîche : des swer ich iu sicherlîche . .> den meistern den wart leit , daz si die ûzsetzicheit an dem küninge sâhen . si jâhen : wir sulen gâhen und werden hier ze râte , wie wir den küninc drâte bringen von sînem siechtuome ; des müezen wir iemer haben vrume . iedoch sprach ein meister under in : < ich wile iu sagen mînen sin : mir ist daz vile wole kunt , daz er niemer wirdet gesunt wan von kleinen kindelîn ; der bluot muoz bî einander sîn , dâ mit man in bestrîche , sô weiz ich sicherlîche , daz im der siechtuom zergât und in an der stat lât . .> die kunst leiten si dem hêrren vüre . der küninc sprach : < ich des swüer , ich hiete ze Rôme wole daz heil , daz ich gewünne wole ir ein teil ; dâr zuo wær ich niht ze seine . .> < ir sulet uns einen mermelstein gewinnen , .> sprach der meister dô . des was der küninc alsô vrô , er sprach : < daz tuon ich , meister mîn . in welicher gewehst sol er sîn ? .> der meister sprach : < ich sage iu wâr , er muoz sîn sô grôz ze|wâr , daz ein halbez vuoder wîn volliclich mohte dâr in sîn : ich muoz haben alsô vile bluot . >sô sprach der meister guot : < ir sulet gelouben mir der mær , daz man guot mûrær muoz wærlîche haben , die den mermel ûz gegraben . ûzehant der küninc sante nâch den meistern in daz lant , die mûren kunden oder mûren ie begunden . der kom dar ein michel teil . daz was ze|wâr des küninges unheil . den mermel si im ze|wâr worhten nâch sînem willen gar . zehant der küninc sante ûz in diu lant , daz man im bræhte kindelîn , diu zweier jâr alt solten sîn . die boten wurden bereit , als man in vore hæte geseit . kindel brâhte man im genuoc . drîzic wegene si kûme getruoc . dâ wart nâch ein michel schal , ein grôzez geschrei überal . dô vrâgete der hêrr Constantîn , waz ditz geschrei mohte sîn . dô seite man im ze mærn , daz ez der kinde muoter wærn , und iren vetern den wær nôt allez umbe der kindel tôt . dô gie der hêrr Constantîn , wan der jâmer mohte niht grôzer sîn von vater und von muoter klage , der hêrr , nâch des buoches sage , und sach disen jâmer an , dâ von er riuwe gewan und jâmer von der barmheit , daz der kinde vater was sô leit . er sprach : < ich tuon iu allen kunt , und solte ich niemer werden gesunt unz an mînes lîbes tôt , ich wile die angestlîchen nôt sehen an der armen und wile mich erbarmen , swie mir swern mîniu gelider : gebet iegelîchem sîn kint wider , .> sprach der hêrr Constantîn , ich wile êr eine mit nüeten sîn . êr ich sô maniges nôt sach , ich wile ligen tôt . >dâ mit man in diu kindel dô gap . des wurden si vile vrô , und vuor iegelîchez hin wider . des nahtes leit sich der küninc nider . dô kom sancte Pêter gegân hin vüre daz bette stân . er sprach : < slæfest dû , Constantîn ? knehen ich mac niht slâfente sîn vore mînem grôzen smerzen , den ich hân an lîbe und an herzen unde trage ze aller zît . ich hân ein bitterlîchen strît . >dô sprach sancte Pêter zehant : < mich hât got her zuo dir gesant , unde hât die barmunge dîn erkant , diu niht grôzer mohte gesîn : daz dû dich über diu kint , diu vore dir genesen sint , hâst erbarmet guotlich , dâ wile got von himelrîche dir dînen gesunt wider geben âne aller hant widerstreben . nû sich mich an , wie ich stân , und waz ich gewandes an mir hân , daz merc in dînem muote , .> sprach sancte Pêter der guot . ich sage iu waz er an truoc . sîn kleider wârn vremede genuoc . ein kâsel was im erkant . ein krumpstap in sîner hant hæte er sicherlîche ; er was âne mâzen rîche . ein infel er ob dem houbete truoc , diu was rîche genuoc . alsô sach er in vore im stân . sîn gewant ich allez niht en|kan gemerken , waz er an truoc , wan ez was rîche genuoc , vüre wâr ich daz sprechen mac . sancte Pêter sprach : wanne ez werde tac , sô solt dû suochen einen man , der dâ sî als ich getân unde solich kleider trage . nû merke reht , waz ich dir sage : sô dir der selp man werde kunt , sô sprich , daz er dich gesunt mac sicherlîche ze|wâr , oder dû wellest im hût und hâr slahen von dem lîbe sîn ; des sol er gewis sîn . betwinc in dâr zuo schône , sô gît er dir ze lône vile sicherlîche dînen gesunt , daz ist mir wærlîche von im kunt . dîn gebrest aller von dir vert : daz hât dir got dâr umbe beschert , daz dû dîn barmunge hætest gein den kinden junc . des morgenes dô ez tac wart , dô wart niht langer gespart , er sante nâch sînem râte . daz geschach vile drâte . zehant dô sîn rât dar zesamene kômen sunder bar , dô seite er in die wârheit , als im sancte Pêter hæte geseit . dô der rât erhôrte des küninges wort , si jâhen , ez wær ein trügenheit , daz im des nahtes wær geseit . dô tet der küninc als ein man , der vore wêtagen niht en|kan entslâfen , wan er was siech an lîbe , an vüezen und an tieche . er reit ze tal in die stat . ûz iegelîchem hûse er gên bat allez ingesinde ; daz was eteslîchem swinde . ze jungest er an ein hûs gie - decheinen mennischen man lie , ez muoste her ûz , daz er ez sach , unde daz ez im verjach , daz nieman mêr wær dâr in , oder ez kæme ze ungewinne den selben , wan er in tæte nôt , und muosten dulten den tôt - : dâ gie her ûz mit swær der guot sancte Silvester und truoc reht diu kleider an , als er sancte Pêter sach vore im stân . dô er ersach den man vile guot , dô wart gevrouwt sîn muot . er sprach : < lieber Silvester , rinc mir mîn grôze swær und schâf , daz ich werde gesunt . dâr umbe gibe ich manic pfunt . >dô want der hêrr Silvester , er wolte in toeten mit swær , wan er in dem gerwe gie , dô in Constantinus vieng , und hæte den kristen gesungen ; in dûhte , im wær niht gelungen . ze hûse wîset man in dô . < mac mich gesunt , sô wirde ich vrô , .> sprach der hêrr Constantîn . er jach : < ich kan niht arzât sîn . ûzehant der küninc ûz zorne sprach : < sô muost dû grôzen ungemach lîden hier von mir und machest dû mich niht schier an mînem lîbe gesunt . mir wart daz hînaht wole kunt , daz ich solte werden sicherlîche gesunt , >sô sprach der küninc rîche , < von dir an dem lîbe mîn . des wile ich gewis sîn . nû hilf mir hier von mîner nôt , oder ich muoz schier ligen tôt . >dô sprach Silvester der guot : < sage mir reht dînen muot , wie dir hînaht sî geschehen ; des solt dû mir verjehen . >dâ mit der küninc seite zehant , wie im sancte Pêter tet bekant . daz tet er im schône kunt , er solte von im werden gesunt . dô sprach sancte Silvester : < ich wile dir ringen dîne swær , wilt dû gelouben an Jêsum Krist , der himel und erde gewaltic ist . >dô sprach der küninc Constantîn : < des wile ich gerne vlîzic sîn . ich wile gerne der wârheit gelouben , swer mir die seit . >dô sprach er im den gelouben vore . er sprach hin nâch nâch sînem spore . dô hiez der küninc springen , der tiefær im bringen , unde hiez den mermel ze|wâr vüllen mit dem wazzer gar . dô hiez Silvester an der stat den küninc sîn bîht tuon drâte und toufete in sicherlîche , den werden küninc rîche . dô wart der küninc an der stunt von sînem siechtagen gesunt . dâr nâch hiez er gâhen , alle heidene vâhen , die sich niht toufen wolten und bekêrn , als si solten . er toufete ir sô genuoc , daz si daz wazzer kûme ertruoc . der pfafheit gap er die êr , daz si hiute und iemer mêr habent , die_wîl diu kristenheit lebet , in grôzer wirdicheit . er schuof , daz ein iegelich man , der bûwet oder bûwen kan , gæbe der werden pfafheit und in mit dieneste wær bereit alles bûwes den zehenden teil , daz was in ein grôz heil ; und hiez der heiligen lîchnam bestaten gar âne alle schame , und hiez si êrn , daz was reht , beidiu ritter unde kneht . er hiez bereiten von golde einen mandel , als er solte , sancte Pêter ze êren , sîn lop dâ mit mêren ; den gap er ze Rôme ze|wâr sancte Pêters bilede mit zühten gar . Constantinus der küninc rîchsete ze Rôme ein jâr von gotes geburt driu hundert jâr und sehs jâr . nâch dem küninge Constantîn , sage ich vüre wâr , wole über einez und sechzic jâr dô schuof got gewalticlîche , daz von dem himelrîche ein wunder kom alsô grôz , mit regen, mit winde ein stôz . der regen gie sicherlîche ze|wâr über allez ertrîche unde was gemischet gar mit wollen . daz sage ich offenbâr , daz wolle regenen von himel ze tal über alle werlt âne schal . daz tet got mit der kraft sîn . daz wart aller der werlt schîn , diu zuo den zîten lebet . doch maniger widerstrebet und wolte in niht erkennen noch in got hêrr nennen . daz geschach von gotes geburt driu hundert jâr und vünv und sechzic jâr . ich sage iu daz offenbâr , daz küninc Karl vierdehalp jârrîchset und der bruoder sîn . er tet im grôze driu schîn . dâ mit der bruoder tôt lac . dô hiez er naht unde tac rüefen grôze hervart . dô wart niht langer gespart , er riet ûz in Sahsen lant . daz betwanc er mit sîner hant und daz lant Italiam , daz muoste in sîner hant stân . dannoch reit er mit grôzer schar und betwanc Lamparten gar unde kom ze Rôme wider und saz dâ mit gemache sider . daz geschach nâch des bruoderes tôde . er tet den heidenen grôze nôt , die dô wider den stuol strebeten und wider got lebeten . nâch des bruoderes tôde ze|wâr rîchset er zwei und vierzic jâr . nâch gotes geburt siben hundert jâr und vier und sibenzic jâr . dâr nâch satzten sich die Sahsen wider . daz gerouw si sider . die wolten ungeloubic sîn , si kêrten von unserm trehtîne . daz was ze|dem dritten mâl geschehen , des muoz ich den Sahsen jehen . er vuor ouch âne alle schame , unz er kom in Italiam . dâ sluoc er den küninc inne . daz macheten sîn sinne . der küninc Caucasus hiez , den er von dem lebene stiez . dâ mit vuor er zehant in Ispanjenlant . die betwanc er , daz was in leit . si muosten den gelouben der kristenheit alsament gelîche entvâhen . er muoste in niht versmâhen . die alten Sahsen und ire kint wider wurden an dem gelouben blint . daz was ze|dem vierden mâl geschehen , des muoz ich von schulden jehen . die betwanc er , als ich vernomen hân , daz si gote wurden undertân . dô vuor er hin ze Vrankenlant . dô wart in ouch dâ bekant , daz der hunger ze|wâr toetet daz lant âne mâzen gar . daz geschach nâch gotes geburt siben hundert jâr und niun und sibenzic jâr . dâr nâch gewan er einen sun , von dem wile ich kunt tuon , daz er hin ze Rôme kam und er daz dâ vernam , daz er ein schoenez kint hæte , daz ze grôzen êren stêt . daz kint toufete man im sus : ein bâbest hiez Adrianus , daz was ein sæligez dinc : er hiez ez nennen Pippin . dô ez die toufe entvienc , vile vroelîche er zuo im gie . er sprach : < nû müeze dîn sicherlîche pflegen got von himelrîche der dich sô schône beschaffen hât der behüetet dich vore missetât . .> nâch gotes geburt siben hundert jâr und ein und ahtzic jâr . dâr nâch die Sahsen aber gar wurden ungeloubic , daz ist wâr . die betwanc er aber mit strîte . reht an der selben zît machete er si kristen , daz ist wâr , wan si wârn ungeloubic gar . daz was ze|dem vünften mâl geschehen . daz ist wâr , des muoz ich jehen . nâch gotes geburt siben hundert jâr und vünv und ahtzic jâr . dâ mit kam der küninc ze|wâr hin ze Rôme offenbâr . dâr nâch wart er bekant in der werden beierlande . daz selp lant betwanc er mit strîte ze|wâr an der selben zît . die muosten kristenlîchen leben . der bâbest begunde in ire schult vergeben . nâch gotes geburt siben hundert jâr und ahte und ahtzic jâr . dâ mit er sicherlîche vuor aber in ein künincrîche , und betwanc die liute dâr inne mit strîte und mit sinne . daz lant was Piles genant . mit strîte wart er in bekant . er betwanc si zuo der kristenheit , ez wær in liep oder leit . die wurden im dô undertân und wurden alle sîn manne . daz geschach nâch gotes geburt siben hundert jâr und niun und ahtzic . dannoch die Sahsen und ire kint wâren an dem gelouben blint , wan si sich ze|wâr satzten wider gar , wider die Rômær . daz wart dem küninge Karl swær , daz si von gote sô dicke kêrten . die pfaffen si des niht lêrten . den volgeten si kleine . ire herze was unreine . dô vuor der küninc an der zît in der Sahsen lant wît , wan si hæten sich verkêrt , daz si wirser danne vert wârn an dem gelouben . daz ist âne lougen . dô betwanc er sie mit strîte ze der selben zît . daz was ze dem sibenden mâl daz er si betwanc überal . dô wart er des ze râte , daz er die Sahsen mit im trat ze Rôme vuorte daz dritteil . daz was in dâ ein unheil , wan si sîn gîsel wâren bî den selben jâren . daz geschach nâch gotes geburt ahte hundert jâr âne zwêne jâr . dâr nâch vile unlange vuorte er die gevangen engegen Vrancrîche vile gar gewalticlîche . er teilte ûz diu selben jâr sînen grôzen schatz gar mit den bischoven überal ; des gewan sîn lop grôzen schal . er wart hêrr über alliu lant und wart dâ keiser genant und gewan des ein urteile . daz was im ein grôzez heil , daz er solte küninc machen mit wîge und mit sachen , der ieslîcher under im wær . daz was im êrbær . daz geschach nâch gotes geburt ahte hundert jâr . dâ mit vuor der wîgant hin ze ungerne in daz lant und begunde si kristen machen , die Ungern unz in walachen . dâ leit er sich mit sînem her . ez was nâhen bî dem mer . er hæte gelobet der vrouwen sîn , wente er wær zehen jâr von ire schîne , daz er langer wære , daz si danne weste diu mære , daz er wær mit grôzer nôt ze|wâr ûf dem wege tôt . dô beleip er sicherlîche vüre wâr mêr danne niun jâr ze ungerne in dem lande . dô huop sich grôz schande ze Achene bî dem Rîn . dô er ze lanc wolte ûz sîn , sich huop roup unde brant ze|wâr über alliu lant . er hæte gelobet der vrouwen sîn , wanne er ir sante ein vingerlîn , daz si wole erkante - daz selp hæte er ir vore genant und hæte ir ez gezeiget dâ - er sprach : <sô dû ez gesihest iesâ , daz guot vingerlîn , swaz dir sage der bote mîn , des solt dû geloubic sîn zehant , liebiu vrouwe mîn . ûze den selben zîten ze|wâr hæten sich die Rômær gar vermezzen , daz si den küninc guot niht hieten mêr in irer huote ; si jâhen , daz der küninc rîche hæte si betrogen sicherlîche . er solte ire hêrr niemer sîn , des wolten si im schier tuon schîn und an dem liebesten manne , den er iener geleisten kan . daz wolten si im erzeigen gar an sînem bruoder , daz ist wâr . der was ze den zîten erkant : bâbstleô was er genant . si nâmen sicherlîche einen esel niht ze rîche . den hiezen si gewinnen . si huoben sich mit sinnen zuo dem bâbeste dâ er was . si vunden in dâ er diu buoch las und nâmen den hêrren guot mit irem zornigem muote und brâchen im ûz diu ougen sîn , daz er dâ hæte decheinen schîn , und sniten im ûz die zungen . im was niht wole gelungen . ûf den esel si in zehant satzten . dâ wart im bekant laster an der tageweide . si tâten ez ze leide dem küninge Karl ze|wâr . die schande tâten si im offenbâr , daz si sîn antlütze kêrten , als si ire schalcheit lêrte , dem esel gegen dem zagel sîn . sîn ruc muoste bekêrt sîn gegen des esels houbete guot . des vröuweten|si sich in irem muote . dem küninge si in dô santen ze laster und ze schanden . daz was dem hêrren swære . die selben Rômære muosten von im dâr nâch lîden grôzen ungemach . daz geschach dô er ze lande kêrte , als in sîn vrumkeit lêrt . hin ze Achene wart er im gesant . blinder wart er im bekant . als ich vore gesaget hân , ûf einem esel reit er danne . nû lâzen wir die rede stân und grîfen den küninc an , dô er lac in ungernlant, als ich iu vore tet bekant . er was niun jâr ûz gewesen , daz sulet ir an dem buoche gelesen . dô huop sich roup unde brant überal in sînem lande , als ich iu vore hân verjehen . des wolten die hêrrn niht übersehen , die in dem lande wâren bî den selben jâren . die giengen zuo der küninginne . si jâhen : ze|wiu sulen unser sin , sît wir niht haben hêrren ? des haben wir grôzen werren . dâ von wellen wir iuch des biten , daz ir , vrouwe , mit guoten sîten nemet einen vürsten guot , dâ mit diu lant sîn behuot . mîn hêrr ist wærlîche tôt . en mohte niht betwingen solich nôt , er hiete iu , vrô in ditz lant sîn boteschaft sider her gesant . .> diu vrouwe antwurte zehant : < sô müeste ich sîn von im geschant . swenne küninc Karl rein kam in diu lant gemein , sô mohte er mich wole toeten mit angest und mit nüeten . mir ist daz worzeichen niht bekant noch her wider niht gesant , daz er mir gap , dô er sich schiet von mir . dô mich sîn got beriet , sô brach ich nie die triuwe mîn : si sol ouch iemer stæte sîn . .> die hêrren gegen ir jâhen : < sulen wir iu nû versmâhen , daz wir disen werren haben âne hêrren ? uns ist daz wole bekant von boten , die wir haben gesant , daz unser hêrr mit grôzer nôt ist ûf dem wege tôt . >sô lanc die hêrrn ûz sinne redeten mit der küninginne und maneten sie ire ungemach , unz diu küninginne verjach : < und sol mir iht werren , daz kumet von iu hêrren . ich ziuhe ez an got den guoten , den getriuwen , den wolegemuoten , daz ich vile gar unschuldic bin . tuot von mir die rede hin . geschihet mir iht , daz muoz von iu varn . ich kunde mich selber wole bewarn . .> die hêrren sprâchen aber dô : vrô sô wurden wir niemer vrô . sulen wir mit disem werren iemer leben âne hêrren , sô wizzet , ir müezet des tiuvels wesen , wan unser lützel mac genesen . .> diu vrouwe zühticlîchen sprach : < swie grôz nû sî mîn ungemach , sô wile ich iu nû volgente sîn , swie grôz nû sî der kumber mîn , wan ir mich sîn niht wellt erlân . iuwern willen wile ich begân , ez ergê mir übel oder wole . iuwern willen ich niht brechen sol . ander nâch stuont ez unlanc zît , unz si ein grôz hôchzît pruovten mit einem küninge rîche , den gâben si ir sicherlîche . diu hôchzît , nâch des buoches sage , solte werden an dem dritten tage . daz wolte got selber understân , als ich vore mir gehôrt hân , wan got einen engel sante ze boten in daz ungerlant , dâ der küninc lac und was gelegen manigen tac . dô in der engel dâ vant , diu boteschaft wart im bekant : ob ez dir liep ist oder leit , küninc , sî dir vüre wâr geseit , kumest dû niht zuo der küninginne , ze|wâr sô verleitent dich dîn sin . ein ander küninc hât sie genomen . dâ von solt dû ze lande komen ze|wâr an dem dritten tage . geloube dû mir daz ich dir sage . dîn hûsvrouwe wole|getân wile ze|wâr gerne gân an eines küninges betterîche ; des geloube mir sicherlîche . .> der küninc Karl sprach zehant : wie sol ich komen in mîn lant in drîn tagen offenbâr ? ze|wâr ich sage dir vüre wâr , daz dar ist hundert raste lanc . dannoch sô ist daz mîn gedanc , beidiu spæte unde vruo , daz vünvzehen rast ist dâr zuo ze|wâr in daz lant mîn . wie sol ich dar gekomen sîn , solte ich dar rîten oder gân ? daz selp ich niht betrahten kan . >dô sprach der engel an der stunt : < und ist dir niht worden kunt , daz got mac tuon swaz er wile , sint er hât grôzes gewaltes vile ? .> der küninc sprach : daz mac wole sîn , ich geloube ez , lieber hêrre mîn ; dâ hân ich decheinen zwîvel an , vile wunders er betrahten kan . ûzehant der engel vile gewær sprach : < gienc ze dînem schrîbær : der hât ein pfert alsô starc , daz kouf umbe pfenninc oder umbe marc , swie dû im|ez mügest gewinnen an . daz guot pfert wolegetân , daz rîtest dû volliclîche einen tac , als ich vüre wâr gesprechen mac . diu tageweide wirdet dir lanc : doch hât daz pfert solichen ganc , daz ez dich snell unde dræt treit ze Rap in die stat : daz ist dîn êrst tageweide . ez treit dich valt mos und heide . des andern tages vruo solt dû bereit sîn dâr zuo >- alsô sprach der engel rîch , daz dû rîtest snelliclîche , sô kumest dû ze Patzou hin ûf zuo der tuonou : daz ist dîn anderiu tageweide . von dem pferde dû dich schiet . ze Patzou vindest dû einen wirt , daz dich dîn leit gar verbiret . dû kumest dâr bî sunnenschîn , des solt dû gewis sîn . der selp wirt ist wole|gemuot . er hât einen schoenen vollen guot , den solt dû koufen an der stat . der treit dich balde unde drât zuo âche schoene in die stat , des wile got niht haben rât . sô understêst dû dannoch wole die hôchzît diu dâ wesen sol . ûzehant er daz pfert gewan sînem schrîbær an , und reit des morgenes tougenlîche , der edel küninc rîche , hin|ze Rap , als im der engel seit . dâ sach er die wârheit . was daz niht ein starc reise , daz er reit mit grôzer vreise , daz er von der bulgâre reit alsô gemaches vrî hin ze Rap in die stat , als in der engel rîten bat ? er sprach : < ich gote wole getrou . .> des andern tages gein Patzou kom er von Rap geriten nâch gotes lêr , mit guoten sîten . als im der engel hæte geseit , vant er den wirt unverzeit . er schuof im guoten gemach , mit guoten sîten daz geschach . er kom dâr bî sunnenschîn , des dankete er sînem trehtîne . des âbendes dô daz vihe în gie , dô lief der vol . er in gevie bî sînem kopfe und bî der man , wan im des voln got wole gan . er sprach : < her wirdet , gebet mir daz ros , daz wile ich rîten velt und mos . >dô sprach der wirt : hêrr mîn , der vol mac ze junc sîn , er mac iuch niht getragen . .> er sprach : waz wellt ir sagen ? gebet mir den volen alsô guot . der wirt sprach : er iu leit tuot ze|wâr lieber hêrre mîn . er muoz iuwer eigen sîn , wær er gezemet und geriten . .> der küninc sprach : < ich wile iuch biten iemer durch den dienest mîn , daz ir den volen lât mîn sîn und gebet mir in in kurzer vrist . er sprach : <sît er iu liep ist , sô sol er iu niht sîn verseit . >dô koufete er in mit stæticheit umbe güldîn pfenninge rôt . daz pfert er im ze lîtkoufe bôt , daz er hæte dar geriten von der bulgâre mit guoten sîten . ez was ein wunderlich geschiht , daz ez im was erlegen niht , wan daz selp wunder daz schrîbet man billîche besunder . des dritten morgenes vruo der küninc bereit sich dâr zuo , daz er reit aleine drâte und niht seine hin ze Achene vüre daz burctor . dâ vant er einen wirt vore , der herbergete in als im gezam , den werden küninc lobesam . dâ hôrte er einen grôzen schal in der stat überal . von vloitene und von singen , von tanzen und von springen wart dâ ein michel wunder in den gazzen besunder . dô vrâgete der küninc der mære , waz in der stat wære . er sprach : < daz sage ich iu , hêrr mîn , ein hôchzît , kunde niht grôzer sîn , diu sol vruo hier ergân . dâr zuo sô hât sich manic man gesamenet in die grôzen stat , als si mîn vrouwe her komen bat . diu hât genomen einen man , vüre wâr ich iu daz sagen kan , der ist ein küninc rîche . daz sage ich iu , hêrr , wærlîche , ir mohtet der kost wole âne sîn , wan man gît brôt und wîn in der stat unde spîs ; er sî junc oder grîs , man gît in allen genuoc . den rossen man daz wuoter truoc ungemezzen vüre si dar , des hân ich wole genomen war . .> der küninc wider in dô sprach : < her wirdet , mac ich hinne gemach haben mit hulden , sprach er , <sô wile ich entruochen , wer die spîse von hove nemen sol . ze|wâr ich entbire ir wole . ich hân wole die kost mîn . ich wile irer kost an sîn . her wirdet , gekoufet mir in der stat die spîse umbe pfenninge dræt , ze|wâr die sint güldîn ; her wirdet , die lât von mir sîn iu gegeben ze êren . iuwer kost wile ich mêren . diu spîse sol sich hînaht von mir mêrn . heizet sie bereiten schier , daz iuwer dierne und iuwer kneht mîn hînaht geniezen , daz ist reht , ir schaffet uns vile und genuoc . .> der küninc vile pfenninge vüre in truoc . dô der wirt daz golt ersach , wider sich selber er dô sprach : < diser hêrr ist ein edelman . sînen gelîchen ich nie hân ze|wâr mit den ougen mîn gesehen , er kunde niht milter gesîn . >dô diu kost wart bereit , ze tische saz er , als man seit . von trinkene und von spîse hæten si ein paradîse . dâ mit der küninc des niht en|lie , als ez wart naht , er slâfen gie . den wirt gar êrbær bat er umbe einen wahtær , der sin des nahtes pflæge , dô er an dem bette læge . er sprach : wahtær , tuo mir bekant , alsô er in tiurmante , wan den küninc des niht verdrôz - er sprach : <sô man den singôz an ziech ze dem tuomrîch, sô wec dû mich sicherlîche , sô wile ich dir ze miete geben , sô mich got lâzleben , ditz vingerlîn güldîn , daz dû dir lâst entvolhen sîn , daz mir daz liuten werde bekant . dû solt mich wecken zehant , als liep dir ditz kleinôt sî . wec mich , sô wirde ich sorgen vrî . daz tet der wahtær zehant . den hêrren er slâfen vant . er sprach : < hêrr wole|gemuot , stêt ûf und gebet mir mîn guot . man liutet den singôz . .> den hêrren dô des niht verdrôz , er leit an sich sîn rîchwât . den wirt er vlîzic bat , daz er mit im gienge , sô daz man in iht vienge ; er wær dâ leider unbekant . den wirt den vienc er bî der hant . si giengen zuo dem bürge|tore , dâ wâren starc rigel vore . dô begunde der wirt rüefen : hêrr , ir müezet hier durch slîfen , .> sprach er zuo dem küninge zehant , < sô wirdet horwic iuwer gewant . .> der küninc sprach : < des ahte ich niht , ob ez wirdet gar niwiht , daz wizzet sicherlîche , >sô sprach der küninc rîche . zehant er slouf ze|dem tore hin in . der hêrre hæte dâ wîsen sîn , wan er zuo dem tuome gie . den wirdet er heim gên lie , und gie er selber in den tuom . daz machete sîn wîstuom , daz er ze|wâr niht vergaz , wan er ûf den stuol saz , dâ die küninge werdent gewîht ; er sî hôch oder lîht , sô muoz er sîn eine küninc genant . ûf den stuol saz er zehant . daz dûhte in dô ein guot gewin . ab dem swerte liez er hin slîfen die scheit , daz ist wâr . er nam daz swert alsô bar und leit daz über sîniu knie . zehant der messenær zuo gie und wolte diu buoch her vüre tragen . dô begunde er gar verzagen , dô er in alsô sitzen sach mit blôzem swerte , er niht en|sprach ; er gie , dâ er den priester vant . er sprach : < mir ist wole bekant ein vreissamez mære , >sô sprach der messære : ez ist ein man lîse gesezzen , der ist grîse ûf dem gesegeneten stuole ze|wâr ; er hât ein blôzez swert bar geleit über sîniu knie . dô ich zuo dem altær gie und ich in sach sitzen , dô begunde ich aller switzen . >dô sprâchen die tuomherren : <wil dû uns machen werren , des mac an uns niht ergân . >< die wârheit ich gesehen hân , .> sprach der messære , < dâ von ist mir swære . geloubet ir mir niht , daz ist mir leit . gêt selp und sehet die wârheit . >dâ mit ein tuomherr gie . der selp ein lieht dâ gevie , und gie zuo dem stuole unverzeit . dâ sach er selp die wârheit , wan ez im sicher wart bekant . daz lieht warf er ûz der hant und vlôch balde von im danne , dô er sach den grîsen man . zuo dem bischove er dô gie . er sprach : < wellt ir hoeren , wie uns hêrrn ist zuo dem tuome geschehen ? .> der wârheit begunden si im verjehen . dô der bischof daz erhôrte , der kôrhêrren wort , dô îlte er vile drâte ûz sîner kemenâte . gegen dem tuome man dô gie . zwô grôze kerzen man gevie , daz tâten zwêne knehte , und lûhten im vile rehte hin , dâ der küninc saz ûf dem stuole : er niht vergaz , er hæte daz swert alsô babwar daz saget unz daz buoch vüre wâr . dô der bischof und sîn man kômen zuo dem stuole danne und er in dâ erblickete , vore vorhten er erschrickete . er sprach : < ir sulet mich wizzen lân , wer iu iht leides habe getân , oder waz mannes ir sît ; daz saget mir , wan des ist zît . sît ir ungehiure ? iuwer rede ist mir tiuwer . ich beswer iuch bî dem gote , daz ir leistet mîn gebot , und saget mir reht , wer ir sît . daz ist ze|wâr an der zît . .> der küninc antwurte zehant : < ich was iu wole erkant , dô ich der küninc Karl hiez . an gewalt ich nieman vüre mich liez . ûzehant der bischof gein im trat , als in dô sîn will bat . mit triuwen er gein im sprach , dô er in reht ane sach : < sît willekomen , lieber hêrr mîn , iuwerr kunft wile ich vrô sîn . ûzwô im er lieplîchen gie . mit armen er in umbevie und wîste in sicherlîche in sîn hûs rîche und hiez die glocken überal liuten . dô wart ein grôzer schal . dannoch ez nieman weste die kunden noch die geste di dar wâren komen di hæten disen schal vernomen ; dô vrâgeten si der mære , waz in der stat wære . dô seite man in sicherlîche , daz küninc Karl der rîche wær komen in die stat . dâ mit ein ieslich gast bat , daz man im bræhte sîn ros . si vluhen velt unde mos . swer niht mohte gerîten , der wolte niht langer bîten , er viel die mûr ze tal . von den gesten wart ein schal , dô si entrunnen von der stat . der bischof den küninc bat , daz er im gæbe einen solt und der küninginne wær holt - ez wær gar âne ire schult - , daz er ir gæbe sîn hulde . den bischov er gewerte der bete und wart ir holt aldâ ze stat . dô der küninc daz rîche besaz gewalticlîche , dô santen die Rômære mit schanden und mit swære Leonem den bruoder sîn hin ze Achene und tâten im schîn , daz die selben hêrren wolten stiften werren . si tâten ez im ze schanden und santen in ze diutischen landen . des wolten si niht erwinden , si santen im in alsô blinden , sînen bruoder bâbest Lêô , zuo im und entbunten im dô , si wolten sîn ze hêrren niht . daz was ein lesterlich geschiht . dô der küninc Karl diu mær vernam , dô wart im swær des bruoderes herzeleit . er sprach : < mînen vriunden sî gekleit und dar zuo den mannen mîn und allen den die umbe den rîn gesezzen sîn mit vrumkeit , den sol mîn grôzez herzeleit und mîn unschult erbarmen . den rîchen und den armen klage ich ez besunder daz ungevüec wunder , daz an mînem bruoder ist ergân . ez sol doch got geniezen lân mich , daz ich in strîte nâhen unde wîte diu rîche [ ich an gar betwungen hân . wile er mich des entgelten lân , sô wile ich im niemer mêr dienen alsô sêr , sît mir mîn bruoder ist worden blint . dâ von ich niemer des erwinde , ich zerbrech Rôme die grôzen stat und zervüer sie âne mâzen drâte und lege den oberesten stein zuo dem nideresten gemeine . >dô wart niht langer gespart , er hiez rüefen hervart unde vuor ze Rôme dâ mit die hervart nâch dem alten site . die wartliute er vüresante . dô wart ein zeichen im bekant von gote dem vile rîchen . er liez sicherlîchen dem bâbeste wider sîn gelider und gap im diu ougen wider . daz was ein grôz geschiht , wan er gesach êr nihtesniht . dô her dô sprach und sach , aldâ zuo Rôme daz geschach , daz her dô predigete und lârte und manic mennische bekârte . der zuo deme mâle daz geschach , daz manigeme was ungemach . dô küninc Karl zuo Laterâm ûf deme velde lac âne schame mit sîneme grôzen here , di Rômære mohten sich niht erweren , her vienge si alle gemeine beide grôz und kleine . den wægesten di her hatte dâ , den liez her di houbet abe|slân . der wâren drî|hundert und mêr . daz liez her si dâr|umbe verstên , daz si den bâbest hatten geschant und in ime blint zuo hûse gesant . dannoch sante her der Rômær vile , der ich aller niht nennen wile , verre in ander vremede lant , dô in di liute wâren unbekant . den Rômern gap er hulde dâ umbe al ire schulde , dô got daz zeichen mit im tet ze|wâr nâch sîner grôzen bete . er wart erwelt ze keiser dô . des wârn die Rômær harte vrô . einen hof gebôt er zehant den vürsten allen in diu lant . di kômen dô mit guoten sîten al ze hove geriten . dô kom ein engel hêr und verwîste im daz sêr , daz er hæte zorniclîchen geêrt gegen gote dem rîchen . dô sprach küninc Karl der rîche : geloube mir sicherlîche , mir ist daz sêr ungemach >- alsô der küninc Karl dô sprach - , daz ich hân gote gedienet sêr , daz mir der erde niht wirdet mêr danne als dem armesten manne , den disiu werlt geleisten kan , wan siben vüeze wirdet mir bekant , und hân betwungen manic lant . >dô sprach der engel hêr : < ich wile dir sagen mêr : dir wirdet der selben vuoz niht . daz ist ein wunderlich geschiht . dû mehtest die rede wole hân verdeit . daz sî dir vüre wâr geseit : swanne dû stirbest , ze stunt sô wirdet dir vierdehalp kunt . daz ist von dem ungelouben dîn , des solt dû gewis sîn . ander nâch in kurzen zîten wolte got niht langer bîten , im stürbe diu hûsvrouwe sîn . daz tet er mit werken schîn , daz si im liep was sam sîn lîp : daz selp wolegetân wîp hiez er balsamen . daz ist wâr : ein zouber hæte si bî ir gar under der zungen , des tiuvels ordenunge , dâ von er sie niht mohte lân , er muoste al naht mit ir umbe gân , als ein man mit einem wîbe tuot . er hæte einen verteilten muot . daz machete daz zouber daz si truoc . im was nâch ir wê genuoc . doch weste nieman diu mær wan zwêne kamerær , die beide wârn im heimelich gar . die muosten die tôten vrouwen ze|wâr baden ze aller zît . alsô tôt man sie im leit an daz bette , dâ er dô lac . mit dem tôten er dô pflac , daz ich iu vore hân geseit ; daz wart im dâr nâch leit . doch wolte got der rîche vile gar sicherlîche in niht lâzen verderben noch an der sêl ersterben . er hæte des guoten sît , dâ er sîn sêl behielt mit , mit bîht , mit riuwe ze aller zît . swâ er in dem lande wît vuor , dâ ruowen in sîn sünde ; daz was ein guot urkünde . doch wolte er der sünde niht lân , die ich iu vore gesaget hân . doch ze einen zîten daz geschach , daz man vore im messes sprach . daz tet ein bischof der was guot . dô kom ein tûbe , diu was vruot , vüre in ûf den altær , diu brâhte ein briev offenbâr . der briev mit golde was erhaben gar mit schoenen buochstaben : dâ was diu sünde geschriben an , daz der küninc niht wolte lân von dem tôten wîbe - : wie geschach ire sêl , ire lîp . der bischof ob dem altær was . den briev er schône las . dô er die messe gesanc , er sprach : < ir habet einen wanc , hêrr küninc , lieber hêrr mîn , der iuwer sêl muoz schade sîn . .> küninc Karl der bezzist sprach : swaz ich mîner bîht weste , die hân ich iu kunt getân . >dô sprach der bischof : < lieber man , ein sünde habet ir mir verdeit und habet ir mir noch niht geseit , die hât mir got von himelrîche kunt getân gar sicherlîche . ein vrouwen habet ir , diu ist tôt . dâ von muoz iuwer sêl nôt lîden unde iuwer lîp , daz ir habet ein tôtez wîp . .> der küninc sprach : < lieber hêrr mîn , mîn sünde kan niht grôzer gesîn . ich kan mich niht geânen ire lîp . nie lieber wart mir kein wîp . mîn lîp mac sich ergânen niht , swaz mir halt dâr umbe geschihet . .> der bischof sprach : gegebet mir ein lêhen , lât mich selber daz wîp sehen , unde gebet mir daz ze lône , ob ire lîp noch smec schône . .> der küninc sprach : < daz tuon ich drâte . .> er tet ûf die kemenât und wîste in zuo dem bette hin ; daz dûhte den bischov ein guot sin . des küninges bette daz was tief . diu vrouwe lac als si slief . dâ von der küninc hæte sie vürevol . <smeckt ir der munt wole , .> sprach der bischof , < hêrr mîn ? .> der küninc sprach : < daz sol sîn . ir müezet ez sehen sicherlîche , alsô sprach der küninc rîche . der bischof tet ir ûf den munt . dô wart im an der stat kunt : daz zouber ûz dem munde viel in der grôz sam ein schiel . zehant dô daz alsô geschach , der bischof und der küninc sach , daz si viel zesamene in der gebær , sam si vûl wær vore einem halben jâr . alsô wart si ze aschen gar . dem küninge begunde si widerstân . er sprach : swaz ich liep zuo ir hân , die hân ich al verkoren ; si hæte mir sêl und lîp verloren . si stinket sam ein vûler hunt . ire bôsheit ist mir worden kunt . ander nâch diu buoz muoste ergân dem küninge , wan er sünde hæte getân an dem tôten wîbe , des muoste er mit sînem lîbe büezen alsô sêre , der edel küninc hêre ; lîden muoste er grôze nôt unz an sînen tôt . doch was er mit der swære der bezzist rihtære , den ie kein ouch hæte übersehen : des muoz man im jehen . swâ er az oder beleip , mit gerihte er nieman vertreip . daz was an im ein danc : ein grôz gloc diu lût erklanc , di muoste man ûf rihten swâ er was . dâ von er an der sêl genas . die glocken hæte er durch die armen , die begunden in erbarmen . swanne er die glocken hôrte klenken , sô begunde er gedenken an gotes zorn und an sîn geriht ; des muoste er rihten nâch der slihte . eines tages saz er ob dem tische , dô er az hüenær unde visch , als von rehte ein küninc sol ; die glocken hôrte er klenken wole . er sprach : ditz ist ein arm man , hât man dem leides iht getân , daz rihte ich schoene sam mir mîn lîp ez sî man oder wîp . ûzehant die hüetære giengen her ûz âne swære und tâten des armen mannes war . diu glocke aber offenbâr hæte geklenket umbe daz reht : si sâhen weder wîp noch kneht . daz tâten si irem hêrren kunt . diu glocke klankte sich an|der stunt . er hiez si aber her ûz gân . er sprach : < bringet ir mir niht den man , dem leit und nôt ist bekant , ze|wâr ich toete iuch zehant . >dô si des küninges rede vernâmen , wie schier die vier kâmen , die der glocken pflâgen ! die getorste des niht betrâgen , si muosten umbe schouwen , ob ez wærn manne oder vrouwen , wer die glocken klankte . ir ieslîcher sich ze tal sankte , ob si ieman sæhen , daz si dem küninge verjæhen . nieman sâhen si dâ . si sâhen ûf und anderswâ . dâ kunden si nieman spehen , den si mohten dâ gesehen . dô giengen|si vüre den küninc stân . si jâhen : < wir sehen nieman , der die glocken habe geklankt . unser iegelîcher hæte sich gesankt , ob wir ieman sæhen , daz wir des verjæhen . nû sehen wir nieman an der stunt . .> daz klenken wart im aber kunt . daz was ze|dem dritten mâl dô . der küninc tet in manigen drouwe . er sprach : < bringet ir mir niht den man , der dise glocken klenken kan , ze|wâr ich heize mit nüeten iuch al vier toeten . >dô giengen ûz schiere die knappen alle viere . in tet diu angest grôz nôt . si jâhen : sulen wir ligen tôt umbe dise grôz unschulde , sô gebe uns got sîn hulde . alsus einer wider den andern sprach . der ein in die glocken sach und sach , daz ein nâter lanc sich an den kleckel swanc ; dâ von muoste diu glocke klingen . dâ mit begunden si dringen hin wider vüre den küninc guot . < ist ieman dem man schaden tuot , .> sprach der küninc , < den heiz her gân , ich wile im gerihtes niht ab gestân . die hüetær jâhen im zehant : hêrr , uns ist daz wole bekant , daz bî der glocken ist nieman , wan ein nâter wir vunden hân , diu swinget sich umbe den kleckel grôz und tuot der glocken manigen stôz . ez ist ein griuwelich kunder . >< daz ist gotes wunder , .> sprach der küninc Karl dô . < si mac sîn trûric und unvrô , wan ir mac sîn leit geschehen , des si mir wile gar verjehen . tuot ûf die türe , lât sie her in , ich muoz besehen reht ire sîn . waz got schaffen well mit ir , daz hân ich besehen schier , und wie ez hier mit ir gevar , des sulen wir nemen wâr . >dô gie diu nâter vreissam von der glocken âne schame und kêrte gein der türe hin . der küninc hiez sie lâzen in . er sprach : waz tuot diu nâter lanc ? si hât ein eislîchen ganc . >dô sageten im die hêrren rîche : < si gêt gein iu sicherlîche . dô verbôt der küninc den liuten daz , daz si ir iht truogen haz noch ir nieman leit tæte . daz gebot beleip an ire stæte . der küninc zuo den sînen sprach : < der nâter tuot niht ungemach , dechein mennische vore mir . ir hêrren saget mir schier , waz disiu nâter tuo ! si gêt gein iu iezuo und leit sich nider an den vuoz , vüre wâr ich iu daz sagen muoz . >dô sprach der küninc rîche : < si gert genâden sicherlîche und wile , daz ich ir rihte und iren kumber slihte . .> er sprach : < dir sol geboten sîn , daz dû mir zeigest den kumber dîn . bî gote , dem niht verborgen ist , tuo mir bekant dînen list , waz dir leides werre , alsô sprach der hêrre . diu nâter gie von im her danne . dô sante er nâch ir vier mannen , daz si besæhen daz wunder , waz ir wær besunder . des begunden si warten : si gienc in einen boumgarten , in ein dicke stûdach , dâ sie nieman inne sach . daz zervuorten die manne , die dar wârn gegân mit ir , daz si sehen wolten , waz si dem hêrren sagen solten . dô sâhen si ein kroten breit . daz was der nâtern leit , wan si ob iren eiernen lac . der kroten tet man manigen slac und brâhte sie vüre den küninc hin . daz was der nâtern gewin . der küninc rihte ir zehant . einen spiez man durch sie verswant . daz schuof der küninc Karl guot . des wart diu nâter wolegemuot . swie gewaltic der selp küninc was , als ich an dem buoche las , doch kunde sîn bote manicvalt understên niht den gewalt , als ich vüre wâr gesprechen mac , daz er nie den widerslac kunde in der werlt verbieten . die wîsen im dô rieten , er solte den widerslac understân ; des mohte wærlîche niht ergân . uns ist vile lützel bekant wærlîche in dem ôsterlande der rehte sint niur zwei : man gît zwô nâdel umbe ein ê . man gît umbe einen pfenninc - daz ist ein wârez dinc - zwêne helbelinge , sint si guot . dâr an nieman schaden tuot . ich kan iu wærlîche niht verdagen , von einem küninge wile ich iu sagen , der was geheizen Salatîn . ze|wâr der kunde niht milter gesîn : er gap ros und gewant , sô man si beste veil vant . silber , golt , edel gestein gap er allez gemein . sîn milte sich niht vore êren spielt , wan er niur einen tisch behielt . der was ein saphîr grôz , daz nieman vant sînen genôz , bezzer danne ein rubîn . dechein hort kunde niht bezzer sîn wan der selp tisch was . sîn lenge ich geschriben las : er was drîer elline lanc . zuo dem tische was manic gedranc dô man in vüre den vürsten truoc sô hæte er schûr genuoc . sîn wit wile ich iu mezzen , des mac ich niht vergezzen , wan er was an der selben zît wole zweier dûmellen wît . sîn tischgestel was von golde , als ez got wünschen solte . sô rîchen nieman gesach , als ez manic vurst jach . swer disen tisch , den stein erkante , er sprach : < ich næme in vüre ein lant . der hêrr was milte , als man im jach ; sô miltez herze nieman sach , sô er hæte in dem lîbe sîn , und tet daz mit werken schîn , wan vore milte im niht beleip . den hort er allen von im treip . ich sage iu allen sîn gelt , daz er in steten und in velde hæte vile sicherlîche , der edel küninc rîche , zehen tûsent unz goldes rôt . dâ bî leit er grôz nôt und gebresten von der milticheit , wan grôzer gâbe was er bereit : er verseite sîn gâbe nieman , vüre wâr ich iu daz sagen kan . sîn gâbe er milticlîche tet , nieman verzêch er sîner bete , wan milter herze wart nie gesehen , des muoz ich von schulden jehen . swie milte der selp hêrr was , doch wart er siech und niht genas . dô im diu krancheit wart bekant , nâch guoten meistern er dô sante und hiez si sînen brunnen sehen . si begunden alle jehen , daz er sicher niht mohte genesen , er müeste wærlîche tôt wesen . dô wart er alsô sêr gekleit : vrouwen , ritter unde meit klageten niht eine , daz volc gar gemeine hæte umbe in ein solich klagen , daz ich ez niemer kan gesagen . dô der vrum heiden gesach , daz er solte scheiden von êr unde von guote , dô wart trûric sîn muot , wan sîn leben wolte im leiten . er sprach : < sol ich nû scheiden , sô muoz ich verjehen , wie sol mîner sêl geschehen ? wer sol der pflegente sîn , sô si scheidet von dem lîbe mîn ? wer pfliget ir danne dâ ze stat ? sol ich sie danne Mahmet entvelhen , daz ist der kristene spot , die jehent , daz ire hêrr got sî sterker danne Mahmet ; alsô iegelich kristen rætet . sô ist mir daz wole bekant , daz die juden zehant jehent , daz ire got sterker sî . welicher under den drîen mich sorgen vrî machet , dem wile ich mîn sêl lân und disen zwein ab gestân . nû ist leider diser strît under juden , kristen ze aller zît . die heidene jehent sîn ouch niht . daz ist ein jâmerlich geschiht . ô|wê weste ich diu mære , welicher der tiurst wære , dem wolte ich mînen tisch geben âne aller hant widerstreben . sît ich den rehten niht en|wizzen kan und ich ir aller zwîvel hân , sô wile ich den edeln stein în teilen gemeine , ich meine den tisch der dâ ist mîn ; ze|wâr der muoz ir drîer sîn . .> den tisch hiez er vüre sich tragen . daz kan ich iu vüre wâr sagen , ein bîl dâ bereitet wart . dô wart niht langer gespart , den tisch hiez er mit heile teilen in driu teil . daz ein teil gap er ze stat sînem gote Mahmet , daz ander teil âne spot gap er durch der kristene got : daz dritte teil gap er gar vüre der juden got ze|wâr . er sprach : < swelicher sterker sî , der muoz mich tuon sorgen vrî , wan ich niht bezzeres wizzen kan . alsô sprach der vrum man : < und sî daz got der heidene gewaltic sî , der muoz mich scheiden von mînem ungemache gar , swenne mîn sêl von hinnen var ; sî aber der kristene got gewaltic , der helfe mir ûz nôt ; sî aber got der juden rîche gewaltic sicherlîche , der muoz mich niht von im verlân . >dâ mit diu sêle schiet von danne . nû sulen wir âne schande von der riuzen lande von dem küninge heben an , wie der dâr nâch rîchesenen began . er was gewalticlîche starc ; er hæte goldes , silbers manic marc . er hæte ein schoene wîp , diu was im liep sam der lîp . dâ bî hæte er ein tohter guot , der was er vrô und wolegemuot . si was sô schoene , daz ist wâr , daz man niender offenbâr vinden mohte ir|ne gelîch . des muotes wart si alsô rîche , daz si keinen man wolte nemen , wan der ir ze manne mohte gezemen . diu tohter dem vater liep was , daz er vore vröuweden kûme genas , sô er sie ane sehen solte . sîn herze , sîn lîp was ir holt . dô er alsô âne wîp was , als man von dem küninge las , dô giengen zuo die hêrren sîn . si sprâchen : < lieber hêrre mîn , sol ditz lant verderben alsô , daz ir sulet sterben , daz wir niht haben von iu ein kint , dem lande und liute gemeine sint vile genzlîchen undertân ? sulen wir gebresten hân , daz kumet dâ von , daz iuwer lîp niht wile haben ein wîp . des antwurte der küninc zehant : < ez muoz iemer daz lant von mînen schulden âne erben sîn , ich müge danne haben ein magedîn , diu mîner tohter sî gelîch , alsô sprach der küninc rîche . die hêrren sprâchen zehant : < sô sulen wir boten in diu lant senden sicherlîche , ob ieman ir gelîche müge vinden ein schoene maget , diu mînem hêrren behaget , sît ez mac anders niht gesîn . .> si santen boten zuo dem Rîn und in diu lant gemeine . dâ vant man niender ein , diu irem antlütze wær gelîch . daz sagete man dem küninge rîche , daz man gelîche niht vunt irem lîbe . < sô wile ich iemer âne wîp sîn , .> sprach der küninc guot , swie daz lant werde behuot . >dô wurden die hêrren ze râte dô , êr si beliben âne hêrren alsô , si solten êr zuo dem bâbeste kêrn und in mit goldum mit silber êrn , daz er dem küninge erloubete daz , daz er die tohter âne haz næme zuo einem wîbe , daz von ir beider lîbe got sie eines kindes beriet , daz daz lant nâch im hæte . des volgete in der bâbest dô , wan er des schatzes was vrô , daz man im gap silber und golt , dâ von er was dem küninge holt und erloubete im sicherlîche ze nemenne sîn tohter wünniclich . dô die boten kâmen , und der küninc , die riuzen vernâmen , daz er die tohter solte nemen mit rehte , des vröuweten sich ritter und knehte . der küninc was herzenlîchen vrô , wan er sante nâch den vürsten dô und nâch sînen mâgen , und begunde in allen sagen , daz im erloubet wære sîn tohter âne swære nemen ze einem wîbe ; iren êren und irem lîbe solte er pflegen als er kan . < der bâbest hât mir kunt getân , .> begunde er in dô verjehen , an mîner sêl dâ sol niht geschehen von der geschiht dechein leit ; alsô hât mir der bâbest geseit . .> die hêrren begunden al jehen : sô mohte ez wole mit rehte geschehen ; sît ez der bâbest erloubet hât , sô wær ez âne missetât . die hêrren begunden aber jehen : sô mohte ez wole mit rehte geschehen , wan ez der bâbest erloubet hæte . er sprach : < sît mich got ie beriet der schoenen tohter mîn , sô mohte mîn vröuwede niht grôzer sîn . >dâ mit er ûz in diu lant manigen vrumen boten sante , daz man im rîchiu kleider brâhte , wan er hæte im des gedâht , daz er gæbe rîchiu kleit al den sînen . als man seit , der tohter sîn hiez er geben an aller hant widerstreben von pfalel und von samîte gap er ir diu rîchesten kleit , diu ie dechein vrouwe an getruoc ; ze|wâr si wârn rîche genuoc . noch was der juncvrouwen unbekant , daz si iren vater zehant solte nemen ze einem manne dâ . si want , er wær anderswâ , der ir ze manne solte gezemen , unde den si solte nemen . dô seite man ir daz mære , daz ez ire vater wære . des wart si trûric und unvrô . in ire kemenâten gie si dô und nam ein scharpf schære . si sprach : < mir ist unmære mîn schoenez hâr daz ich hân und sol mîn vater sîn mîn man . daz hâr si von dem houbete sneit , ire guot gewant daz was ir leit : daz zôch si ab irem lîbe , daz selp wolegetân wîp . einen grâwen roc leit si an sich . si sprach : wærlîche nû , ich wile mich machen als ein scheme gevar . .> si zerkratzt ire antlütze gar , daz ir daz bluot ze tal ran . alsô begunde si her vüre gân vüre die vürsten âne zal , daz si sie sæhen überal . dô si sie dâ sâhen , gemeiniclîche si dâ jâhen , si wær dem tiuvel gelîch , diu ê was schoene und wünniclich . dô ditz ire vater ersach , wider sich selber er dô sprach : < hêrre , waz mac ditz gesîn ? waz wirdet der schoenen tohter mîn , daz si ist alliu bluotvar über ire antlütze gar ? .> den vürsten si alsô geneic . ire vater hinder sich seic vore leide und vore ungemache . dô er widerkam , gein in er sprach : ir hêrren , vart heim ze lande : mîn tohter diu hât schande an mich geleit vile sêre . sô wile ich niemer mêre erwinden , ir müezet wê geschehen des wile ich vore iu allen jehen . .> ein vaz er hiez bereiten trat , daz was gein der naht spat und hiez si verslahen schier . daz guot gewant leit man zuo ir und liez sie rinnen als ein wîp , diu gar hæte einen verschameten lîp . er sprach zuo sînem marschalke guot : < si muoz tuon den kratz , daz bluot , daz si umbsust hât getân ; des muoz si wole ze buoz stân . >dô der marschalc daz erhôrte , des küninges rede an ein ort , dô sprach er : < liebiu juncvrouwe mîn , ir müezet sô gar verstôzen sîn in disem vazze . mîn hêrr hât geschaffet , daz ich ez tuo drâte . .> diu juncvrouwe sprach trûriclîche : ê_daz ich in mînes vateres rîche wær gewesen sîn wîp , ze|wâr ich wile êr mînen lîp verliesen , wan ez nie geschach , alsô si wider den marschalc sprach ; wan von kristenen nie dechein man sîn kint ze wîbe gewan . .> in daz vaz man sie twanc . ire kleider wît unde lanc leite man zuo ir , diu wârn rîche . < hêrr got , mir niht entwîch ! .> sprach si , wan dû bist sô guot . man stiez sie ûf des wâges vluot . dâ mit si von dannen ran . diu selp maget wole|getân diu ran ze Kriechen in daz lant . daz wart dem küninge wole bekant , wan er stuont bî dem mer ze|wâr . er sprach : < tuo wâr , waz dort var in des wâges vluot , .> sprach er zuo einem vischær guot . der vischær vuor dem wâge nâch , als der küninc gegen im sprach . als er daz vaz swebente vant , er vuorte ez mit im an daz lant . dô sprach der küninc rîche , vile gar gewalticlîche : gebesæjet , lieben knappen mîn , waz in dem vazze mac gesîn . .> die selben ez ûf sluogen gar und nâmen in dem vazze war . dâ sâhen si ein schoene meit , diu was rein und unverzeit . die selben maget si viengen . vüre den küninc si giengen vile balde und vile schier . ire kleider truogen si mit ir . der küninc wider sie dô sprach : wer tet iu disen ungemach , daz ir gevangen sît gesant her zuo mir in ditz lant ? .> si sprach : der ez hât getân , ze|wâr ich den niht genennen kan : ez hât getân mîn unheil , daz ich dem wazzer wart ze teile . .> er sprach : <sagt mir , sît ir ein maget ? daz sol von iu sîn unvertaget . .> diu juncvrouwe sprach wünniclich : < daz weiz got von himelrîche , daz ich nie decheinen man bî mînem lebene gewan noch niemer gewinnen wile , wan ich hân nôt alsô vile erliten , .> sprach diu juncvrouwe guot , < als ir mich ûf des wazzers vluot sâhet her zuo iu vliezen . wollet iuch sîn niht verdriezen , ich klagete iu mînen kumber schier , wollet ir ez gelouben mir , wan_daz ez wær ein kintheit , ob ich iu mînen kumber kleite . .> der küninc zühticlîchen sprach : < mir ist vile leit dîn ungemach . an iuwern kleidern ich wizzen sol , daz ir sît edel und guot wole : ir habet vürstlîchiu kleit , alsô er der juncvrouwen seit . dâ mit er sie behielt . ire tugent sich niht en|spielt . si was bî im , daz ist wâr , volliclich ein halbez jâr , daz si nie getet , des si hæte schame . dâr nâch sie der küninc nam ze einer kone êlich , als ez wolte got von himelrîche . dô stuont ez unlanger , eines kindes wart si swanger , als ez got selber wolte , und als ez wesen solte . der küninc ein muoter hæte ze|wâr , diu was bitter gar , als noch diu übeln wîp sint : si müezen werden alblint ! die niht wellent guot sîn , man sol si trenken in dem rîne und dâr in versenken : des muoz ich ir gedenken . des küninges muoter ûz Kriechenlant diu was mit übel wole erkant , dâ von der vrouwen ungemach vile dicke dâ von ir geschach , wan si zuo dem küninge sprach : < dû soltest billich ungemach lîden umbe die hîrât dîn . man solte dich werfen in den rîn und dâr in versenken und dich ze tôde ertrenken , hâst dû genomen ein boesez wîp . wie kan diu gezemen dînem lîbe ? ich sage dir daz vürevol mit ir sô kan ich niemer wole geleben unz an mînen tôt . ich tuon ir hier vile grôz nôt . >dô daz der küninc erhôrte und sach , wider den marschalc er dô sprach : <lâ dir von mir entvolhen sîn , nim die alten muoter mîn ûf ein burc verr hin danne . jâ hât si leides vile getân der lieben hûsvrouwen mîn . lâ sie verr von uns sîn , dâ ich|es niht hôher noch müge gesehen . alsô begunde der küninc jehen . dô der marschalc erhôrte des küninges rede und sîn wort , dô vuorte er sie balde danne ûf ein burc wolegetân . ze den zîten was ein küninc balt geriten mit gewalt in daz lant ze Kriechen , und machete dâ manigen siechen , die wunt lâgen in den tôt , daz si liten grôze nôt . dô wart dem küninge geseit . der hiez ouch unverzeit ruofen zehant hervart . dô wart niht langer gespart , daz sulet ir wole gelouben mir , mit her leite er sich gein im schier an einem wazzer , daz was breit . dâ lâgen diu her unverzeit beide gegen einander . - dô wart diu vrouwe swanger , diu küninginne ûz Kriechenlant . einen briev si dem küninge sante nâch des marschalkes râte , als ire vrumkeit wole an stât . der briev dô geschriben wart . der bote huop sich ûf die vart . geschriben was dâr an ze|wâr , daz si ein kint offenbâr hæte gewunnen mit liehtem schîne , daz niemer schoener mohte gesîn . ein degenkint wær ez ze rehte , ez wær ritter oder kneht , allen liep , sô vrum ez wær . der briev solte sagen dem küninge diu mær . dô der bote von dannen schiet , sîn reise zuo der vrouwen geriet , des küninges muoter ûz Kriechenlant . wærlîche tet er ir bekant , daz er vuorte dem küninge ze|wâr einen briev offenbâr . er sprach : < liebiu vrouwe mîn , mir sol niht versaget sîn iuwer werderez botenbrôt : mîn vrouwe ist genesen von ire nôt und hât ein schoene degenkint . swâ vriunde unde mâge sint , die sulen des werden vröuweden rîche . ez ist ein kint wünniclich . mîn hêrr mac mich ze|wâr von mîner armuot gar scheiden und von mîner nôt . er gît mir rîchez botenbrôt . daz übel wîp wider in sprach : wente mir lieber nie geschach ! ich wile dir helfen ûz der nôt und wile dir geben daz botenbrôt , sô dû kumest von dem sune mîn ; dîn armuot sol verswunden sîn . .> si mahte in trunken , daz ist wâr , und hiez im sanfte beten dar . den rehten briev si im stal . daz selp si vore den liuten hal . einen andern briev si im leit in sîn brievaz weit . des morgenes dô der tac ûf brach und daz er den schîn sach , dô huop er sich drâte , daz er niht kæme ze spâte , und îlte von dannen zehant , dâ er den werden vürsten vant . dô er den hêrren an sach , vile zühticlîche er zuo im sprach : iu entbiut mîn vrouwe hôchgemuot iren willen und iren dienest guot und hât iu disen briev gesant und der marschalc von dem lande . .> den briev er dâ lesen hiez , als in sîn vrumkeit tuon liez . an dem brieve geschriben was , den man im vore der hütten las : der marschalc entbiut iu , hêrre , daz ein grôzer werre ist worden in iuwerm lande , des müezet ir haben schande . einen tiuvel hât mîn vrouwe getragen , daz wile ich iu vüre wâr sagen , ez ist gestalt als ein scheme . ein tiuvel ez schier hin neme ! ir müezet mit im haben schant , und komet ir iemer in daz lant , sô müget ir niht belîben . heizet sie von hinnen trîben . des habet ir vrume und ir , oder ir müezet herzensêr lîden unz an iuwern tôt . allrêrest sô hebet sich iuwer nôt : ez ist sô eislich getân , ez getar nieman sehen an . zehant dô der hêrre erhôrte disen werren , dô gewan er grôzen ungemach . wider sînen schrîbær er dô sprach : < schreip snelliclîche mînem marschalke rîche , wan er den briev seh an , daz er des niht las understân , erslac die hûsvrouwen mîn in ein vaz eichen , als si mir êr wart bekant , und sande sie ûz in diu lant vile balde und vile schier , daz kint læge zuo ir , daz eislich ist getân . wile er mîn boteschaft übergân , und er daz niht tuot zehant , er muoz mir rûmen daz lant ; und ist daz ich sie vinde , des ich niemer erwinde , er muoz mir lân den lîp sîn ; daz habe er ûf den triuwen mîn . vinde ich kint oder wîp , ze|wâr ez gêt im an den lîp . .> der bote îlet trat , als er in rîten bat , und vuorte den briev dem marschalke guot ; des wart trûric dô sîn muot . dô er den briev dâ gelas , wie reht trûric er dô was , daz kan iu nieman gesagen . sîn lîp begunde verzagen . des vorhte er des küninges zorn , daz sîn lîp wær verloren , ob er nû daz liez , daz sîn hêrr tuon hiez . ein vaz gewan er drâte . die vrouwen er weinente bat , daz si im vergæbe daz , er müeste sie slahen in ein vaz ; des mohte kein rât sîn . si sprach : wem sol daz kindelîn belîben ? daz solt dû mir sagen . .> er sprach : man sol ez ouch tragen zuo iu in daz eichîn vaz ; oder er des weinenes niht vergaz . dô sprach diu vrouwe wole|getân : daz ich die hulde verloren hân und mînes herzen swære , weste ich , wannen daz mære , von welichen sachen ez wær geschehen , der mir des wolte ein wênic verjehen - ich hiete mich êr geleit in ein suht , êr ich dechein unzuht hiete an ihtiu began - , ich kunde ez vile wole understân . .> waz sol ich mêr dâ von jehen ? sô manic klage wart nie gesehen als umbe daz kleine kindelîn und umbe ire minniclîchen schîn . in dem vazze man sie versluoc . daz kint man zuo ir truoc und guoter kleider ein michel teil . riuwe und jâmer was ir wole veil man stiez sie ûf des wâges vluot . dô ran diu schoene vrouwe guot in die Tiber , daz ist wâr , ûz dem mer offenbâr ze Rôme vüre die grôzen stat , als sie gotes will bat . dô was ein Rômære gegangen mit swære ze der Tiber ûf die brügge , dem was wê in dem rügge , und hæte daz büllisch fieber gar . der sach daz vaz , daz ist wâr , in der tiefer vliezen . < ir lât iuch niht verdriezen , .> sprach er zuo einem vischær , daz vaz sî vol oder lær , bringet mir ez her an die stat . iuwern lôn gibe ich iu drâte . .> der vischær tet , als er in bat . er brâhte daz vaz an die stat . daz wart zerbrochen an der zît . diu kleider man zesamene leit . diu vrouwe was minniclîche getân . mit zühten sie der Rômær an sach und sprach : <frou guot , got habe iuch in sîner huote , iuch und daz kleine kindelîn - dâ von ich ez wile ziehente sîn . alsô er wider die vrouwen sprach : < ir habet bî mir guoten gemach . .> daz kindel und die vrouwen guot behielt er ; des wart si wolegemuot , diu edel Rômærinne . von Kriechen diu küninginne übergie der vrouwen willen nie , swâ si saz oder gie . nû lâzen wir die rede stân und grîfen von Kriechen den küninc an , der dort mit sînem her lac . vore leide er decheiner vröuweden pflac . doch gesiget der küninc ze|wâr den heidenen an vile gar und vuorte si heim gevangen . ez was im wole ergangen . dô er ze lande kêrte , als in sîn vrumkeit lêrte , und den marschalc ersach , wie klagest dû mînen ungemach , .> sprach er , < lieber marschalc guot ? ez wart zornic mîn muot , dô man mir dînen briev las . wie reht trûric ich was , daz kan ich dir niht gesagen : mîn herze , mîn lîp wolte verzagen . dô mir wart kunt von im getân - dô muoste mîn vröuwede zergân - , daz ez als ein tiuvel wær , dô wart mîn herze swær , wan mir leider nie geschach . ich muoz leider ungemach lîden von dem brieve dîn . >dô sprach der marschalc : < hêrr mîn , den briev den ich gesant hân , dâ was daz niht geschriben an . mîn briev sprach , daz nie dechein kint , diu ê noch sît geboren sint , nie sô schoenez wart getân . .> der küninc sich roufen began . vore jâmer und vore leide viel er ûf die heide , daz er ein wort niht en|sprach , noch weder gehôrt noch gesach . er hiez den boten vüre sich gân . er sprach : < sage mir , verteilter man , wie ist dem brieve geschehen ? der wârheit solt dû mir verjehen oder ich tuon dir den tôt . .> diu vorht dem boten gebôt , daz er sprach : < lieber hêrr mîn , ich kan niht wizzente sîn , wie dem brieve sî geschehen , wan eines wile ich iu verjehen : dô ich kom zuo der vrouwen mîn , diu iuwer muoter sol sîn , dâ beleip ich über naht . ob si iht arges mir habe gedâht , des kan ich gesagen niht . in der tiuvel hât mit ire pfliht ! .> sprach der küninc an der stat . < den briev si dir verkêrt hât . vüre zorne hiez er gâhen , sîn muoter vâhen , und hiez sie vermûren êwiclîche . dâ muoste si , diu sunderic , büezen unz an iren tôt mit smerzen , jâmer unde nôt . ich liet billich ungemach , alsô der küninc ûz zorne sprach . ouwê mir vile armen ! wie lützel ich erbarme dem almehtigen gote ! des muoz ich lîden spot umbe die lieben vrouwen mîn sô muoz ich iemer trûric sîn . er gedâhte : ich muoz ze Rôme gên und wile dâ in buoz stên umbe mîn angestlich getât , die mîn lîp begangen hât . ze Rôme huop er sich an der stat . in grôz buoz er dâ trat . dô was dem bâbeste gesaget mær , daz ein edel vrouwe wær und ein kleinez kindelîn , daz niemer schoener kunde gesîn , zesamene geslozzen wære in ein vaz mit swære , und wær ze Rôme gerunnen gar ; des hæte genomen ein burgær war , der hæte sie behalten schône . < sô wile ich im geben ze lône , .> sprach der bâbest , ûze urkunt : ich wile im vüre sîn sünde geben und vüre sîn missetât , die sîn lîp begangen hât , daz er behalte die vrouwen guot ; sîner sêl er ein grôz ertuot ; und beheltet er sie schoene , im gît got der êren krône . ander nâch den küninc ze urkünde ruowen dâr nâch sîn sünde . von Kriechen was er genant . ze Rôme gie er , dâ er vant unsern vater , den bâbest ze|wâr . sîn sünde wolte er sagen gar , die er an sîner vrouwen guote getân hæte , und den übermuot . daz was dâr nâch ze|wâre in dem vünften jâre . ze den zîten got der rîche manet ouch anedæhticlîche den küninc von riuzen , daz ist wâr . er gedâhte : ich wile mîn sünde gar büezen , die ich begangen hân an mîner tohter wolegetân , wan ich ez gar umbe sust tet ; sie en|half weder vlêhe noch bete , si muoste den tôt von mir dolen : ûf daz wazzer hiez ich sie bolen , dâ hât si verloren iren lîp . ich gesach nie sô schoenez wîp . ze Rôme wile ich mich heben an und wile in grôzer buoz stân . ze Rôme der selp küninc gie , wan im diu riuwe sîn herze vieng . dô iegelich küninc ze Rôme kam und der bâbest ire bîht vernam , dô weste der bâbest diu mære , daz ez diu vrouwe wære , die der Rômær hæte behalten , daz junc kint und die alten . dô si ire sünde hæten geseit und iren bresten gekleit dem bâbeste an gotes stat , der bâbest die vürsten beide bat , daz si in sîn hûs sæzen und sîn brôt mit im âzen . dô sante der bâbest âne swære nâch dem Rômære , und bat in durch den willen sîn , daz er bræbte daz kindelîn und die vrouwen dâ ze stæte . daz was sîn vlêhe und sîn bete . dô brâhte der burgære die vrouwen âne swære ; diu truoc dô an ire rîchiu kleit , als ich iu vore hân geseit . dô si dâ gesâzen , getrunken und geâzen , dô sprach der bâbest : < hêrr guot von riuzen , nû sît wole|gemuot ! sehet ir iht gerne iuwer kint ? er sprach : < ich wolte sîn blint , daz ich solte sehen die tohter mîn und iren werden liehten schîn . >dô sprach er : < hêrr von Kriechenlant , ob iu iuwer hûsvrouwe wirdet bekant , woltet ir des iht vrô sîn ? ><jâ , lieber hêrr mîn , daz ich sie sehen solte an , sô wær ich gar ein sælic man ; dâr umbe sô wolte ich geben , sô mich got lâze leben , mînen vuoz und mîn hant , daz si mir noch würde bekant . der bâbest zühticlîchen sprach : ein ende habe iuwer ungemach und iuwer herzensêre , nû habet beide vröuwede und êre ! .> der bâbest gie ûz vüre die türe . die vrouwen wîste er hin vüre und daz klein kindelîn . ire vröuwede kunde niht grôzer gesîn . dô si die vrouwen an sâhen , dô begunden si beide gâhen ; daz was an in ein guot sin . der bâbest sprach : < nemet iuwer tohter hin , hêrr küninc von Riuzen , diu ist guot . >dô wart der küninc wolegemuot . gein dem von Kriechen er dô sprach : < nû sît vrî vore ungemache ! habet iu wîp unde kint ! al die êr geboren sint , die wurden in irem rîche nie sô vroelîchen . dô was ire vröuwede niht ze kleine . die vrouwen und daz kint rein vuorten|si beidiu gelîche heim in ire rîche . dâ wart si schoene ein küninginne . nâch êren kunde si rinc beidiu tac unde naht . dâ wart vröuwede ûz der aht . daz sulet ir wizzen alle , si lebeten mit grôzem schalle und mit grôzer wirdicheit . alliu wünne was in bereit , und wurden ergetzet gar alles des in ie gewar von gote von himelrîche , dem niht ist unmügelich . der gebe uns daz êwic rîche und mac uns alle vröuwedenrîche . ich wile iu allen tuon bekant , daz ze Babilône in dem lande stuont ein turn wolegetân , als ich iu vore gesaget hân . des houch was lanc unde wît . reht an der selben zît solten die mûrære ze himel âne swære den selben turn gemûret hân : daz wolte got selber understân , wan er die zwô und sibenzic zunge mit sîner ordenunge in allen in ire herze gebôt . des muosten si lîden nôt , wan swelicher morter wolte , als er haben solte , dem truoc der ander niht wan stein , dâ von sô was ire mûren kleine . die zunge wir hiute haben von in und ouch ze|wâr den selben sin . kristenen , juden , heidene ze|wâr habent die selben zungen gar . die zunge wile ich bescheiden von juden und von heidenen . dâ was ein zunge under , die nenn ich iu besunder , diu was von jüdischer ê . si hæten dechein zunge mêr . ire sprach was Ebrasch genant . in was niemer sprach bekant . dâ von sint si gescheiden von kristenen und von heidenen . si habent ouch wunderlîchen site , dâ wellent si sîn behalten mit : des müezen si betiuret sîn , daz si niemer decheinen wîn trinkent mit der kristenheit ; daz sî iu allen vore geseit . doch lêr ich iu erkennen , die zwelive wile ich iu nennen , die dâ kristene sint genant ; daz si iu werden bekant , des ich guoten willen hân . ze Walhen wile ich heben an . ich wile iu zeigen ir gestalt : er sî junc oder alt , die tragent allouben , daz sulet ir mir gelouben , unde wît rocke ze|wâr , daz sulet ir wizzen vüre wâr . die habent kristenlîchez leben und wellent got ire sêl geben . die andern sprach habent die winde , und lêrnt sie ouch iriu kint . doch sint si kristenen genant unde Kristenliut bekant , wan si habent kristenlîchen site , dâ sint si behalten mit , und sint wunderlich liut , als ich iu bediute , daz maniger muoz lîden nôt : der einer slehet den andern ze tôt . diu diutisch sprach ist diu drit zunge in irer ordenunge , diu kan niht kristenlîcher sîn . die diutischen sitzent umbe den rîn , enmitten in der Swâben lant ; dâ ist diu diutisch zunge erkant . ez lît ouch dâ ein gegenlîn vile nâhen , mitten an dem rîne , daz ist diu wettere genant . ze Swâben ist si wole erkant . si ezzent kleibaschen und gênt umbe naschen und leckent daz koch ab der want daz ist manigem dâ bekant . butern ist ire bezzistiu spîse ; daz izzet der junc und der grîs . die selben habent einen site , der volgete in ze allen zîten mit : wanne die muoter vile tiur machet daz koch bî dem viure , und hât den löffel in der hant , und iriu kint umbe sie stânt , und daz ein weinen began : < gip mir lövel lecken an , schoeniu liebiu muoter mîn , daz ander sprach : < ez sol niht sîn , wan ire liep ist gegen dir blint ; ze|wâr ich bin ouch ire kint , >sô weinet daz kleine ot vüre sich dar . des nimet daz alter vile wole war . < dû solt mîn muoter mit vride lân . si gît mir oder dir oder si lecket in an , ich meine den löffel den si hât und in dem koche mit umbe gât . wo wê ! der in sol lecken , des munt muoz dâr nâch smecken ! si ezzent daz koch sunder wân vüre wurzen und vüre safrân . di Vranken habent ouch diutisch zunge ze|wâr in der ordenunge , und wellent guot kristen sîn . ire waz ist kurz sam umbe den rîn . die Sahsen ouch diutisch sint . alsô sint ir wîp und kint . die tragent ouch ze|wâr alle kurzez hâr und gürtel breiter danne ein span . si volgent manigem manne . allez daz in guot ist , daz tuont si gar âne allen list . durchn ist mir wole bekant , und weiz wærlîche daz lant . si habent diutisch zunge in ire ordenunge und lebent nâch kristenlîchem site , dâ si ire sêl behaltent mit . mischer habent ouch diutisch zunge . der êren sol man in gunn, und sint wârhaft liute . wær niht wan der hiute , swaz der selp gelobete gar beidiu still und offenbâr , er gæbe êr allez daz er hæte , êr er dechein bôsheit tet ; daz er bræche sîn wârheit , daz wær im âne mâzen leit ; und wær ouch ein vile guot lant , liez ez roup unde brant . dâ sint vile hêrrn gesezzen , die dunkent sich vermezzen . ir einer vertreit dem andern niht . daz ist ein jâmerlich geschiht . dâ von ist roup unde brant den armen liuten erkant , die gerne mit gemache sâzen und ires trûrennes vergæzzen , von den selben hêrren . si stiftent manigen werren under in ze allen zîten beidiu nâhen unde wîten , dâ von daz lant niht vride hât an decheiner stat . ze Tyrol in dem lande dâ lebet man âne schande , und ze grôz ist ir vile , die ich niht al nennen wile unde niht genennen kan . got in aller êren gan . die sint ouch diutisch ze|wâr in dem lande überal gar . Beiern ist ein diutisch lant , daz ist mir wole bekant . daz sint güetic liute . swer nihte hât wan der hiute , der giutet mêr danne ein man , der tûsent marke geleisten kan . daz ist ze|wâr der Beier sit und volget in ze allen zîten mit ; und sint ouch koufliute , als ich iu bediute , die rîchesten di man vinden kan , daz sage ich iu ane wân , mit zierde unde mit gewande . daz verkoufent si âne schant . die kerndner ouch diutisch kunnen . der er|ne muoz man in gunnen . hirsebrîn ist ire spîs , daz izzet der junc und der grîs . geizîn backen habent si vile . vüre wâr ich iu daz sagen wile . swînîn sint in vremede genuoc : si sint niur zuo dem brîn kluoc . die stirær die sint diutisch genant , daz ist mir von in bekant . si habent vile kropfetær liut . si rîtent sam die briute und sitzent ûf den alben in dem lande allenhalben . mir ist ouch vile wole bekant , daz ze Ôsterrîche in dem lande ist kornes und wînes vile . der ez gerne koufen wile , dem gît man ez vile ringe umbe sîn pfenninge . dannoch habent si einen site , der volget in ze allen zîten mit : si tragent vile breiter swert . ire herze , ire lîp niur vehtennes gert . swer dâr zuo hât einen grâwen roc und dâr zuo einen kurzen loc und hantschuoch von ringen ze|wâr : beidiu still und offenbâr mit dem sô wile er vehten . er kan sich wole gerehten . hât er dâr zuo ein wâmeiz guot - ze vehtenne stêt in der muot , ein gollier an dem halse sîn , in dûhte , er bestüente ein eberswîn ; des swuor er wærlîchen wole . ire herze ist untriuwen vol . diu viert zunge ist mir bekant in der werden riuzen lande . dâ habent die pfaffen sunder art : sô si zuo der messevart sulen gên und gote dienen , sô begênt si ez anders danne ze Wienen . si lesent anders danne die pfaffen . daz selp in got hât beschaffen . si begênt anders die wandelunge , die pfaffen alt unde junc . man mac die vünften zunge in kristen ordenunge vinden in der Kriechen lande . als si got ze kristene hât bekant , daz sage ich iu bescheidenlîche . si sint âne mâzen rîche . âne glocken sint si dâ ze|wâr . an geliute gênt si ze kirechen gar , wan si der glocken niht en|hânt . aller list ist in bekant . diu sehst zunge ist uns bekant ze Bêheim in ir selbes lant . di selben habent ouch kurzez hâr , daz sage ich iu vüre wâr . bider ist ire bezzistez getranc , dâ bî ist in diu zît niht lanc . ez trinket ein beheimer bider ze|wâr danne diutischer vier . daz sulet ir wizzen alle , si lebent in grôzem schalle mit kleidern und mit spîsen ezzent die jungen und di grîsen , und sint die bezzisten wirdet ze|wâr , daz sage ich iu vüre wâr . daz ist ze|wâr der Bêheim sît und volget in ze allen zîten mit . diu sibent zunge ist Pôlân , vüre wâr ich iu daz sagen kan . swære allerhoehst dâ ist beschoren ûf dem houbete ob den ôrn , der ist der edelst ze|wâr , daz sage ich iu âne zwîvel gar . die ahtet zunge ich nennen wile , der ist niht wênic , ir ist vile . die selben sint Schotten genant , ire leben den kristenen ist bekant . in Iberni ist ire stat . vile guoter liut man under in hât . daz sage ich iu an zwîvel wole , als ich ez iu sagen sol , münich habent si under in vile ; dâ mit gibe ich der rede ein zil . sô ist diu niund zunge bekant in der ormenige lant . die selben guot kristene sint , und ire wîp und ire kint ; die lebent gotelîchen gar , daz saget uns daz buoch vüre wâr . die zehent zunge ich nennen wile , der selben ist leider niht ze vile ; doch heizent si die môren und gênt als die tôren und sint swarz an der hiute - vile swarz sint ouch die briut , und habent zende die sint wîz . iren lîp habent si niht mit vlîze . swer allerswerzzt ist getân , ze|wâr der muoz vüre gân . er ist der edelst under in , und ist ire reht und ire sin . noch kan ich niht vergezzen , di einliv zunge wile ich mezzen : die sint franzois genant , und sint sô hêr in ire lant , daz si decheinen diutischen man niender vüre wirde wellent hân . si sint guot urliugære , daz ist in dâ niht swære , und habent ritter unmâzen vile . der rede gibe ich hier ein zil . noch kan ich niht vergezzen einer zungen vile vermezzen : daz ist daz wert Ungerlant . niht ritter ist dâr inne bekant , wan ez in versmâhen wile . ir sint âne mâzen vile , die grâven wellent al sîn . man vindet niender umbe den rîn sô manigen grâven wolegetân . swer kûme driu ros geleisten kan und einen engen roc ze|wâr , hât er dâr zuo langez hâr , sô ist er gar ein grap genant über al in Unger lant . von den küningen . küninc Karls sun der keiser machete einen küninc der hiez Bernhart und was der êrst küninc der ie gemachet wart . dâr nâch starp keiser Karl von gotes geburt ahte hundert jâr und zweliv jâr . dâr|nâch sîn sun Ludewîc wart keiser nâch gotes geburt ahte hundert jâr und vünvzehen jâr . küninc Bernhart krieget mit küninge Ludewîgen und sîn vater machete in ze küninge , keiser Karl . daz geschach nâch gotes geburt ahte hundert jâr sechzehen jâr . Ludewîc der keiser rîchset sehs und zweinzic jâr . dâr nâch starp er . daz geschach nâch gotes geburt ahte hundert jâr und eins und sibenzic jâr . küninc Ludewîc betwanc Germaniam . Lôtrius betwanc Lamparten und Carolus Galliam . si wârn drî brüeder und teilten ez mit einander gar guotlich . daz geschach nâch gotes geburt ahte hundert jâr und eins und vierzic jâr . dâr|nâch sancte Martin wart erhaben . nâch gotes geburt ahte hundert und einez und vünvzic jâr vüre wâr . dâr|nâch starp Lôtrius der keiser . nâch gotes geburt ahte hundert jâr und vünv und vünvzic jâr . küninc Lôtrius sun rîchset nâch im , der hiez Ludewîc und der selp viel sich ze tôde ab einem soler . und in dem selben jâr wurden in der kristenheite hunger erkant . nâch gotes geburt ahte hundert jâr und zwei und sechzic jâr . dâr|nâch wart Vormatia die stat an dem reine von doners blicken verbrant . Regensburc des selben jârs wart zervüert und verbrant und ein grôz hungerjâr , daz ein mennische daz ander az . nâch gotes geburt ahte hundert jâr und niun und sechzic jâr . dâr|nâch wart keiser Heinrîch und ertoetet vile hungers in der scherne . dâr nâch starp er nâch gotes geburt niun hundert jâr und sehs und vierzic jâr . dâr nâch küninc Otto wart ze Rôme keiser nâch gotes geburt niun hundert jâr und ahte und sechzic jâr . des selben jârs geschach ein grôz zeichen . dô wart die sunne gestalt als si viurîn wær . nâch gotes geburt niun hundert und sibenzic jâr . dâr nâch des selben jârs kômen vüre keiser Otten sehs und zweinzic bischolve , die den sent vore im besâzen . dô sach man , daz ze selben zît von himel her ab kom ein trache und vlôch gegen dem ertrîche , und ein viurîn stein als grôz als ein zentner viel ouch von dem himel her ab . dâr nâch lebet keiser ott drîzehen jâr . daz geschach nâch gotes geburt niun hundert und vier und niunzic jâr . des selben jârs wart sancte Kolman erhangen von den ôsterrechærn in der stokkerau bî wienn und wart begraben ze melch nâch gotes geburt tûsent jâr und zweliv jâr . dâr|nâch herzoge Heinrîch von Payrn wart roemischer küninc und betwanc Bêheim und Italiam daz dâ heizet lambarten und herzogen Bodislaum der wint . dâ machete er im allez undertân und starp , nâch gotes geburt tûsent jâr und niun jâr daz geschach . dâr nâch küninc Heinrîch von Bonifaziô dem bâbeste wart gesegenet und gekroenet und rîchsete drîzehen jâr und starp nâch gotes geburt tûsent jâr und vierzehen jâr . dâr nâch welt man keiser Kuonrât , der rîchset vünvzehen jâr . ze den selben zîten wart die stat ze Spîr gestiftet bî dem reine nâch gotes geburt tûsent jâr und vünv und zweinzic jâr . dâr nâch küninc Kuonrât starp ze Spîr nâch gotes geburt tûsent jâr und vierzic jâr . dâr nâch starp sancte Küenigunt nâch gotes geburt tûsent jâr und ahte und vierzic jâr . dâr nâch wart erwelt küninc Heinrîch , küninc Kuonrâtes sun , und rîchset ahtzehen jâr . nâch gotes geburt tûsent jâr und zwei und vierzic jâr . dâr nâch keiser Heinrîch ze dem andern mâl betwanc er ungerne . nâch gotes geburt tûsent jâr und zwei und vierzic jâr . dâr nâch küninc Heinrîch und sîn hûsvrouwe Elisabêt wurden geweicht nâch gotes geburt tûsent jâr und siben und vierzic jâr . dâr nâch herzoge Cun wart von Peiern von keiser Heinrîchen vertriben daz er ellende wart und starp in dem ellende . nâch gotes geburt tûsent jâr und sehs und vünvzic jâr daz geschach . dâr nâch starp keiser Heinrîch . dâr nâch die keisærinne Agnes nam sînem sune daz herzogetuom und vertreip in von dem rîche sehs jâr . nâch gotes geburt tûsent jâr und siben und sechzic jâr . dâr nâch vrouwen Angnesen sun wart ze keiser erwelt und hiez keiser Heinrîch und machete einen küninc ze Ungern der hiez Salomon nâch gotes geburt tûsent jâr und vier und sibenzic jâr . dâr nâch küninc Kôtweich wart gewîhet nâch gotes geburt tûsent jâr und zwei und ahtzic jâr . dâr nâch vienc keiser Heinrîch einen bâbest hiez Paschalis . nâch gotes geburt einlif hundert jâr und vier jâr daz geschach . dâr nâch keiser Heinrîch besaz die burc zuo Bresburc nâch gotes geburt einliv hundert jâr und ahte jâr . dâr nâch keiser Heinrîch keiser Heinrîches sun vertreip sînen vater von dem rîche , dâr nâch starp sîn vater und der herzoge Liutbalt von Ôsterrîche nam sîn tohter die Angnes hiez zuo einer êwelîchen kone . nâch gotes geburt einliv hundert jâr und niun jâr . dâr nâch die Sahsen überwunden und gesigeten keiser heimerîchen an , nâch gotes geburt einliv hundert jâr und vünvzehen jâr daz geschach . küninc Kuonrât herzoge Vriderîch bruoder von Payrn , keiser Heinrîches mâc , der wart erwelt ze küninge . dô wart gelobet des küninges tohter von Ungern , der dâ belân hiez , und gegeben küninc Kuonrâtes sun . dâr über nam si der marcgrâf zuo einer kone nâch gotes geburt einliv hundert jâr und ahte und drîzic jâr . dâr nâch küninc Kuonrât und küninc Ludewîc kriegten mit einander under einem bâbeste der Eugenius hiez . dâr nâch starp küninc Kuonrât nâch gotes geburt einliv hundert jâr und vierzic jâr . dâr nâch ze küninge wart herzoge Vriderîch des herzogen Vriderîches sun von Swâben . nâch gotes geburt einliv hundert jâr und zwei und vünvzic jâr , daz ist wâr . der selp küninc Vriderîch wart von Adrianô dem bâbeste geweicht nâch gotes geburt einliv hundert jâr und sehs und vünvzic jâr . dâr nâch der selp küninc Vriderîch ze dem andern mâl kom er ze Lamparten und betwanc die von Meilân , daz si sich mit im vriden . nâch gotes geburt einliv hundert jâr und siben und vünvzic jâr . dâr nâch an dem andern jâr dô wart ein burc in Bêheim verbrant von einem der Rodanus hiez von den ôsterrechærn , ze den selben zîten gesiget keiser Vriderîch von Swâben einem bâbeste an der Felix hiez von den von Meilan . nâch gotes geburt einliv hundert jâr und zwei und sechzic jâr . dâr nâch küninc Steffan von Ungern nam herzogen Heinrîches tohter vrouwen Agnêten . des selben jârs keiser Vriderîch vuor gein Ôsterrîche , hêrr Vriderîch von Stoufen was sîn niht , der was der ander . nâch gotes geburt einliv hundert jâr und sehs und sechzic jâr . hier hebent sich an die vürsten von Ôsterrîche und von steire . der êrst marcgrâf in Ôsterrîche der dâ rîchset der hiez Albreht und lebete sechzehen jâr ze Ôsterrîche und starp . dâr nâch sîn sun der ernest hiez besaz daz marchgraventum und rîchsete niunzehen jâr . dâr nâch wart er erslagen von den Sahsen in dem streit . dâr nâch Marcgraf ernestes sun , der Liutbalt hiez , rîchset nâch im . den selben Beier und Bêheim mit allem sînem her bî Meverberc mit einem veltstreide überwunden nâch gotes geburt einliv hundert jâr und eins und ahtzic jâr . dâr nâch rîchset der drit Liutbalt in Ôsterrîche sechzehen jâr und starp , dâr nâch sîn sun Liutbalt rîchset der milte . der selp nam keiser Heinrîches tohter vrouwen anegnet . der selp maht und stifte daz klôster ze Niuwenburc bî der tuonau nâch gotes geburt einliv hundert jâr und vier und ahtzic jâr . und der selp hêrr Liutbalt stiftet ein klôster ze dem heiligen krûze in Ôsterrîche . dâr nâch der vierde Liutbalt über einez und zweinzic jâr starp er . und merket , daz der selp Liutbalt gewan bî sîner hûsvrouwen , die vrouwe Angnes hiez , ahtzehen kint . der selben kinde sturben sibeniu in der jugent . dannoch beliben sehs sûne und vünv töhter . die selben komen zuo grôzen êrn . dâr nâch sîn sun Albreht hæte under handen alle die hêrschaft die zuo dem marcgrâven gehoernt und pflac dâr . dâr nâch Heinrîch der ander sun lebete langer danne ir decheiner und was dem vater der unliebest und wart der vrumest under in allen . Liutbalt der drit sun wart herzoge ze Peiern . der vierde sun hiez ernest . der fuenftsun hiez ott , der wart ein guot pfaffe und wart ein münich . dâr nâch wart er bischof ze Vreisinc . Liutbalt des herzogen sun ze Peiern starp ze Ôsterrîche , nâch im kom herzoge Heinrîch , sîn bruoder , der selp nam keiser Lôtharn tohter und der selp stift daz herzogetuom ze Ôsterrîche und stifte daz klôster ze den Schotten ze wienn in der stat nâch gotes geburt einliv hundert jâr und sehs und ahtzic jâr . dâr nâch über einez und zweinzic jâr starp er . nâch im kom sîn sun Liutbalt und wart gewaltic in Ôsterrîche und in steire . dô wart küninc Reichart von Èngellant ze wienn gevangen von dem selben herzogen Liupolt nâch gotes geburt einliv hundert jâr und zwei und ahtzic jâr . von dem selben hêrren wart Ôsterrîche , wienn und die neustat gerîchet und an dem nâhesten jâr wart die neustat gemachet . dâr nâch der selp herzoge Liutbalt viel von einem pfaerd sich ze tôde . der selp lie zwêne süne . der ein hiez Vriderîch der wart herzoge ze Ôsterrîche , der ander herzoge Liutbalt ze steire . nâch gotes geburt einliv hundert jâr und driu und niunzic jâr . der dritte herzoge Liutbalt starp ûf dem goteswege . nâch im kom sîn bruoder herzoge Liutbalt , der besaz Ôsterrîche und Steir . mit guotem vride beschirmet er si , beidiu lant, und rîchset zwei und drîzic jâr und stift ein grâwez klôster und ein convent ûf dem velde daz dâ heizet der liljen velt nâch gotes geburt zwelif hundert jâr . dâr nâch an dem zehenden jâr starp er ze puelln , dô er hæte verswenet keiser Vriderîchen und Alexandrium den bâbest . des selben hêrrn lîchnam wart bestatet ûf sancte Benediktes berc . nâch im kom hêrr Vriderîch . der besaz Ôsterrîche , steir , kernte , und sînem bruoder Heinrîchen wart mettelîche diu burc geantwürtet und dâ von wart die selp burc niffen geheizen . ze der elbenzît wart Erdebidem und die stat ze Prihsen versanc und ze Rôme regenete rôtiu erde über tac und naht und snê sneibt von himel , der wart ze bluot . nâch gotes geburt zweliv hundert jâr und zwei und drîzic jâr . nû merket daz von dem vierden herzogen Liupolt komen vier töhter . die ein hiez Margareta , diu nam keiser Vriderîches sun der Heinrîch hiez und wart ze roemischer küninginne . die ander Angnes hiez , die wart herzoginne ze Sahsen , diu drit constancia hiez , diu wart marcgrâvinne ze meischenne . di vierd Gêrtrût hiez , diu wart lantgravinn ze dwergen . nâch dem allensament der fuenft herzoge Vriderîch læt sich mit sînen her gegen dem küninge belân von Ungern bî einem wazzer daz di litte heizet ze wer und behabet daz velt mit vürsten und mit hêrrn und entschumpfiert si gar . nâch gotes geburt zweliv hundert jâr und sehs und vierzic jâr . dâr nâch des küninges sun von Bêheim , küninc Ôtachers bruoder , nam vrouwen gedröuten di herzoginne , herzoge Heinrîches tohter von Medelich ze einer êwigen kone . dâr nâch starp er nâch gotes geburt zweliv|hundert jâr und ahte und vierzic jâr . dâr nâch dâ des küninges sun von Bêheim tôt was , dar nâch herzoginne gedröuwet nam herzoge Herman von Paden zuo einem êwelîchen manne , und gewan bî ir zwei kint . die ein wart herzoginne zerkarnt und daz ander kint hiez Vriderîch . dâr nâch lebet der selp herzoge von Paden kûme zwei jâr und starp nâch gotes geburt zweliv hundert jâr und eins und vünvzic jâr . nû swellt ir iuch merken daz vrouwe Constantia die marcgrâvinne von meisen gewan einen sun der hiez Dietrîch der marcgrâf . dâr nâch von dem küninge von Bêheim und von sînem sune Ôtacher : dem wart daz lant undertân ze Ôsterrîche , und wurden sîn reht erben . dâr nâch sante der küninc von Bêheim sînen sun Otacher ze Ôsterrîche in daz lant und ze steire , daz er ez betwunc . nâch marcgrâve Hermannes tôde von Paden nam er vrouwen Margarêten zuo einem wîbe . und merket daz küninc Ôtacher von Bêheim die voregenanden lant Ôsterrîche , steir und sîn rîche ze Bêheim und kaernt und krâne und Egeris besaz gewalticlîche . dâr nâch swellt ir wizzen , daz keiser Vriderîches sun gewan bî sîner hûsvrouwen vier töhter . die Agnes hiez . der nam herzoge ott einiu von Sahsen , die ander der küninc von Hispani , die dritte der herzoge von Brâbant , di vierde der küninc von Bêheim . dâr nâch ein küninc gewaltic wart , der sîn guot niht vore êren sparte . der was geheizen Otto , daz buoch nennet in alsô . er was ein gewaltic man , als ich von im vernomen hân . dô was ein herzoge von Ôsterrîche , des tugent der was niht gelîch in büllen und in der kristenheit . diu tugent , diu wârheit was im niht leit . der selp vurst ze hove reit . er vuorte golt und rîchiu kleit . dô er den keiser an sach , ein wort er zühticlîchen sprach : < got grüeze iuch , hêrr unverzeit ! nâch golde iuwer herzeiet . dâ von hân ich mich wole bedâht , ich hân iu schoenez golt brâht , wærlîche zwei hundert marke , alsô sprach der vurst karc . <dâ mit sulet ir entvangen sîn , .> sprach er , < lieber hêrr mîn . >dô der küninc daz golt ersach , zuo im versmæchlîche er sprach : ânentriun ditz ist rôtez golt , dem bin ich inniclîchen holt . ich muoz sîn haben mêr ze|wâr , hêrr herzoge , sage ich iu vüre wâr . >dô der herzoge erhôrte des küninges versmæhtiu wort , er sprach : < sol ich niht anders hân von iu , sô hân ich missetân , daz ich iu brâht hân mîn golt . ich hiete daz wole umbe iuch verschult , daz ir mir iuwer versmæhiu wort iht teiltet mit unz an ein ort . ze|wâr ir habet des goldes niht mêr , wan ez mich riuwet sêr , daz ich sîn sô vile hân brâht ; ich hân mich übel verdâht . gebet mir geleit , ich wile von hinne . ze|wâr ir werdet des von mir inn, daz iuch daz golt von mir verbiret und iu niemer ein lôt wirdet . >dô sprach der keiser zehant : < ze|wâr rûmet ir mir niht mîn lant , sô sulet ir wizzen ze|wâr , daz ich iuch smæhe offenbâr in iuwerm lande ze Ôsterrîche . ich muoz des goldes sicherlîche mêr haben . ez ist sô guot , daz ez mînem herzen sanfte tuot . >dô sprach der vurst ûz Ôsterlante : <sô muoz ich werden geschant , als ich von disem lande kêr , ob iu des goldes iht werde mêr . >dâ mit er an der selben stat schiet von dem keiser trat . geleite gap er im sicherlîche in daz lant ze Ôsterrîche . dâ mit trahte der vurst zehant , daz er nâch dem kinde sante , daz dâ hiez Vriderîch , dem sît die kristenliute gelîch wurden genzlîche undertân . als ich von im gehôrt hân , von stoufen sô was ez genant , dâ der vurst hât nâch gesant . des kindes rât der was vrô , daz von dem vürsten kom alsô , daz et der vurst ûz Ôsterrîche wolte im gestên sicherlîche . diu boteschaft wart im kunt getân . des vröuwete sich manic man . doch mohte daz kint dannen niht , wan diu vart was im niwiht : man hæte im huote gesetzet , dâ von wær ez geletzet an êren und an guote ; man hæte ez sêr in huote . ez hæte einen dienestman , als ich von im gehôrt hân , hêrr Anshelm genant ; in Ôsterrîche was er bekant , wan er des herzogen dienestman wart . doch wile ich heben an , wie daz kint Vriderîch wart gewaltic sicherlîche in büllen und in der kristenheit . die êr er mit dem strîte bejeit . des hulfen im vürsten wole bekant in Beiern und in ôsterlande . hêrr Anshelm von Justingen begunde sêr dâr nâch ringen , daz er daz kint sicherlîche bræhte vüre den voget von Ôsterrîche , wan er im grôzer êren gan . er sprach zuo sînem dienestmanne : ich wile dâr nâch ringen , wie ich daz kint müge bringen - nâch dem muoz mich dürsten , wie ich ez zuo dem vürsten bringe mit sicherheit >- alsô hêrr Anshelm seit , ich meine die im wellent bestân . ein krehsen gewan der selp man unde satzte daz kint dâr in . ûf sînem rüggen truoc er|ez hin ze|wâr in diu diutischen lant . daz wart den vürsten bekant . die wurden herzenlîchen vrô , daz in daz kint wart komen dô . dô er daz kint dô brâhte , als er im hæte gedâht , dô reit der herzoge Liupolt zuo im und gap im rîchen solt . er gap im rôtez golt , daz wac mêr danne vier hundert marke , und brâhte im ein schoenez her , daz vuorte er mit im zuo dem mer , der vurst von Beiern ouch dar kam , als er des kindes kunft vernam , und anderr vürsten ein michel teil . dâ von gewan daz kint daz heil , daz ez den sic dâ von gewan , wan im got der sælden gan . gegen Bülln si kêrten in daz lant . daz wart dem keiser dô bekant , der was geheizen Otto . der besamenete sich mit her dô und satzte sich gein im ze wer ze|wâr mit einem grôzen her . dâ leiten si sich beide an ein wazzer ûf ein heide . der einenhalben des wazzers lac . der ander ouch des ligenes pflac hê disehalp ûf der heide ; der hæte ein tageweide . der keiser ott hæte âne swær einen vrumen hêrschouwær , der kunde vile wole ahten , sô er ez wolte betrahten , ein her wie grôz ez wær . den selben hêrschouwær sancte keiser ott danne ûf einen berc wolegetân , dâ er ahte der diutischen her . ez was nâhen bî dem mer . dô der hêrschouwær ahte des keisers her , er sprach : < lieber hêrr mîn , strît ! ze|wâr der siech ist dîn . dû hâst ein zwire als grôzez her . diu jiest in wærlîche in daz mer . .> eines tages keiser ott reit mit den vürsten , als man seit , kurzewîlen an daz velt , dâ er geslagen hæte sîn gezelt . der abbet von vult neben im reit ein pfert , daz was gar gemeit und was ouch übel ze|wâr : daz beiz daz keisers pfert gar durch die manen , daz ez kar . des nam dô der keiser war . zehant der keiser ott sprach : < hêrr pfaffe , ir müget wole ungemach haben und rîtet ir niht anderswâ ! ez kumet mir niht ze mâze dâ , daz iuwer gurre daz pfert mîn sol bîzen . iuwer blat muoz sîn mîn pfant sicherlîche . >sô sprach der keiser rîche . die rede dem abbete was ungemach . wider den keiser er dô sprach : < die schande die ir mir habet getân , diu muoz iu ze schaden gân . >dô der keiser ott erhôrte des abbetes zornigiu wort , er sprach : <vart dem tiuvel ze teile , wan ich niemer dechein heil gewinne , die_wîl ir bî mir sît . ich gesige wole âne iuch den strît . ûzehant der abbet von im schiet ; sîn reise in sîn gezelt geriet . er besande die bischove überal und die pfaffen âne zal . dô si vüre in kômen , er sprach : < habet ir niht vernomen , ir hêrren , mîn grôze swær ? bischof , tâchant , pfarrær , den sol allen geklaget sîn , daz mich der keiser von dem rîne alsô sêr hât geschant . ich wile im rûmen daz lant dâ von , ire bischof wolegetân , sît er mich sîn niht wolte erlân , er strâfete mich , ich müeste ez lîden . wie solte er danne vermîden , er tuo iu allen daz selp gar ? ir wizzet al daz vüre wâr , daz ich bin rîche unde milte , und vüre den dritten herschilt . .> die bischove vuoren überal bereitten sich âne schal , daz si mit im wolten varn . < vore schanden sulen wir uns bewarn , .> begunden si alsament jehen , daz uns als im niht müge geschehen . ûzehant si mit dem abbete danne vuoren und santen einen man vüre den keiser Vriderîch . der wart des dô sicherlîche vrô und gap im sîn botenbrôt , daz im dô half ûz der nôt . zehant vrâgete er den boten mêr , wâ sîn hêrr der abbet wær . der bote sprach : < er rite dâ her , die bischove mit im alsô her und dâr zuo vürsten genuoc , .> sprach der bote alsô kluoc . zehant daz kint sich verdâhte , die diutischen vürsten ez dô brâhte mit im gegen dem abbete danne . dô sâhen|si manigen vrumen man rîten mit dem abtguot . des wurden di hêrrn wole gemuot . dô wart ein schoene entvâhen dâ von allen den hêrrn iesâ , die mit im wârn ze velde komen . sîn kunft si gerne hæten vernomen . dâ mit er den abbet danne gein sînem her wole getân hiez dâ herbergen zehant zuo dem wazzer ûf daz lant . dô sante keiser ott âne swær aber sînen hêrschouwær , daz er besæhe ir beider her , wie ez wær gein im an der wer . dô ez der hêrschouwær ersach , wider den keiser er dô sprach : < ir habet verloren den sic ze|wâr . sîn her ist grôzer , daz ist wâr . der abbet von vult ist komen zuo in . ez was ein michel unsin , daz ir in liezet von iu rîten . ir müget in niht gestrîten . .> des andern morgenes vile vruo , dô zôch der keiser zuo über daz wazzer , als er solte und als er mit im strîten wolte . der keiser ott von im zogete , wan sîn ors vaste brogete . waz sol ich mêr von in sagen ? der walc wurden vile erslagen und vrümiclîche gevangen ; ez was in übel ergangen . die diutischen den sic hæten genomen und wârn des strîtes volkomen . die walke die dâ entrunnen , die dûhte daz ein wünne , daz si den diutischen entwichen . welich walc dâ wart erslichen , dem muoste wê geschehen ; des muoz ich von der wârheit jehen . dâ mit der keiser ott danne kêrte , als ich gehôrt hân , ûf ein burc diu was guot , wan gein der burc stuont sîn muot , und enthielt sich dâ sicherlîche vore dem keiser Vriderîch ; und vuor daz kint in bullnlant , daz dô Vriderîch wart genant , und leite sich dâ mit sînem her . nieman kom gein im ze wer . die sînen tâten dô nieman leit . si lâgen still ûf einer heit . dâr nâch die vürsten gelîche wolten den keiser Vriderîch niht welen ze hêrren : dâ von sô huoben sich werren : zwischen iegelîches hêrren lant huop sich roup unde brant . dâ wârn die hêrren di die wal hæten , die giengen âne schal , dâ des rîches wal an lac , und wârn gesezzen manigen tac , und dâr zuo die legevürsten , die nâch dem rehten solte dürsten , und drî vürsten beschoren , die zuo der wal wârn erkoren und dâ diu wal an lac - die selben trahten naht und tac , daz ir decheiner niht en|mohte einen keiser welen der in toetet . si wolten alsament gelîch niht welen keiser Vriderîch , von stoufen sô was er genant , der gesiget hæte in Walhen lande . dô die vürsten alsô sâzen und der wal vergâzen , daz si niht welten einen man , dazz|ez rîche wær undertân , daz wart dem keiser geseit . gein dem palaste er dô reit , dâ diu wal solte geschehen . doch wile ich iu der wârheit jehen , daz er liut hæte mit im brâht , als er im vore hæte gedâht . er brâhte wole hundert manne , die hæten al halsberc an , und alsô manigen schützen guot die al wârn wole behuot . dô er an die türe kam und die hêrren dâ vernam , die dâ sâzen an der wal , dô sluoc er an mit grôzem schall und hiez im ûf tuon die türe . dâ was ein starker rigel vüre . doch lie man in ze jungest în . er sprach : ir hêrren , wâ ist iuwer sin , daz ir niht wellt einen man , der daz rîche behalten kan ? .> des antwurten sie vile trûriclîche . si sprâchen : < hêrr hêrr Vriderîch , wir kunnen uns niht verdenken wole . iuwer zuht uns râten sol daz uns daz bezzist hier sî ; dâ sol iuwer rât wesen bî . diu wal stê in iuwer hant und daz roemisch lant . swen ir wellt , der sol daz rîche haben ze rehte sicherlîche . .> si vorhten in sêr ze|wâr , vüre_daz er was komen dar gewâpenet , als ich hân geseit . si vorhten , er tæte in herzeleit . dâ von satzten si die wal an in alle überal . der keiser Vriderîch sprach zehant : < stêt diu wal in mîner hant ? >dô begunden si al jehen , si en|wolten nieman vüre in spehen . daz ir sît komen , daz ist uns niht leit . .> er sprach : des swert mir einen eit . .> daz wart schier dâ getân . < ich nieman baz der êren gân , .> sprach der keiser Vriderîch . ich wile ez selp sicherlîche , daz rîche und die êre hân , wan ich mir wole guotes gân . >dô wart der keiser Vriderîch erwelt schoene sicherlîche und wart gewaltic , als man seit , daz er den bâbest ûz Rôme treip , bischof und kardinâl : die vluhen alüberal . dô er dô gewaltic wart , dô huop er sich an die vart und underwant sich der lande vile gar âne alle schande . nû weiz ich niht , wie ez kam , daz in der bâbest in sîn âht nam unde tet in in den ban , dâr zuo al sîn manne . doch wart mir daz bekant , der kriec wær umbe ze|Cilienlant . daz wolte der bâbest gerne hân ; des wolte der keiser im niht lân . dâ von huop sich der strît . si hæten beidenthalben nît . ze|wâr umbe daz selp lant huop sich roup unde brant . dâr nâch hæte er wîten sweif : swâ er des bâbestes liut begreif , die hiez er mit nüeten wærlîche altoeten . die pfaffen muosten dô iren sweiz lâzen , wan er in ûz reiz die platen ûz dem houbete her . daz was sînes herzen ger . die bruoder mohten im niht entvliehen , er hiez in ab ziehen die hût über diu ôren als si wæren tôren . nû merket , keiser Vriderîch , des vrumkeit was niht gelîch - wan unzuht muoste in vliehen - , er hiez stecker ziehen : an swem er sich wolte rechen , den hiez er wærlîche stechen . der ein vurst was genant , dem hiez er tuon den tôt bekant . die arme hiez er mit nüeten wærlîche altoeten , swer den tôt hæte verschult ; dâ vüre nam er dechein golt . swelich kint hæte zwei jâr , diu hiez er wærlîchen ze|wâr under die erden lâzen . er lie si niht zuo den strâzen . er verbôt daz man in dechein lieht gæbe noch in niemer niht den tac liez schouwen an . dô wânten si , im wær alsô , er wær got von himel dô , sô er die boten zuo in sante ; diu wârheit was in unbekant . dô si erhôrten diu mære , dô wânten si , im wær alsô , er wær got von himel dô , sô er die boten zuo in sante ; diu wârheit was in unbekant . sô diu kint wurden alt , sô seite man vile manicvalt wunder daz hier ûz geschach . wo wê ! wie gerne ich daz sæhe , .> sprach iegelîchez kindelîn . < ich muoz hier inne verslozzen sîn . >sô danne der keiser Vriderîch wolte stechen einen vürsten rîche , sô hiez er zwei kint zehant ledic lâzen ûz dem bande . man vuorte si in einen garten , danne man vröuwede mohte warten . dâ wâren zarte juncvrouwen inne , di sach man maniger|leie beginne : er enteil di sungen , daz ander teil di sprungen . di derten di wurfen den bal . si hatten vröuwede überal . di juncvrouwen wâren wole getân . si hatten rîche kleider an von sîten und von baldeken . si muosten ouch schône bespenget sîn . dô wâren ouch schoener vrouwen genuoc . rîche koste man dare truoc , daz der di kinder ouch geschiezen in schoenen gülten gevezzen . si hatten vore geezzen dort niht danne wazzer und brôt bî alle iren jâren , dô si an deme dinstern wâren . man schankete in ouch dô in beide mete und wîn ; ûf_daz si di trenke gesmakten , man liez si wênic dâr|ane lecken . keiser Vriderich der quam danne gegân , der hatte schoene kleider an , und alle di mit ime giengen , di hôrte man verre klingen , alsô ez wære vrouwe holde , von silber und von golde . spelliute wâren ouch dô genuoc . iegelîcher sîne zierde truoc , alsô her schoenest werden mohte , und allez daz zuo vröuweden tohte , daz brâhte man allez dar , daz sîn di kinder wurden gewar . dô huop sich schrecken und tücken , beide pfîfen und bucken , busûnen und schalmîen . sô giengen si danne an einen reien . dô was danne vröuwede unmâzen vel und manic guotseitenspel . sô si danne sâhen die wünne , daz diu lûter sunne schein alsô liehtgevar , und si der weide nâmen wâr und di bluomen und daz grüene gras und des bornes der in deme garten was , der boume und die vrühte und der schoenen juncvrouwen zühte und der vogellîn gesanc : di wîle dûhte si niht lanc , und hôrten di spel erklingen und di liute in vröuweden springen . dô sprâchen si : hêrr guot , wir biten iuch , daz ir sô wole tuot und uns lât hier belîben , mit iu die zît vertrîben . wir haben sô schoenez nie gesehen , des müezen wir wærlîchen jehen , wan iu ist niht gelîche in iuwerm himelrîche . >dô sprach der keiser zehant : gegebet mir iuwer triuwe ze pfande , daz ir tuot swaz ich wile , sô wile ich iuch der vröuweden zil lâzen wærlîchen von mir spehen . ich lâze iuch manic wunder sehen . >sô danne die stechære erhôrten diu mære , sô sprâchen|si : < lieber hêrr guot , wir biten iuch daz ir sô wole tuot , daz ir uns lât vore iu gân . kallez daz ieman gesprechen kan , dâ mit ich iu gedienen mac , daz sûme ich niemer einen tac . .> und ir decheiner daz en|liez , swen der keiser stechen hiez , den stach der stecher an der stat , swenne in der keiser stechen bat . ze einen zîten daz geschach , als man mir von im verjach , daz er drî manne hæte gevangen , di solten alle drî hangen , wan si ez hæten wole verschult . er was in vînde und niht holt . zuo einen zîten daz geschach , der keiser wider die hêrren jach , wan er saz niht eine . dô trahten die hêrren gemeine , wer allerbezzeste mohte verdiuwen , des sich die arzât mohten vröuwen . dô sprach zehant ein arzât : < nieman sô wole verdöuwet hât sô ein slâfenter man , vüre wâr ich iu daz sagen kan . der ander sprach ze|wâr , verdiut hiete nieman sô gar sô der ein pfert rennen sol : < daz weiz ich von der wârheit wole . .> der dritte sprach an der stat : < ir sulet mir gelouben drât daz nieman sô schier verdöuwet hât sô der löufet unde gât . >dô sprach der keiser Vriderîch : < daz wile ich sehen sicherlîche . ich hân drî gevangen ; die solten billîche hangen , wan ich lâze si niht genesen . swer bî der kunst wile wesen , der sol über die siben tage ze|wâr nâch des buoches sage die wârheit hier kiesen . den lîp si müezen verliesen . ich muoz besehen die wârheit , welich arzât habe reht geseit . daz wile ich wærlîche sehen , welichem ich der kunst müge verjehen . ûzehant hiez er die drî manne al drî ungezzen lân ze|wâr unz an den dritten tac . daz was in dô ein grôzer slac . dâr nâch hiez er in geben spîs : si was gesoten in der wîs , daz ez in übel gezam : rôch|ez man ez von den heben nam . doch hæten si den hunger starc : si nâmen ez vüre zehen marke unde dâr zuo vüre vier . gâz hæten si ez schier . zehant man in mêr vüre truoc , unz si geâzen genuoc . dem einen gap man trinkenes vile , des ich iu niht helen wile . twalm man im in gôz , daz er im in den lîp vlôz . dô leit er sich als ein man der nie âtem gewan . alsô lac er drî tage nâch des buoches sage . den andern man loufen bat unz ze Berne in die stat , daz man in niht liez rasten ; mit geiseln und mit asten berte man im den rügge sîn , daz diu vluht wart an im schîn . ze|wâr man im den rüggen bert : nieman ez den Walhen wert . dô im entweich kraft und maht , mit slegen man in dâr zuo brâhte , daz er muoste aber loufen . von slegen und von rouben gewan er angest unde nôt , daz er lac ûf dem velde tôt . den dritten man dô rennen hiez , wan man in des niht erliez , er muoste rennen ze aller zît daz velt nâhen unde wît . swanne sîn pfert müejet wart , sô wart niht langer gespart , man bræhte im ein anderz drât . des wolte man niht haben rât , er muoste rennen ze stunt , unz im der tôt wart kunt . dô der keiser Vriderîch hiez die tôten snîden gelîche , welichem tôten man des jach , dô man ieslîches spîs sach , welich allerbezzeste wær verdöuwet . dô wart der arzât gevröuwet , der dô den slâfenten man hæte der dô den sic gewan , wan er hæte allerbezzeste verdöuwet . der selbe arzât sich des vröuwet . dannoch der keiser niht en|lie , manic wunder er begie . nâch maniger hant dingen , nâch witzen begunde er ringen . des gewan er wunt genuoc . er wart an manigen dingen kluoc . der keiser einen gesellen hæte , dem alliu vrumkeit wole an stêt . von antvürhtet hêrr Vriderîch , alsô was sîn name rîche . er was der hövisch man , den al diu werlt geleisten kan . er hæte erworben manic wîp , den gezieret was ire lîp . ze jungest satzte er sîn sinne an ein edele grævinne . diu was sô schoene , als man seit , daz in sîn muot dicke jeite unde al sîn sinne nâch der edeln grævinne . dô wolte daz schoene wîp mit im niht teilen iren lîp . si sprach zuo im : < hêrr Vriderîch , ir sulet daz wizzen sicherlîche , lât ir mich niht mit vride sîn , ich sage ez dem hêrren mîn . .> er sprach : swie ez mir sol ergân , von iu sô mac ich niht en|lân , mir werde danne iuwer minne oder ich verlûr mîn sinne . daz treip er mit ir , daz ist wâr , mêr danne driu jâr . dô gedâhte si in irem muote : wei ! milter got vile guot , wie tæte ich disem ritter guot , daz er von mir liez sînen muot ? ich kan in niht erwenden , er well mir boten senden . möhte ich in mit hövischheit dâr zuo bringen , daz im leit geschæhe von den schulden sîn , und ich doch niht âne pîn , alsô daz er mit grôzer nôt von sînen schulden læge tôt , daz ich behielt mîn êre ! mich müejet daz hart sêre , daz er niht wile die rede lân . ich wirde im niemer undertân . .> daz wort si weinente sprach und wider ire herze daz verjach . vile siuftenes in ire herze viel , wanne ir dô der sorgen schiel von disem ritter wart kunt , niht eines , ze|wâr ze maniger stunt . dâr nâch si ir gedâhte daz in in kumber brâhte . < ouwê ! lieber hêrr mîn , sol ich in entriuwen bî dir sîn , sô verlüre ich mîn wirdicheit , wan mir ist al bôsheit leit . solte ich von dir gescheiden sîn - ich meine dich , lieber hêrr mîn , mit herzen und mit triuwen - , daz müeste mich iemer riuwen . .> si meinet iren lieben man , dem si alles guotes gan . si gedâhte : ob mir daz geschæhe , daz man mir der bôsheit jach von mînem kranken sinne , ich wolte êr verbrinnen . eines tages kom der ritter dar unde nam ir tougen war und bat si umbe ire minne , die edeln grævinne . < hêrr Vriderîch , wollet ir mich gewern des ich an iuch mac begern ? >dô sprach ez hêrr Vriderîch : <frou , wizzet sicherlîche , swaz ir habet in iuwerm muote >- alsô sprach der ritter guot - , < daz wile ich niht zerbrechen . solte man mich ze tôde stechen , daz wolte ich lîden sicherlîche , alsô sprach hêrr Vriderîch ; < und möhte ich iuwer hulde gâhen , ich wær iu dienestes undertân . >dô sprach daz minniclich wîp : < und sol ich mit iu mînen lîp teilen , daz müezet ir dienen alsô , daz ich sîn muoz werden vrô . .> er sprach : < swaz ir mir vore saget , daz tuot mîn lîp unverzaget . .> si sprach : < sich hebet ein turnei hier in der stat . sô brichet enzwei manic ritter sîn sper , dem ze ritterschaft ist ger . müget ir danne der bezzist sîn , dô wile ich iu den lîp mîn mit teilen , als ich iu sagen wile . müget ir der sper brechen vile und danne in einer vrouwen kleide sît ze ritterschaft bereit gegen einem der harnasch vüre vüre wâr ich iu des swüer, vertuot ir dâ iuwer scharpfez sper , iuwerr bete ich iuch billich gewer , und komet ir lebentic von danne . swie liep mir ist mîn man , doch wile ich sicherlîchen iuwern triuwen niht entwîchen . >dô sprach der vrum man : <frou , ob ich|ez wole enden kan mit lîbe und mit guote , daz ist mir wole ze muote . ich wile den turnei gerne holen , sol ich den tôt von iu dolen . .> si sprach : < und ist , daz ez geschihet , ich versach iu mîner minne niht . >dô der turnei wart volbrâht , als ir diu vrouwe hæte gedâht , dô kom der von Antvurt . ein sper er degenlîche vuorte gegen einem ritter lobesam , den er ûz den andern nam . er sprach : wellt ir ein sper mit mir , edeler ritter her , vertuon , als ich iu hier sage ? ir sît ein helt und niht ein zac : dâr umbe sô bite ich iuch sicherlîche , daz ir durch iuwer vrouwen rîche ein sper mit mir vertuot hier . doch wile ich iu sagen , wie : ir sulet gein mir gewâpenet sîn : sô wile ich durch die vrouwen mîn blôz gegen iu rennen . mîn wâpen sol man erkennen : daz ist niht wan ein vrouwen kleit . alsô bin ich zuo der tjoste bereit . >dô sprach der edel ritter guot : <sô hiete ich einen verzageten muot , solte ich an vüern und ir niht : daz wær ein zegelich geschiht . >dô sprach ez hêrr Vriderîch : ânein , edeler ritter vröuwedenrîche , lige ich von iuwern handen tôt , als mir mîn vrouwe hier gebôt , sô vergibe ich iu mit triuwen . mîn tôt iuch niht sol riuwen , wan ich stirbe durch di vrouwen mîn . wie möhte mir iemer baz gesîn ? alsô bat er den selben man , unz er kom zuo im ûf den plân . zesamene si dô kêrten , als si ire manheit lêrte . sîn sper hêrr Vriderîch verstach vile schône , als im diu menige jach . der ander in ouch gevie , daz daz sper durch in gie mitten wole einer ellen lanc . diu unmaht vaste mit im ranc , daz er von dem rosse ze tal hienc und erviel ûf daz wal unde man in dannen truoc . umbe in wart grôz klage genuoc . merket wie diu grævinne sprach , dô si den ritter ligen sach : ô|wê , reines mannes muot ! wie hâst dû lîp unde guot umbe mînen lîp gegeben ! dû hâst dîn tugentlîchez leben durch mînen willen hier verlân . daz ich dîn künde ie gewan , daz ist mir hier ein grôz nôt . dû lîst durch mînen willen tôt . ô|wê , vile sæliger lîp , möhtest dû dîn dienest an ein wîp gekêrt hân diu dich hæte gewert ! mîn lîp niht wan mînes hêrren gert . dâ von wær dû ein tumber man , daz dû dîn leben hâst verlân durch mich , ich bin ein armez wîp : dû hietest schoenern lîp gewunnen danne ich bin gewesen ; dâ von dû wærst wole genesen . des riuwet sicher mich dîn tôt . dû hâst wærlîche durch mich die nôt erliten und den smerzen . ich hæte in mînem herzen mich des vermezzen : des mohte ich niht vergezzen , daz mîn lîp decheinem manne würde niemer undertân danne dem lieben hêrren mîn . diu stæte muoz iemer an mir sîn . .> nû wile ich sagen wie im geschach , als im diu meist menige jach . dô lac er vüre wâr mêr danne ein jâr , unz der siechtuom von im vlôch . ein rîsen man durch in zôch unde herte in sam ein ros , daz wunt ist worden in einem mose . dô er dô gesunt wart , dô wart niht langer gespart , er gie zuo sîner vrouwen guot , der er dâ truoc holden muot . mit im er daz hemd truoc - daz was swæzic genuoc - , dâ er inne was worden wunt . er sprach : <frou , ich bin gesunt . nû sehet , vrouwe wole getân , waz ich smerzen erliten hân , und sehet daz an , schoenez wîp , ob ich iht iuwern schoenen lîp habe jâmerlîche erarnet . er zeigte ir daz hemel rôt , daz er an im vuorte , dô daz sper durch in ruorte . dô si daz hemel ersach , vile bermiclîche si wider in sprach : <nû wizze ez got der rîche , daz niht sô bitter wær gelîch , ich wolte ez tuon williclîche , êr daz ich an mînem hêrren rîche mîn driu zerbreche ze decheiner vrist . mohtet ir iu iener decheinen list vüre setzen den ich tæte , daz ich mîn êr behielt stæte ? >dô sprach der edel ritter guot : <sît ir habet sô vesten muot und iuwer êr behaltet gerne , wollet ir mich einer dich gewern , daz ir , vrouwe wole getân , wollet tuon als ich iu sagen kan ? >dô sprach si : < lieber hêrr mîn , daz kan sô bitter niht gesîn noch an mir sô grôz nôt : daz ich niur niht giez den tôt , des andern wile ich volgente sîn , daz ich behalte die driu mîn . .> er sprach : < ez ist diu hôchzît , daz man in dem lande wît begêt pfingesten di vîrtage . nâch mîner lêr sage sô sulet ir anders niht pflegen , ir sulet daz pfeitel an legen , dâ ich inne wunt worden bin . nû merket reht mînen sin : ir sulet an sancte Stefanes tage nâch mîner lêr sagen an iu daz sweizic hemel tragen . noch wile ich iu mêr sagen : ein risen sulet ir haben guot , einen mandel âne huote , zwêne schuohe alsô niuwe . und wellt ir iuwer triuwe behalten , sô ir ze opfer gêt unde vore dem altær stêt , sô lât vallen den mandel guot , daz ich ez sehe , vrouwe wole behuot , wan ich wile in dem kôr stên , sô ir sulet ze opfer gên . tuot ir danne , vrouwe wole getân , als ich iu gesaget hân , sô sît ir billich vrî , swie halt mir gelungen sî . >dô sprach diu vrouwe wole getân : swie halt ez mir sule ergân , ob ez mir wirdet ein herzeleit , swaz ir mir vore habet geseit , daz wile ich allez leisten gar , daz sage ich iu vüre wâr . >dô diu hôchzît kam , die pfingesten , als ich vernomen hân , dô nam diu vrouwe daz hemel rot als ir hêrr Vriderîch gebôt ; einen mandel si dâr über swief . irer juncvrouwen eine si dô rief , daz si ir truoc schuoch und rîsen ; dâr în wolte si sich prîsen . zuo der kirechen si dô gie ; ire zuht si niht en|lie . dâ stuont si ze kirechen schoene . ire zuht gap ir der êren krône . si wartet des offertorium . dô man daz sanc , zwêne ritter vrum wîsten si zuo dem alter . ze|wâr daz wart dem grâven swær , wan er ez selp ane sach . dâ von leit er ungemach und gedâhte in sînem muote : ei ! hêrr got der guot , mîn vrouwe hât der sin niht oder der tiuvel hât mit ir pfliht , des swer ich wole einen eit . er huop sich heim , im was leit . dô si daz opfer leit , ein samît lanc unde wît si dâ vallen lie . daz hemel gie ir ûf diu knie , daz was von bluote alsô rôt . ire vrumkeit dô gebôt , daz si dâ stuont in grôzer schame . den mandel si wider an sich nam . zuo der herberge si dô kêrte , als si ire vrümicheit lêrte . der grâf kume des arbeit , daz si im die wârheit seit . er sprach : <sagt mir , vrouwe mîn - unsinnic mac iuwer lîp sîn - , wie habet ir iuch verkêrt und iuwern lîp geunêrt ? wâr zuo sol daz bluotic gewant , daz man ze kirechen an iu vant ? .> dô sagete diu vrouwe die wârheit . als ez geschach si im daz seite und louc im niht als umbe ein hâr . die wârheit seit si im gar . als der hêrr daz vernam , daz si hæte sô grôz schame erliten durch ire stæticheit , er sprach : <nû sî dir vore geseit , dû bist mir als liep als êr . mînem herzen geschach nie sô wê , daz ich dich sach blôz stân , vile schoeniu vrouwe wole getân . .> die vrouwen er zuo im umbevie . vile vroelîchen er dô gie und sprach : kliebiu vrouwe mîn , allrêrest wile ich dîn eigen sîn . hêrr Vriderîch von dannen reit , dô er gesach die wârheit , dô blôz stuont daz schoene wîp . er vorhte , ez gienc im an den lîp . dâr nâch der keiser Vriderîch gebôt einen hof rîche . dâ kômen die vürsten alle hin , die tumben und die hæten sîn . dar vuor ouch sicherlîche der herzoge Vriderîch . er vuorte mit im an sîner schar - daz ich iu sage vüre wâr - zwei hundert ritter wolegetân , die vuorten scharlaknappen an : die wârn geworht mit vlîze ; dâr durch ein edel stric wîz gie von wîzem scharlache guot . des . . . . . die ritter wole gemuot . niuwe unde schoeniu kleit vuorten die ritter unverzeit . alsô vuoren si gelîche mit dem vürsten Vriderîch . dô der vurst ze hove kam und in der keiser vernam , dô bat er in vlîziclîche , der edel keiser Vriderîch , daz er az mit im sîn brôt . des bat er sêr und gebôt . dô sprach der herzoge Vriderîch : daz stüente eineme vürsten niht gelîch , daz ich iuwer brôt ezzen solte . wâr zuo solt danne mîn golt ? >dô sprach der keiser mit sinne : < Vriderîch , ez wær ein minne und niht ze|wâr ein hôchvart . stüente ez dir übel , ich ez bewarte . .> er mohte sô vile gebiten niht , daz er an dem ezzenne pfliht mit im wolte haben ze decheiner zît . er sprach : < diu stat ist niht sô wît . ich verbiute , daz zuo der küchene dîn , dechein holz an dem viure schein , daz dir daz nieman veiles gebe , swer mit gemache hier bî mir lebe . >dâ mit erboten sante , die verbuten zehant , daz nieman würde sô stolz , der dem herzogen holz gæbe umbe sîn pfenninge ; der muoste im entrinnen . dô der herzoge mohte gehaben niht holzes , daz ist niwiht .> sprach er an der selben stat zuo sînem schaffær trat , daz man ein hûs koufe gar , dâ man die spîse offenbâr solte al bereiten und die kezzel eiten . dô des der keiser wart gewar , zehant sante er boten dar , daz man im niht mit heile tæte dechein hûs veile . dô des der herzoge Vriderîch wart innen und sîn marschalc rîche , dô wart er ze râte des nahtes alsô spâte , daz er koufete nüzze vile . daz man im spîs unz an ein zil bereitet schuoh mit sicherheit bî den nüzzen , als man seit , wanne die nüzze schal glôsten alle überal . daz wart dem keiser kunt getân . er sprach : < wâfen , wie ein man diser ist von Ôsterrîche ! jâ wæne ich , im sî niht gelîch . dâ von erlouben muoz ich im wole , daz ich vüre wâr sprechen sol , wît und swaz er koufen wile , wan er hât wîses râtes vile . ander nâch der herzoge Vriderîch reit ze hove sicherlîche . dô vrâgete in der keiser dô , wer im gerâten hæte iesô sô manigen vremeden list , der in der stat erzeiget ist . dô sprach der vurst : < hêrre mîn , mîn rât kan ouch wîse sîn . .> einer schoenen bete er in bat , den keiser , an der selben stat . er sprach : < lieber hêrre mîn , mohte ez in iuwern hulden sîn , sô wolte ich iuch des gerne biten , ob ir wært in den sîten , und ob ez iu niht wær ein swær , daz ir mir zeiget die stechær . ûzehant sprach er : < des bist gewert . ist iht des dîn herze gert , daz sol dir niht sîn verseit . .> die stecher wurden dô bereit , als er im dô wole gan . si giengen vüre iren hêrren stân . dô sprach der keiser Vriderîch : < wîset mir die stecher gelîche oben ûf disen turn hôch . die zwêne stecher ich hier zôch , .> sprach der keiser Vriderîch . < dû sihest hiute an in gelîch , daz si tuont niht wan mîn gebot . si vürhtent mich mêr danne got . ein grôz gebot lâze ich dich sehen , daz dû mir muost von schulden jehen , daz si mich vürhten âne spot noch mêr danne got . .> der turn vünvzic ellen hæte an der hoehen dâ er stêt . dâr ûf si stuonden sicherlîche . dô sprach der keiser Vriderîch : <val her ab , sælic man ! ûzehant er springen began ab dem turne daz er zerbrast . daz was an im ein boeser last . den herzogen wundert daz sêr . er sprach : < hêrr , ich gesach nie mêr , daz iu ein sô junger man wær sô gar undertân . .> dem andern winket er nider . den zukte er bî im hin wider ; anders hæte er den tôt genomen , niht lebentic wær er dannen komen . dô sprach herzoge Vriderîch : < hêrr , ich sage iu sicherlîche , iu mac dechein vurst vore gestân , oder sîn leben muoz zergân . ander nâch stuont ez unlange zît , unz in der werlt wît der keiser wart ze banne getân von eineme iegelîchen pfaflîchen manne ; die tâten in in den ban dô . dâr umbe gap er niht ein strô . der bâbest in ze banne tet und vile übel von im redete , er wær ein ketzerlîcher man , dâ von sô wær er in dem banne . daz keiserambet wær im entseit . dô wart dem herzogen leit , dem vürsten ûz Ôsterrîche . dâr umbe sô vuor er sicherlîche gegen Bülln in daz walhenlant und machete si zuo vriunde zehant , den bâbest und den keiser dâ . durch sînen willen liezen si ez sâ . dô gap der bâbest Grêgôrius dem herzogen ein gâbe alsus , daz stier unde ôsterlant niemer dechein ban würde bekant von dem stuole sicherlîche noch decheinem bâbeste wünniclich in siben jârn , daz ist wâr - die hantveste gap er im gar - , noch daz sîn liut sicherlîche nieman verbienen in oesterrîch . nâch Christî geburt zwelif hundert jâr und drîzic jâr daz geschach . nû hiete ich vile gar verdaget , daz ich iu niht ein mær sagete von dem keiser Vriderîch , waz er dô tet in sînem rîche , ein vile wârez mære . die venedigære wolten im niht undertân sîn . dô hiez er korn unde wîn in gemeiniclîche verbieten . dô muosten si sich nieten vile hungers in der stat , wan si der keiser bat , wan si kornes niht mohten gewinnen danne als vile in mohten bringen di kiel über des meres vluot . niht kornes hæte diu stat guot : niht anderr spîse vuorte man der stat ; von roemischer erde nieman bat in vüeren einen metzen : des muosten si sich letzen beidiu weizen unde korn . der keiser ez verbôt mit zorne , daz man in vuorte dechein korn . daz was in leit unde zorn . doch kunde er niht gemachen mit decheiner leisachen noch mit decheiner swære , daz im venedigære wolten wesen undertân . si wolten selp ire hêrren hân . daz triben si unz an die zît , daz sich under in huop ein strît . der strît geschach ûf dem mer . galîn und barken , was ein hêr verworhen ûf dem mer enzweit . der strît huop sich drâte . doch gelanc dem keiser Vriderîch , daz die sînen sicherlîche den sic an gewunnen . sweliche niht entrunnen , die viengen si an der zît . ez was ein herter strît . si viengen dâ mit swære sehs venedigære und des herzogen sun . nû wile ich iu kunt tuon , wie ez den selben dô ergienc , die man ûf dem mer vienc . die selben vuorten si gelîch vüre den keiser Vriderîch . an der selben stat der keiser si bat vüern in einen karkær . daz wart den gevangen swær , wan si ungezzen muosten wesen - des mohten si kûme genesen - ze|wâr unz an den dritten tac . vile unguotlich man ir pflac . dô der drit tac erschein , dô hiez der keiser si gemein vüern ûz dem karkære ; diu zît was in niht swære . zwêne tische er dô rihten hiez . an den einen er si liez sitzen sicherlîche : dô saz der keiser rîche an dem andern gegen in . wiltbrât unde vogellîn truoc man im und spies genuoc . ich sage iu waz man in vüre truoc : daz ire êrste riht solte sîn : man gap in niht brôt noch wîn - daz was den gevangen swær , ein schüzzel volle Bernær satzte man vüre si zuo einer geschiht . ze|wâr daz was ir êrste rihte . daz was in ein grôziu swær . ein schüzzel vol ventiger muoste diu ander schüzzel sîn . diu drit rihte wârn ougestîn . diu vierde was fîn golt , wan in der keiser nie wart holt . diu vünftrihtbrahtez golt was . edel gestein diu sehste was . daz was ein grôz nôt . ûf den tisch leit man vüre brôt grôz zelten von silber wîz . der keiser sprach zuo in mit vlîze : <ezzt, ire hêrren , die spîse ! >dô sprach der junc und der grîs : wir mügen diser spîse niht . der hunger der hât mit uns pfliht . .> der keiser Vriderîch dô sprach : <nû wænet ir , hêrren , ir habet gemach , wan ir habet golt und edel gestein : des müget ir ezzen kleine . daz hân ich hier gesehen . des müezet ir mir der wârheit jehen . ander nâch hiez er in ze ezzenne geben unde nerte vürebaz ire leben . zehant der keiser einen boten trat sante ze Venedic in die stat , ob man im wolte die stat geben , oder die gevangen muosten ire leben lâzen dâ gelîch . alsô entbôt der keiser rîche . die venedigær antwurten sô , si gæben im niht ein dürrez strô , ob er si al hienge , swie halt ez in ergienge . dô diu boteschaft wider kam und der keiser daz vernam , dô hiez er mit sachen ein hôhez hantwerc machen und dâr ûf zwêne mastboume . des nâmen alle walcgoum daz er die mastboume zesamene sluoc ; die wurden beide hôch genuoc . er hiez si ûf daz hantwerc tragen . mit îsene wurden si beslagen an daz hantwerc veste . ein rinderhût die man weste hiez man zuo einer bulgen machen an den mastboum mit sachen unde mit seilen lanc , diu dâ hæten manigen swanc . swanne der wint dâr an gienc , sô diu bulge an dem mastboume hienc , sô vlouc si verr von danne . in die bulge leit man den man , der des herzogen sun was von Venedic , als ich ez las . kæse und brôt man zuo im leit . an der selben zît kom ein wint daz er strebet . von der spîse er langer lebet . daz hantwerc bî des meres vluot stuont dâ der hêrr guot vile hôch an erhangen was . swer in der stat ze ventic was , der sach in varn sicherlîche , des herzogen sun vile rîche . des weinet sîn vater sêr , sîn muoter michels mêr weinet , swanne er sich ruorte und in der wint vuorte . alsô lebete er unz er starp . der keiser dâr nâch warp , daz die sehs sturben dâ und die gevangen alliesâ . alsô tôter muoste erhangen an dem mastboume und der stangen , unz daz seil ervulte gar . daz saget uns daz buoch vüre wâr , daz in niht half ventiger guot . er viel in des meres vluot . daz mer sluoc in an daz lant . daz wart den Walhen wole bekant . ze einen zîten daz geschach , daz der keiser Vriderîch sprach : wir sulen balde gâhen , dâ wir wizzen valken vâhen . der hân ich gesehen niht ze vile mîn tage . dâ von ist ez mîn spil , daz wir si vâhen ; êrst an der zît . ich hân ûz einem hole wît gesehen valken dar entvliegen . dâr an mich nieman sol betriegen : ich sach ir vier oder mêr vliegen ûz dem hole her . wær ieman der mir sî gewünne , den wolte ich rîchen und sîn künne , swer sich ez torste genemen an . iedoch was bî im dechein man , dem daz von im mohte gezemen , der die valken wolte nemen . dô sprach under in ein wîser man : wer mac sich des genemen an oder wer mohte sîn sô wolegemuot , daz er umbe dechein guot sînen lîp wolte verliesen ? den mac ich niht erkiesen . >dô der keiser erhôrte des wîsen mannes wort , er sprach : < ich hân mich wole bedâht und hân ez wole in mîner aht , daz ich einen man vinden kan , der sich des tar genemen an . der muoste doch hangen . umbe roup ist er gevangen . ûzehant er nâch dem selben manne sante einen boten danne . er sprach : < ich sage dir vüre wâr , daz dû muost an dem lîbe gar sterben sicherlîche , >sô sprach der keiser Vriderîch . iedoch ist dir ditz dinc enteil : gewinnest dû dâr an daz heil , ich lâze dich genesen . des solt dû gewis wesen . ist daz dû wilt in disen berc , würken alsô heldes werc , daz dû dich lâzest dâr in, und hâst dû danne solichen sin , daz dû mir bringest die valken guot , sô maht dû werden wole gemuot . ich sage dir , daz selp hol ist wærlîche allez wurm vol . >dô sprach der nôtic man : <sît ich muoz daz leben lân , ob ich iuwern willen niht en|tæte , wizzet daz von mir stæte , ich wile varn in daz hol , swie ez sî wurm alsô vol , und iu die valken bringen , swie halt mir sol gelingen . .> < ich sage iu , daz selp luoc ist an der vinster alsô kluoc , daz man dâ niht gesehen mac , swie lieht liuhtet der tac : niht wan einer klâfter lanc hât daz lieht dâr în sînen ganc . ûzehant wart bereitet dar seil und schâf , des nam man wâr und lie den jungen man dâr in . ze|wâr daz was des keisers sin . daz sâhen die dâ wâren : bî vier und zweinzic jâren was der selp jungelinc : doch wolte er schaffen sîn dinc : sîn hâr was swarz sam ein ber ; doch was im zuo dem luocger unde wolte dâr inne wesen . daz tet er allez durch genesen . dô man den jungen man an schal lie in den berc ze tal und er die vinster ersach , dô leit er grôzen ungemach . zuo dem neste er dô kêrte , als in der keiser lêrte , und nam die jungen valken ab . daz dûhte in ein schoeniu habe . daz seil er dô ruorte , danne er ez vaste vuorte ; dô zôch man in her wider ûz . dô was er wîzer danne ein strûz , wan er hæte niender dechein swarzez hâr : ez was grâe , daz ist wâr . daz was im allez geschehen , des muoz ich von schulden jehen . die valken er dem keiser bôt . der liez in dô von sîner nôt und liez in vürebaz genesen ; dâ von sô muoste er vrô wesen . dâr nâch der keiser wart verholen , den kristenen allen vore verstolen , wan nieman weste diu mære wâ er hin komen wære . ob er wær tôt an der zît , dâ von ist werlich noch ein strît in walhischen landen überal . die einen jehent mit grôzem schall , daz er sî erstorben und in ein grap verborgen , sô habent sûmlich disen strît , er lebe noch in der werlt wît . welichez under den beiden sî , des mæres bin ich worden vrî .