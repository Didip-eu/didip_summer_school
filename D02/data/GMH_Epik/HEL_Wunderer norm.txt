Es sass in ungerlânde
ein konick sô wol bekant,
der was etzel genande;
sein gleichen man nydert vant:
an reichtum unde an milde
was im kein konick gleich;
zwelf konicklich kron unde schilde
dinten dem konick reich.
Er het zwelf konickreich vreye,
dye wâren im vnderthan,
zwelf herzog ouch dô peye,
dreyscht grossen wol gethan,
manck riter unde ouch knechte,
darzu manck edelman;
der konig was milt unde gerechte:
sein gleich man nydert vant.
Konick artus was ouch reiche,
wol zu derselben zait,
er was etzel nit gleiche;
ûf aller erden weit
dorst niemant wider in thune,
er het sein leib verlorn;
der konig hilt vrid, gleit schune,
was veyner lânt dô worn.
Konick etzel lies mit schalle
berûfen ein wirtschaft,
die konig unde vürsten alle,
die heten adels kraft,
unde ouch alle die recken,
die wâren in seinem lânt,
ein zil liez er in stecken,
nach ydem er dô sant,
daz er gen hof solt komen,
wol mit der vrouwen sein;
daz mocht im wol gefrumen
gegen dem konig rein:
 <unde ouch die gewaschte kinder,
pey virtzehen jaren wol,
dye las nimant dohinder;
der kong die haben sol .>
Er speist sunst alle tage
drew taussent menschen wol;
nach armen thet er vrage,
die musten sein gar vol.
ouch speist die konigine
mit irer speis sô rein
arm vrouwen must man pringen,
der must vier hundert sein.
Itlicher kong dô name
die werden vrouwen sein;
unde mit den vürsten kome
manch vurstin unde greffein:
die komen alsampt dare
zu etzel dem kong guot;
ir zu kunft vröut in gare,
er wurt gar hoch gemut.
Er entpfing die kong am ersten,
darnach die vürsten guot,
die vrouwen aller mersten,
als man zu hoffe thut.
der kong setzt sich zu tische
wol mit den recken sein,
man pracht wilpret unde vische,
mocht nit zu teuer sein.
nû horet grosse wunder
wol von der pesten speis:
die vrouwen sassen besunder,
der pflag man wol mit preiz,
mit zucht unde ouch mit erenn,
nach konglicher majestat;
sein lob daz must sich meren:
kein konk kein solches hot.
Konick etzel zu tisch dô sasse
pey andern kongen guot,
unde mit in liplich asse;
die vürsten hoch gemut
die sassen ouch alleine;
des gleich die graffen veinn;
die edelmann sô veine
genasten pey den graffen sein.
Kein tor nit was beschlossen,
unde nye beschlossen wart:
 <man soll mirs offen lossen;>
sprach etzel der konig zart
 <wan ich hab doch kein veinde
ûf aller welte preit:
die tor mir vast ûf leinde;
es darf nimant gelait .>
dô kom wol an die pforten
dye hubste magettein;
sie sprach mit sussen worten:
 <hor, liber wachter mein,
dein genedig lieber hêrre,
wo mac des genade sein?
wer er mir nit zu vere,
hort er die rede mein.
Pit in durch meynen willen,
daz er mein pet verhor,
unde thun daz in der stillen,
sô wirt mein lait zustor .>
der pfortner der lif palde
vur etzel den konick her,
er ging dô in den salde,
dô saz der konick mit er:
 <
iur mechtig koncklich krone
die pit ich umb gelait,
pis ich iuch sage sô schone,
als man mir hot gesait:
die allerschonste junck vrouwe,
sô ichs doch nye gesach,
vor wunder mocht ir sie schawe
vur alles vngemach .>
Konick etzel sprach zu hande:
 <sô heiss sie komen her .>
der pfortner sie palt vande,
unde saget ir die mer.
dô trat die junck vrouw schane
in den wunicklichen sal:
die kong die saches âne,
die vürsten vber all.
Sie hot daz schonste hore,
als nye kein mensch gewan,
dar ûf ein harpant klore,
von dem ein glântz her pran,
von golt unde von gesteine
gab es sô lichten schein;
vorn an dem harpant veine
dô stunt klarfunckel stein.
Den rock, den sie an hete,
der was von perleinn weiz,
die wâren drauf genede,
der stunt ir wol noch preiz,
der rock war alsô swere,
daz sie in kawm getrug:
edler stein war er nit lere,
er het ir gar genung.
Sie prunen alsô helle,
daz sie dô gaben glast:
ir hals unde ouch ir kelle
lauch in dem gestein sô vast,
darzu ir rode wange
die prunen als rübein;
ir roder munt sô ange,
mit worden was er rein.
Ire stirn unde ir augen,
wen man die âne sach,
niemant mocht sie berauben
mit lait noch ungemach,
dar zu ir stolt gerade,
unde wol geschickten leib;
an ir war ye kein schade,
daz junckfrawliche weib.
Ir leib der war war umb vangen
mit eyner gurtel klein,
dar ûf manck gulde spangen,
unde ye dar nach ein stein
mit varb dô vndersetzet,
mit steinen daz geschach;
ir wat was vnbeschetzet:
manec kong ir lobes jach.
Dye junck vrouw war geporen
des aller pesten geschlecht,
nit weit im lânt zu moren
auz grosser konges mecht;
des hab der widen mere
was er eyn konick reich;
mit macht was er sô swere,
kawm lebt, der im geleich.
Er was sô groz geporen
mit grosser sterk er vacht;
zwen sun sô groz ouch woren,
die vachten ouch mit macht;
die komen umb ir leben,
als ir noch wert verstan,
von eim, dem must man geben
zu essen manegen man.
Got lies den konick sterben,
dô komen was die zait,
die sun daz konckreich erben;
die tochter war inn lait:
dô gehiz sie got dem heren
ir kauz vnnd reynickeit
behalten ymer mere;
ir vrumckait sait man weit.
Got gab ir dô zu lone,
der junckfraw wolgethann,
wen sie ein mensch sach âne,
daz sie palt wissen kont,
was eygenschaft er hete,
unde was sein dancken was,
daz sagt sie eim sô stete:
die erst genad was daz.
Dye ander genad sô here
het dô die reyne mait,
welch reck wolt mit der were
wolt gen zu eynem streit,
wen sie im den daz gunde,
sô segnet sie den helt,
daz er zu keyner stunde
erslachen von keinem velt.
Dye dritte genad sô schlechte
het sie all tag ein mal,
wo sie nawr hin gedachte,
dohin sô kam sie wol
in eyner kleynen weyle,
wo sie hin setzt den syn,
daz geschach in sneller eylle,
daz sie kam pald dohin.
Alsô was sie gefaren
auz vremden lânden her,
dô die kong al wâren,
nach kung etzel het sie ger,
den vant sie alsô schire;
sie sprach: < got grusse dich!>
er danckt ir mit begire,
der junckfrawen mynnicklich.
Sie sprach: < got mus iuch grussen,
ir kong unde vürsten wert,
vom haupt piz zu den vussen
nach koncklicher gepert;
got gruz die werden vürsten
manck graff unde edelman,
die den nach êren dursten,
den sol got geben lon .>
Sie sachen sie vast one,
unde danckten ir sô schon,
die kong unde vürsten vrone
hissen sie here gann.
sie danckt in ires guotes:
 <weist mir kong etzel dô:
vund ich in guotes mutes,
des wer ich sicher vro .>
Konick etzel der ging here;
sie grust in tugentlich:
 <las dir nit sein vnmere,
der liebe got grusse dich,
unde ouch dein werdes weibe,
unde al dein hofgesind;
was dir thut lait, vertreibe,
daz thun noch deynem vind .>
Der konig setzt sich dô nyder,
unde sach sie liplich an.
die kong unde vürsten pider
lissen daz essen stan,
keyner mocht trincken, essen,
zu sehen daz megetlein:
sie heten ir selbs vergessen,
daz si sô schon mocht sein.
Sie sprach: < ich wil hie klagen
mein jemmerliche sied,
daz du mir nit versagen,
warumb ich dich hie pit,
durch got unde vnser vrouwen,
unde durch al weiplich pild,
dein er du ouch anschauen,
was ich dich piten wil.
Ich pit dich, konick here,
du solt mein helffer sein;
ich pin geflochen sere,
pis ich pin komen rein:
er heist mit seynem namen
der wilde wunderer,
wolt mich gefressen hane,
daz mir ist gar zu schwer.
Schlaus pald zu thur unde prucken,
unde ouch den guoten sal,
er thut mich sust hin zucken,
daz irs must sehen al:
er hotz mit mir getrieben
mer dan drew gantze iar,
daz ich nit kan beleiben,
daz sach ich dir vur war .>
Der konick der sprach gemaide:
 <kein tor schlaust man mir zu,
ich hab pey meyner zaite
gehabet guote ru.
kumpt er zu vuz her eyne,
ich gib im guote speiz,
die im mac pesser seyne,
den daz er dich zu reiz .>
dô sprach die junckfraw reyne
zu dem kong hoch geporn:
 <er kumpt werlich reyne,
er hotz ein eid gesworn,
unde daz er mich wol essenn,
daz sey dir, konick, gecleit,
unde solt mein nit vergessen,
zu hilf pis mir bereit.
unde solt ouch vur mich streiten,
durch unser vrouwen er;
in allen lânden weiten,
wirt mann dich loben ser.
er hot mit seynen hunden
mich jagt drew gantze jar,
vntz her ûf disse stunde:
ich hof, du seist im vor,
Myt deyner sterk unde machte,
die dir got hot gegeben,
daz du mit deyner krafte
mich haltest pey dem leben .>
dô sprach kong etzel here:
 <daz sey dir hie versait;
wan ich streit nümermere,
du wunderschone mait .>
 <
O we mir jemerleichen:
du edler konick guot,
wiltu hie von mir weichen
mit zegelleichem mut,
durch aller junckfrawen schare,
durch got unde reine weib,
gedenck, daz uns gepare
der reyne vrouwen leib .>
Kong etzel sprach mit mechten:
 <du verstest woll meynen syn,
ich wil nit vur dich vechten,
wan ich der hochste pin.
Darvmb wel dir hier eynenn
wol vnder den gesten mein,
dô mit daz du kunst meynen,
moch helffen dir aus pein.
Wan ich hab gar kun helde,
die sitzen in dem sal,
die hab ich ausserwelte,
darvnder hab die wal.
wen du kunst ein erkennen,
der aller menlichst sey,
unde thest denselben nennen,
villeicht stunt er dir pey .>-
 <
Ja,> sprach die junck vrouw guote
 <als pald ich eins sich an,
was es bot in seynem mute,
ich daz pald wissen kan.
daz hot mir got der hêrre
durch sein genad gegebn;
darvmb wil ich in êren
dieweil ich hab daz leben .>
dô sprach der konick reiche:
 <des gelaub ich nit, zwar,
du sachst mir hie den gleiche,
daz ich sprich, du habst war .>
die junckfraw die sprach wider:
 <daz sach ich dir hie eben,
wen, kong, du werst sô pider,
unde liessest mir daz leben.
Den noch, mocht ich verdynen
den deynen grossen zorn,
ich wil die warhait vinden .>
der kong sprach, hoch geporn:
 <es sol gesichert seyne
dein leip unde ouch dein leben,
weistu die complex meyne,
ein kempfer wil ich dir geben .>-
 <
Sô wiz du, kong, vur ware,
dastu sô zaghaftig pist,
daz vnder deyner schare
kawm als ei verzagter ist:
aber du pist sô milte,
ich nye vand dein geleich,
du wirbst noch gotes pilde,
du pist den armen weich.
Darvmb west ichs gar wolle,
dastu nit sachst vur mich.
las mich ein kempfer holle,
des selben pit ich dich,
dort innen aus dem salle,
ob ich vund ein sô stet,
ich such in vber alle,
der mich gewert der pet .>
dô sprach der konick sô reiche:
 <durch dein junck vrouwlich schon
dastu der warheit deiche,
dorvmb ich dich hie kron;
unde gen hin zu meinen gesten,
wo du sie weist zuhant,
unde pit sie nach dem pesten:
dein geleich ich nye gefant .>-
 <
Got danck dir konge here,
got geb dir dorvmb lon,
unde kron dich ymer mere,
dort in des hymels tron!>
alsô mit grossen vröuden
ging hin die junckfraw guot,
unde wolt ir lait vertreiben,
in vröuden was ir mut.
dô sie kom in den salle,
dô sach sie weit vm,
dô sassen die recken alle,
die beschaut sie vmbedumb:
dô vand sie nydert keynen,
der guot was mit der wer,
den ausgenommen einen,
hiz marck graff rudiger.
Sunst wâren sie al verzaget,
gleich als kong etzel was.
Rudiger sah an die maget,
unde ging vber den pallast;
im traden nach behende
aufz mynst drew hundert man.
die junckfraw ging ellende.
dô sie kong etzel vant.
Sie sprach: < ich hân gefunden
den allerkunsten man,
sô ich in vinden kunden,
kein kunern ich gesehen hân,
derselb der ging spatiren
vber den schon pallast,
drew hundert oder pey vieren
der seyner dyner was .>
 <
Wo sitzt der selbig hêrre,
ob welchem disch ist daz?>
sie saget im die mere:
 <er schenkt in ein trinckfas,
daz ist ein kopf sô rode,
unde dint der alten kongyn;
der hilft mir wol aus note,
daz ich gesichert pin .>
Etzel sprach: < du junckfrawe,
daz ist der teurest man,
sô ich in nye geschawe,
unde in ouch nye gewan;
ich hon in aus derlessen,
daz sach ich dir vur war,
er ist pey mir gewessen
aufs mynst vunf ganze iar.
Er heist der rudigere,
der jungling sô gemait:
ich gewer dich nit der mere,
unde say dir gar versait;
sein vater ein konick reiche
unde sitz in meylânt,
ein vogt gewaltickleichen,
daz ist im vnderhant.
Sein vader unde sein muder
die sind ouch kongeskind;
er ist ouch mein behuder
vber pechlar geswind,
darzu ouch ostereiche,
daz ist seinn, mercket eben,
ich wil im sicherleichen
ein reiche kongein geben .>-
 <
Neyn, konick, nû thun sô wolle,
las in mein vechter sein,
daz ich dir dancken solle,
hilf hie dem leben mein,
daz dir got darumb lone,
du ausserwelter degen,
tregst sust der êren krone,
wolstu hie schanden pflegen?
Du solt mirs nit versagen,
las mich widder vur in gan;
mein nôt wil ich im klagen,
dem tugunthafften man,
ich weiplichs pild sô armen,
meyn sach wirt im gesait,
ich weis, es in derparmen
unde wirt im darzu lait.
Darvmb sô loz mich piden
den milten rudiger,
daz er mir helf mit sieden
in meyner grossen swer;
wan er wirt schir komen,
der wilde wunderer,
vonn im wird ich genomen .>
kong etzel lachet ser.
 <
Sô wird ich den verslunden
von dem teûfellischen man:
Rudiger hulf zu stunden,
daz es pleib vnderstan .>-
 <du host gar recht gesehen;>
sprach sych konick etzel guot
 <den streit mocht er versmehen,
ich weis nit, ob erz thut.
Streit hot er vil getriben,
der markgrof rudiger,
sein lob ist im pliben,
manck helt gab im die er;
mit wem er hot gestriden,
die lagen vor im tôt:
pit in mit guoten sieden,
er hilft dir wol aus nôt .>
Dye maget wunickleichen,
die war der red gar vro,
sie danckt dem konick reichen,
unde sched wol vom im dô,
unde eyllet in den salle
zu markgrof rudiger,
ir sorg die wurd ir schmalle,
sie gedacht: wo ist der herr?
Sie suchet in gar rechte,
den tugunthaften man,
ir wichen al sein knechte,
piz daz sie vur in kom;
dô sie im kom sô nohent,
sie sprach: < got gruz dych;
laz mich dich nit versmohen,
ich pin vnwirdicklich .>
Sie grust die alten vrouwen,
die kongein hochgenant;
unde wen sie in thet schawen,
der wurd mit gruz ermant;
sie sprach zu rudigere:
 <du tugenthafter man,
mein herz ist vröuden lere,
wolstu mir red vergan .>
dô neigt ir zugtickleichen
die kongein mit der kron,
kong etzlin des gleichen.
Rudiger der konick vron
der sprach: < daz dein begeren
daz los mich hie verstan,
ob ich dich kun geweren,
ob es mir sey zu than .>
Sie sprach: < ich wil dir klagen
mein engstickliches lait:
der mich her ein thet jagen,
des leip ist gar verhait;
er hotz mit mir getriben
aufs mynst drew gantze jar,
daz ich nit kunt pleiben
vor seynen hunden, zwar.
Er hot sich des vermessen,
unde hotz ein eydt gesworn,
er wol mich in kurtz essen,
unde hot ouch mich solchen zorn,
ich weis, daz er wirt komen
in disse purck sô guot:
mein leben wirt mir genomen,
wen man mir nit hilf thut .>
dô sprach sich rudigere
ein marckgraf aus pechlar:
 <daz sein gar greulich mere,
der ich nye wart gewar,
daz er dye leut wil essen,
wie ist er doch genant?
der teûfel hot in besessen;
pfu sich der grosen schant!>-
 <
Der wilde wunderere
alsô ist er genant;
der teûfel ist er nit lere,
die haben sein sel zu pfant.
er ist sô ungehaüre,
sein gleich der mac nit sein,
er macht uns vreüde teüre,
wen er kompt zu uns rein.
Darvmb pit ich dein guote
unde konickliche kron,
dastu mich hie behute
vor dem teûflischen man;
ich hab dich aus derlessen,
dastu der kunste pist:
pey etzel pin ich gewesen,
der spricht, daz es recht ist,
Dastu solt vur mich vechten,
du tugenthafter man,
mit deynen grossen mechten,
dy dir hot got gethan,
unde durch dein menlich herze,
daz ist in deynem leib,
hilf mir aus dissem schmertzen,
durch alle reyne weib!>
Marckgrof rudigere
sprach: < ich thet vbel ann;
meins heren genad sô swere
hot manchen kunen man,
die sulle vur iuch vechten,
unde eür kempfer sein,
die iuch eur lait thun rechen
unde wenden iur pein.
Wen ich zu streiten kome,
wurden mir die helt gehass,
unde sprechen, ich wer vurneme,
es kuntz ein ander paz;
dorvmb sô such dir eynen,
der kuner sey, den ich,
domit daz du kunst meynnen,
daz er mug lossen dich .>
Domit ging er von danen,
die maid die pleyb bestan,
mit allen seynen manen;
dan ging die junckfraw schan,
dô sie kong etzel weste,
dem sagt sie disse mer,
sie sprach: < du konick veste,
mein herz ist vröuden ler.
Der marckgrof rudigere
hât mir seyn hilf versait,
unde spricht ouch zu mir mere,
ich vind zu disser zait
gar wol ein kunern degen,
der kuner sey, dan er,
der sul mir streites pflegen:
west ich dan, wer er wer!
Er spricht alsô zu mire:
vind ich kein kunern niht,
sô wol er vechten schire,
unde wol sich an in richt.
nû kan ich keynen vinden,
der vechten thut vur in:
thet er sich vnderwinden;
geb ims got in den syn!>
Sie sprach: < kung etzel, vur ware
wil ich dir sagen daz,
las beflissen alle thore
unde den guden pallast;
der wunderer kumpt behende,
daz wirt nit anderz sein,
daz ist vnser aller ende,
er prengt uns al in pein .>
Konick etzel sprach mit zoren:
 <des het ich ymer schant;
wie torlich die red wâren!
unde thut mir ûf dich ant
unde alsô ser verdrissen,
dastu mir hir thust sagen:
kein tor liez ich zuslissen
pey allen meynen tagen.
Kein mensch ward nye sô reiche,
sô stark, noch edel, zwar,
vor vorcht ich sicherleiche
lies speren kein tor, vur war:
kumpt wunderer her eyne
nach dir, du junckfraw weiz,
ich gib im prott unde weyne,
darzu die pesten speiz.
We mir der grossen schande!
sluch ich zu meyne thor,
wo mans saidt in dem lânde:
ich trag die kron entpor
vber al kong sô reiche
vynt man nit meyn geleich;
vor nymant dorst ich weichen,
den got allein ich weich .>
Der kong unde die junchfrawe,
die sassen in den sal;
vor schon thet ers anschawen,
unde sprach in vberal:
 <kein mensch ûf aller erden,
daz alsô schone sey .>
sie sprach: < du konig werde,
gedenck meyner nôt dô pey.
Uns schauf mir hie zu geben
zu kempffen eynen helt .>
dô horten sie gar eben,
daz man ein horn schelt.
dô sprach die junckfrawe reyne:
 <erst hab ich angst unde nôt,
ich hor daz horn seyne,
erst muz ich ligen tôt .>
Der kong erschrack vil sere
wol vor des hornes schal;
die hunt die lufen here
zu dem kong in den sal,
des wunderers sie wâren;
die mait schrey: < wossygo!
konick, loz die tor bewaren;
du sist die warheit dô .>
Die mait in vber ginge,
daz man die thor spert zu;
die mait den konick umb vinge,
sie sprach: < du konick, nû thu
sô wol an mir vil armen,
gib mir doch eynen man .>
sie want ir hent unde arme:
 <kan ich kein kempfer hân?>
Kong etzel sprach mit witzen:
 <du edle junck vrouw rein,
weystu nit, wo sie sitzen,
die junge konygein?
die sitzen in eynem salle,
sie sitzen alsô hoch:
such daryn vberalle .>
der junckfraw was sô joch.
Sie ging mit hubschen geperen,
unde ouch mit stoltzen triten;
die kong sachen es geren,
unde horten dô ir piden;
sie sprach: < got gruz iur krone,
dorvnder ewrn leib!
gebt mir vor vrlaub schone,
ir tugenthafte weib.
Gott gruz iur hofgesinde,
der adel der ge vor an,
unde alles, daz ich vinde,
ir edle konig vron,
ich wil iuch hie vor vrogen,
ob ich mocht vrlaub hân,
ich wolt ein wenig sagen,
ob ir mirz wolt vergan .>
Sie sprachen al geleiche,
sie solt guot vrlaub hann.
dô sprach die junckfraw reiche:
 <ir habt ein jungenn man
sitzen ob ewerm tische
zwischen zweyenn kongein,
der ist von herzen vrische,
der sol mein helffer seyn .>
daz war der her von peren;
des west dye junckfraw nit;
er antwurt ir: < gar geren .>
unde sprach mit klugem syt:
 <was wer der iur geprechen,
du hubsches megetein,
ob es nymant mocht rechen,
die ewren grossen pein?>
Sie sprach: < ich wil dir klagen
mein engstickliche pein,
daz mich herein thet jagen
wol mit den hünden sein
der wilde wunderere,
alsô ist er genant:
lus dir die kleglich mere,
dein herz daz sey ermant.
Darzu wil er mich essen,
daz sag ich dir vur war,
unde hot sich des vermessen,
er hot mer, den drew jar,
hât er mich umb getriben,
er selbs unde ouch sein hunt,
daz ich kawm pin pliben:
daz thun ich dir hie kunt.
Er ist der purg hie vore,
sein hunt die lûfen rein;
werdn nit beslossen die thore,
er prengt uns al in pein.
von got kan ich derkennen,
daz du der kunste pist:
durch gott saltu dich nennen
kurtzlich in diser vrist .>
dô sprach der jungling reiche:
 <wiltu derkennen mich,
ich pin der her dietereiche,
unde wil vechten vur dich,
ich wil êren die schare,
dich unde al reyne weib,
darvmb daz uns gepare
der reyne vrouwen leib.
Wer weyb schilt umb ein hare,
dem pin ich vast gehaz,
dem vertrag ich sein nit, zware,
man kan got nit thun pas,
der in dô hilft vertreiben
ir angst unde ir nôt,
denselben wil got schreiben
von dem ewigen tôt .>
Dye junckfraw die sprach wider:
 <du host tugunt genug,
unde pist mild unde ouch pider;
selig sey, die dich trug,
deyner muter leibe,
die dich getragen hât!
daz du die reyne weibe
liep host vru unde spat.
Durch weipplich keusch unde milde
saltu mir seyn berait,
mit harnasch, swert unde schilde,
es kumpt nû schir die zait .>
dô sprach her dietereiche:
 <dein lait trag in der stil;
ich hilf dir sicherleiche,
ist es kong etzels wil,
Der den ist vnnser hêrre,
unde wir im vnder thann,
in seynem lând sô verre,
wen er mir daz vergan:
darvmb mustu in piden,
den edlen konick rein,
daz er mirs erlaupt mit sieden;
sag mir die meynung seyn .>
Sie vrogte noch im palde:
 <wo ist konick etzel her?
ich mus vur sein gewalde .>
sie saget im die mer:
 <ich hân mir ein gefunden,
der wil mein kempfer sein,
er wil mir zu den stunden
sô helfen aus der pein.
Er hotz an dich geschoben,
ob es dein wille sey:
du solt im, degn, geloben;
dorvmb wont die got pey .>
sô sprach der konick: < nen myre
denselben kunn weigant .>
sie nenet in gar schire:
 <er ist dieterich genant .>-
 <
Der jung her dietereiche,
der ist der liebste meyn,
ich teil mit im mein reiche,
ob er wolt geren sein:
er ist pey mir gewessen
mer den zwey gantze jar;
ich hab in ausderlessen,
daz sag ich dir vur war.
Zu hof ist er geriden,
er mit den knechten seinn,
vunf hundert, nach adel syden,
sein geriden aus unde ein.
sein tugunt solt im meren,
hiz mich der vater sein,
ich solt in zucht, er leren,
unde thun daz peste mein.
nû hor du, maget, mere,
von wem er hab sein stam:
in durchlauchtiger êre
sitzt ein keyser zu ram,
der ist seins vaters pruder;
der helt ist edel guot,
sein vader ist ein konick in ruder,
sein muter des gleichen thut.
Solt er den vur dich vechten,
unde kem er mir den ab,
sein vreunt wurden in rechen,
ich must groz ungluck hab,
sie hulfen doch ein ander
vnnd triben mich darvon,
daz ich plib kawm salbander;
daz het dein schult gethan.
Er sol den wunderere
vurwar nit hie bestan;
ich verlür in ymer mere,
den jungling wol getân.
er ist sô iunck unde kleyne,
sein guot ist manegfalt,
er ist kawm, als ich meyne,
achtzehen jare alt.
Darvmb sey dir versaite,
du aus erwelte mait,
daz er zu keyner zaite
mit streit dir sey berait .>-
 <nit, konick, durch al iur guote,
nit thut sô vbel an;
in sorgen ich hie wute:
las in mir pey bestan .>-
 <
Ich thun sein nit, vur ware;>
sprach dô des konges munt:
 <gen vur rudiger dare,
ob er dir hilf thun kunt;
ich wolt in ee verlissen,
den den jungen diterich:
solt eyner den tôt hie kyssen,
vur war es rawet mich.
Verlur her dietreiche,
mich ging daz erst vngeluck an,
ich must von meynem reiche,
alsô wurd es mir ergan,
ich must zu veintschafft haben
kung, kayser, vürsten guot:
darvmb, junckfraw, las aben,
vur war, es mir ant thut .>
 <
Neinn konick du ausderlessen,
las mich zu diterich gan,
sô schafft er mich genessen,
wen ich in segnen kan,
daz er nit wirt derslagen,
sprich ich ûf meynen aid;
du wirst nit weider vrogen,
wen du sigst die warhaidt .>
Wol in denselben zaiten,
nû hort, was dô geschach,
zu der purg sag man reiden,
in nahent vngemach,
daz sachen die vürsten alle,
die in der purg dô worn,
der wunderer kam mit schalle,
unde hilt dô vor den torn.
Er plis ein horn mit gryme,
seyner hunt der komen vil,
mit graussamlicher styme,
sô was des hornes gyl;
er eyllet zu dem graben,
die slag pruck was glait:
aufzogen sis wolten haben:
zu kurtz wurdt in die zait,
Sie musten sie lossen ligen;
der wunderer stunt dar ûf,
er sprach: < wolt ir mich trigen?
nû sten ich doch hie drauf .>
er rif mit lauter styme
wol zu den recken hin ein,
aus wutigen zornes gryme:
 <gebt mir die megetein!
Wolt ir mir die rawz geben,
daz thut pal pey der zait;
es gilt nihtz, den iur leben,
sprich ich ûf meynen eyt .>
sie swichen al sampt stille,
vor vorchten daz geschach,
daz er was alsô wilde;
sein geleich man nye gesach.
Kong etzel sprach zu stunde:
 <der teûfel ist hie vor,
ich thun iuch allen kunde,
pas slust uns alle thor;
kom er zu uns her eyne,
der teûfellische man,
er pregt uns al in peine,
mocht uns an leben gan .>
Vor engsticklicher vorchte
die junckfraw aber kam;
konick etzel ir dô horchte,
unde ir piden dâ vernam;
sie pad in aber sere,
als sie nye het gethan,
durch got, maria here,
daz er ir perner vergan.
Konick etzel sprach, sô here:
 <des wil ich hie niht than;
zu margrof rudigere
dohin soltu vor gan:
wolt derselb vur dich streiten,
daz sech ich alsô gern;
versagt er dirs pey zaiten,
sô gen zu dem von pern .>
Die junckfraw danckt im teure,
dem kong sô hoch geporn,
sucht rudinger geheüre;
palt het sin aus erkorn,
sie sprach: < du degen here,
ich wil hie piden dich,
durch aller junckfraw êre,
sô vicht hie noch vur mich!>-
 <
Solt ich mich vnderwinden
des vngefugen man?
kanst du sust nymant vinden,
der in hie tur bestan?>
zu im sprach sie zu stunden:
 <
Wunderer hot vor dir ru;
ich hab eynen gefunden,
der ist kuner, den du.
Der vicht noch mit im vere;
got mus im glucke geben!
ich thun dirs hie zu êre,
daz saltu mercken eben .>
dô sprach der rudingere:
 <wie ist derselb genant,
der dir wil helffen sere?>-
 <er ist perner bekant .>-
 <
Er kan wol streites pflegen,
darvmb streit er pillich,
unde ist ein kuner degen;
unde ist edler, den ich:
heiz dir helfen pey zaiten;
er ist kuner, den ich:
ich wil nit vur dich streiten,
er mocht erslahen mich .>
Alsô ging sie von danen,
unde sucht her dieterich,
vnder vrouwen unde ouch manen;
sie vand in zugticklich,
sie sprach: < genad, degen here,
daz ich kum aber her!>-
 <ir seit mir nit unmere,
ir seit nit tugunt ler .>-
 <
O edler her von peren,
mein lait hebt sich entpor,
ich pit iuch, helft mir geren;
wan er ist vor dem tor,
der mich hie wil verslinden:
awe der grossen nôt!
mocht ir in vber winden!
er slecht uns al zu tôt .>
Mit iemmerlichem weynen
het die junck vrouw dô kein ru.
in erparmet dô die reynen,
unde sprach: < ichs gerne thun:
ich gedraw maria, gotz muter,
daz mir got pey besten,
daz ich sey dein behuder,
daz es mir glucklich gen.
Wie ich mit hildeprande
wird vercheren mich:
ich verhiz im an sin hande,
daz streiten wolt nit ich
vor vir unde zwentzick jaren,
daz alter ich solt hân:
daz wiz du, maget klare,
daz wil ich vbergan.
Ich sag dir hie vur ware
meynes alters zil:
zu vier unde zwentzig jare,
darzu hab ich noch vil,
newn jar ûf daz mynste,
daz sag ich dir hie wol,
nit elter du mich vinste,
vur war ichs reden sol .>
dô ruft der wunderere:
 <ir sult mich pald ein lonn,
ee daz ichs als umb kere;
ich mus zu essen hân;
ich will mich an iuch rechen,
die maget die ist mein,
ich will iuch al derstechen,
des sult ir sicher sein .>
daz horten die konginen,
vurstin unde edle weib,
komen schir von den synen,
besorgten ire leib
mit weynen unde mit klagen;
den recken war sô lait,
daz sie wurden al zagen:
daz machet als die mait.
dô sprach her ditereiche:
 <wie we ist dir her ein!>
er hiez im pald her reiche:
 <prengt mir mein harnasch rein!
wiltu den leut hie essen,
wil got, es sol nit sein:
got sol mein nit vergessen,
Maria die kongein,
daz ich durch reyne weibe
wil wagen meynen leib;
mocht ich in lait vertreibe,
durch ein junckfrawlichs weyb,
dye jhesu christ gepare,
die helf ûf streites pan!
durch aller vrouwen schare,
wil zu streiten gan .>
dô mit was er beraite,
sein guot prun het er an,
die legt im an die maite,
unde gunt vast umb in gan,
sie strickt im manche pande,
setzt im ûf sein hut,
schilt, swert gabs im in die hande,
als man zu wappen thut.
Dye junckfraw sprach: < sie stille
ich wil dir geben lon,
daz du durch meynen wille
den wunderer wilt bestan,
ich wil dir thun ein segen,
daz du des sicher pist,
daz du von keynem degen
nymer erslagen wirst .>
Sie thet im dô den segen,
der ir von got was kunt;
von irer vrumckait wegen
gab ir got sulchen vunt:
daz was pey im peliben,
unde an im wol bewert,
als man es vint geschriben,
daz yn got oft dernert.
unde ist ouch noch pey leben
her diterich von pern;
got thet im pus zugeben,
daz mugt ir horn gern:
eyns tags er sich verjache
zu peren in der stat,
von red dasselb geschache,
daz was des teûfels rot.
Dor umb ward er beruret
von eynem ros vnrein,
unde wurd dô hin gefuret,
daz mocht der teûfel seyn,
dorauf dô muster reiden
in die wust rumeney:
mit wurmen mus er streiden,
pis uns der jungstag wont pey.
daz las wir hie nû seyne,
wo er nû komen sey;
got hilfft im noch aus peyne,
mit sterk wont er im pey;
daselb los wir pleyben,
unde sahen wieder an,
unde volgen noch dem schreiben,
was wunderer hot gethan.
Wunderer der ruft zu hande:
 <thut mir ûf pey der zait!
drey kong ligen im mein lânde,
unde gewinen daz mit streit;
dye kong unde al ir here
die erslag ich wol allein,
sie kunen sich des nit were;
darvmb lat mich hin ein .>
Man wolt in nit einlossen,
den vngefugenn man;
dô ving er an zu stossen,
als ging ein weder an,
die guoten eyssen sperre,
die rigel unde die pant,
die thet er als zu zerre,
unde wurd von im zu trant.
Die thur was eysneyn veste,
unde war vur nôt gericht,
unde was die allerpeste:
noch half es vor im niht.
dô die thur was zu prochen,
dô eylt er in den sal;
er het sich noch nit gerochen
noch seynes herzen gral.
Sein ros het er gepunden
an eyner linden ast;
er kom dô mit den hunden,
die liffen mit im vast,
acht zehen laitpracken
unde vier unde zwentzig jaghunt,
die mit im lûfen jacken,
die lûfen mit im zu stunt.
Er trug daz pest gesmeide:
sein helm was sô guot,
kein swert dâ durch nit sneide;
sein prun die was behut
vor allem geschos unde stiche;
sein schilt war alsô hert:
vur war ich daz hie sprîche,
es was vil guotes wert.
Sein swert was alsô preite,
unde was dar zu sô lânk:
daz zog er aus der schaide;
des sagt im nymantz danck.
er ging hin ûf den salle,
dô er die junck vrouw vant;
ir vrewd die wurd in smalle;
mit gruz er nymant mant.
Sein harnasch was nit teüre
von silber unde von golt,
sust was er ungehaüre,
zu streit in nymant wolt,
den der in an solt tragen,
der gert kein wechsel sein:
er het manchen erslagen
in seyner prun stellein.
Er eyllet alsô palde
unde wolt in den pallast,
unde wolt dar ein mit gewalde,
dô der kong innen sas;
der pallast was verslossen,
der wunderer stunt dor vor:
 <wolt ir mich nit ein lossen,
ich stoz ûf pald daz tor!>
Alsô stunt er dô vore,
mit zoren alsô groz,
er tete ein stoz dem tore,
dass es sô weit ûf schoz;
die rygel al hin sprungen,
sô weit hin ûf den sal,
die kleine stucklein klungen,
daz es sô weit erhal.
dô lûfen hin die hunde,
unde villen an die mait,
wol zu denselben stunden,
sie hingen ir in dem kleit.
dô ruft die junckfraw reyne
Diterich von pern an:
 <nû hilf dem leben meyne;
solt mich nit essen lân!>
ûf vur her ditereiche,
im was vor zoren ant,
was er der hunt begreiffe,
die slug er umb die want,
daz ir gar vil gelage,
ûf ein unde zwentzick wol,
die hunt thet er verjage;
Dieterich was zornes vol.
Er sprach zu der junckfrawen:
 <nû setz dich neben mich,
sô wil ich geren schawen,
wer nû wol essen dich;
ich wil mich vur dich setzen,
mein leip unde ouch mein guot,
ich will in darvmb letzen,
wer dir ein lait hie thut .>
Der wunderer ruft hin eyne:
 <gebt mir die maget her,
ee ich iuch pring in peyne,
unde mach iuch vröuden leer .>
dô mit trat er vur passe
in den palast sô weit,
dô alles gesind dô sasse,
unde ouch die schone mait.
Dos der wunderer nû sache,
daz die hunt lagen tôt,
nû horet, wie er jache:
 <ir zwey, ir leydet nôt;
unde werst du nit ein kinde
oder ein kindischer man,
es must iuch alle peyden
wol an daz leben gan.
Dor umb du schone meide,
du musst dich essen lân,
nymantz wend dir daz leide,
ich muz zu essen hân,
unde thun daz pald pey zaiten,
ich muz von hinnen pald,
mit zweyen kongen streiten,
die erslag ich mit gewalt .>
dô sprach her ditereiche:
 <nû los uns lenger leben;
ich gib dir sleg unde streiche,
daz saltu merken eben,
wie wol du mich geleichest,
ich sey ein kindisch man,
ich hof, du vor mir weichest,
pring dich ûf todes pan.
daz selb ich dir bedewte,
dyr wirt der tôt gemessen,
du wolst den ander leude
wol vur die junckfraw essen,
der wolt ich dir wol weyssen,
sô gen in ein spital,
dô vinstu wol zu peyssen,
unde hast ouch wol die wal .>
 <
Der dein vnnutze rede
der sultu mich derlân;
werstu ein vürst sô werde,
sô sols du mirs nit than .>
alsô sprach wunderere
wol zu her diterich,
unde zurnet alsô sere,
sô gar inprunsticklich.
dô sprach her dieterich palde:
 <ich sage die hie nit mê,
nû gen hinauz zu walde,
den vrouwen den thut we
dein odem auz dem munde
du pist gar ungehaür,
unde heb dich aus zu stunde
ee ich dir vröud mach teur .>
Der wunderer nam sein ware,
im wart vor zoren ant,
er sprang zu in peyden dare,
unde ving sie pey der hant.
Dieterich vur ûf behende,
unde gab im eynen stoz,
begreif die ander hande,
sein zoren der was groz.
Des must der wunderer vallen
nider ûf die erd,
wol vor den kungen allen,
des schempt er sich gar ser.
her diterich von peren
der nam die maget vein;
sie sas neben im geren,
si meint, wolt sicher sein.
Der wunderer kam her wider,
unde was sô gar verhait,
er sprach: < du degen pider,
sô gib mir noch die mait .>
dô sprach her ditereiche:
 <die mait wont dir nit pey,
du sagst mir den werleichen,
warvmb die veintschafft sey .>-
 <
daz wil ich dir hie sagen:
die weil ich kleine was,
daz man mich umb must tragen,
dô ist geschehen daz,
dô was sie ouch ein kinde,
ir vater ein konick reich;
kein weib kunt man mir vinden,
daz mir mocht sein geleich.
Mein vater dem reichen kunge
nam den daz kindellein,
zu ee man uns verkunde,
daz sie ist ewig mein:
sô thut sie mich versmehen,
unde wil vur war mein nit;
sie solt sich hie versehen,
ee sie den tôt hie lit.
Ee ichs eim andern losse,
des hab ich aid gesworn,
unde wer sie noch sô grosse,
ich vriss vor grossem zorn,
daz sie ûf dieser erde
keim man nit werd zu teil,
gleich haur als wenig als verde;
las ich dir doch kein heil .>
dô sprach der her von peren
wol zu der maget vein:
 <wiltu in haben geren,
unde wilt seyn eygen sein,
sô pleybstu hie pey leben;
nym in zu eynem man .>
sie sprach: < ê wil ich im geben
mein leip zu speysse hân .>
Herr diterich was gesessen
neben der junck vrouw vein,
er sprach: < wil er dich essen,
ee wil ich laiden pein,
her ein pringt mir nû palde
den guoten harnasch mein,
ee wol wir sterben alle,
es mus gefochten sein .>
dô sprach der wunderere:
 <helt, wiltu nit lenger leben,
daz du dein leben here
wilt umb eine pubin geben?
dar zu pistu ein kinde;
ich rit, du hest wol vrid:
wen ich dich vberwinde,
ich henck dich an ein wid .>
dô die red was geschehen,
die thet her dieterich zorn,
er sprach: < ich wil besehen,
ob du nit seist verlorn;
dastu mir zu drost henken,
des mochstu dich wol schemen:
ich wil dir dran gedencken,
ob wir zusamen kemen .>
Er wappet seynen leip,
als man zu streit sol than;
daz wunickliche weip
daz wappet in sô schon,
sie knupft im manchen punde,
Diterich dem werdn man,
ob sie es den wol kunde,
unde sach in liplich an.
dô er nû was bereite,
Diterich der kune man:
 <nû sey dir wider saite,
Wunderer, solt verstan,
dastu mir drost zu henken,
mir unde der schonen mait,
dein leben wil ich krencken,
daz hab ich ûf meynen eit.
Ich gedraw maria werde,
unde gottes genad sô heil,
daz ich ûf disser erde
dem galgen nit werd zu teil,
unde ouch die junckfraw veine:
du magst ein poswicht sein,
der galg ist selber deine,
daran leid selber pein .>
Sich wappet in der purge
aufs mynst acht hundert man;
wen nû her diterich sturbe,
den wunderer woltens bestan.
unde margrof rudingere,
ein her dort in pechlar,
der ging in der prun here:
des wurd her diterich gewar;
Er danckt in seiner guote,
unde ouch der sein manhait:
 <ich hof mich got behute,
nû ist komen die zait .>
er geseget in der veste,
die hant er in dô pot,
den kongein unde den gesten;
die paden vur in got.
Dar nach lûfens zu samen
mit sprungen alsô weit,
die ire swert sie namen
unde ouch ir schilt sô preit,
sie slugen ûf eyn ander,
daz wilde vaur erschein,
die zwen vürsten salbander,
aus iren hildegrein.
Sie heten ein gedimel
mer den vir gantze tag,
als wen daz weder am hymel
thut manchen doner slag;
pey in mocht nymant pleiben
vor slegen sô vreysam:
wie mocht man daz geschreiben,
was sie geliden hân?
Sô manche diffen wunden,
die sie haben geslagen,
daz es thut nymant kunden
mit singen noch mit sagen,
den, daz der wunderere
dieselben hât allein:
daz macht der segen here;
den gab die maget rein.
Dem edlen perenere;
darvmb er mit im vacht;
es must der wunderere
vallen mit gantzer macht:
er was sô gros unde swere,
dô er dernider slug,
daz man es hort sô verre
der weiten purge klug.
Dye purg must sich bewegen,
dô wunderer thet den val,
daz gemauer thet sich regen,
daz sal unde poden al.
ûf sprang der vngefuge,
der val der thet im ant:
 <wen daz ich dirs vertruge,
des het ich ymer schant .>
Der diterich het im geslagen,
daz er sô ser was wunt;
er sprach: < ich wil dir sagen,
du wirst noch vngesunt;
du sprachst, du wolst uns hencken,
mich unde die junckfraw mein:
daz wil ich dir nit schencken,
es gilt daz leben dein.
Dar zu hastu gegessen
sô werden manchenn man;
des wirt dein got vergessen,
unde wilt zu speiz ouch hân
dye junck vrouw minickleiche,
al hie zu disser zait .>
alsô slug ditereiche
Wunderer wünden weit.
daz plut thet in begissen
vber den harnasch weiz;
daz thet wunderer verdrissen,
er vloch hin auz dem kreiz,
mit eynem snellen sprunge,
wie pald er pey im was!
der wunderer kert sich vmbe,
mit grossem neid unde has.
Er gab her ditereiche
sô gar ein harten slag,
daz er vil yemerleiche,
unde ûf dem salle lag,
daz er sein witz unde syne
sô gantz unde gar vergas;
kein sterk mocht er gewine,
unde west nit, wo er was.
Er lag ouch in dem plute,
doch schir er sich besan,
dô gedacht der degen guote:
 <wel got, wer ich dar von!
du pist zu vngehaüre,
dein gleich ich nye gesach,
du machst mir vreüd noch teüre .>
alsô er im gedacht.
Er lag alsô lâng stille,
pis er geruet pas:
der wunderer het im willen,
wie er gestorben was.
daz sach ouch in der vesten
margraf rudiger,
unde ouch die werden geste
erschracken alsô ser.
Marck graf rudigere
red zu dem wunderer:
 <nû vicht ouch mit mir sere
waffen der dissen mer!
daz dieterich ist gestorben,
daz gilt daz leben dein;
ir ist acht hundert worden,
dô von du leidest pein.
Du must hie hin dersterben,
es vicht noch maneger man,
unde solt wir al verderben,
sô kumpstu nit dervon .>
alsô sprang ûf mit schalle
her diterich von pern,
er sprach: < nû habt danck alle,
ich wils verdynen gern,
daz ir mich hie wolt rechen,
des sey iuch aid gesworn,
die wil ich iuch nit prechen,
ich pin zu hilf geporn
iuch, ir werden helde,
daz ir mich rechen wolt,
ir seit mir ausserwelde,
unde pin iuch darumb hold .>
Den wunderer zu der stunde
procht er in grosse nôt;
im gieng dô aus dem munde
von vaur ein glo sô rot,
von pern dem edlen heren,
der vast erzurnet was,
dem wunderer thet geweren,
dô von er nit genas.
Er slug in dô der nider,
den wundere alsô groz.
er sprang ûf pald her wider,
thet diterich eynen stoz
mit dem schild in ein saiden.
dô sprach her diterich:
 <wer hot dich lernen streiten?
vur war, daz wundert mich .>
dô sprach der wunderere:
 <ich meint, du werst lânges tôt;
ich sach des pfichts nit mere,
den hie dein leichnam hot.
kompstu einmal noch nider,>
sprach wunderer, < vur war,
du kompst mir nit mer wider,
du must ye sterben gar .>
Her diterich von peren
macht wunderer alsô heiz,
er wer geflogen geren
von diterich auz dem kreiz,
daz er vor grossen engsten
der sweis vast von im vloz.
Diterich vacht noch dem lengsten,
daz macht der zoren groz.
Er slug den wunderere
ein wunden in den halz,
durch sein halsperg schwere
unde durch des krages pals.
sprach wunderer der helde:
 <awe der grossen nôt!
daz ich streit derwelde,
darvmb ich leide tôt.
Mir sagt der vater meyne,
dô er nû sterben wolt,
es solt ein diterich seine,
der mich derslahen solt,
dem ging auz seinem munde
ein glo vom vaür sô rot:
pistus, sô thun mirs kunde,
wol durch den milten got .>
 <
Ja, ich heiss ditereiche,
des laugen ich di niht.
got der gewaltickleiche
mich unde die junckfraw richt,
dastu uns drost zu henken,
mich unde die junckfraw vein,
dar an wil ich dir dencken,
es gilt daz leben dein .>-
 <
Ach nein, du degen here,
nû loz genessen mich,
sô wil ich ymer mere
vur war nû loben dich .>
dô slug her ditereiche
den wunderer aber nider:
 <ich sag dir sicherleiche,
nû ste du ûf pald wider;
Wan ich dich nit derslahe,
dieweil du vor mir ligst .>
alsô diterich dô jahe
 <ich gib dir keynes sygs,
dir wirt der tôt gemessen,
wen dus halt nymer wilt:
du woltst die junckfraw essen;
darvmb man dich noch schilt .>
dô stunt er ûf gar kawme,
der wilde wunderer,
mit vechten er sich sawmte,
die wunden vlussen ser;
noch slug er dem von peren
ein wunden alsô weit:
daz war daz letzt verseren
daz wurd dem wunderer lait.
darnach der pernere
ein slack dem wunderer gab,
daz im der halsperg swere
vil von dem hals herab;
mit dem hals stunt er nacket,
er het ûf noch den hut:
her diterich ser dô lachet;
Wunderer wurd vngemut.
dô hub er ûf zu piden,
daz er im geb gelait,
es solt mit guoten siden
gesichert seyn die mait.
dô sprach her ditereiche:
 <nein, sweich, du hiltzt seyn nit;
du must von hynen weichen,
dich hilfet nit dein pit .>
Ein schirm slag gar eben
im dô her diterich gab,
unde draf im den hals neben,
unde hawt ims gantz her ab,
den kopf unde ouch den hute,
daz er vil ûf die erd,
daz er lag in dem plute;
des vröud sich diterich sô werd.
Er sprach: < wiltu noch essen
die junckfraw mynnicklich?
dein leben ist klein gemessen,
vur war des vrew ich mich .>
er hub pald ûf daz haupte,
den helm warf er dor von;
des lebens er war beraubte,
der vngefuge man;
Er nam es pey dem hare;
dô was es alsô swer,
des glaubet hie vur ware
er het kawm tragen mer;
er trug daz haubt von danen
vber den weiten pallast
vor vrouwen unde vor manen,
was in der purge was,
daz lif dem vürsten entgegen,
manck konick unde ouch kongein,
mit vröud thet man sich regen,
itlichs auz kraften seyn
itlichs in dô entpfinge,
unde sprach zu im alsô:
 <
Wunderer den tod entpfinge,
des sein wir werlich vro!>
dô wurd ein groz zu laûfen,
vor vröuden dâ geschach,
der kong wâren gros haûfen,
daz man diterich kawm gsach,
unde ouch der werden vürsten,
manck graff unde edel man,
die theten diterich grussen,
unde in entpfingenn schon.
Dye weil er in danckt schone,
dô lief die junckfraw her,
sie sprach: < daz dir got lone!
nû pin ich sorgen ler;
nû sait mir gotwilkume;
iur wunden sein mir lait,
die ir von im habt gnome .>
dô dancket er der mait:
 <
Gebt mir daz poden prode
zart junckfraw mynicklich;
der wunderer der ist tode,
daz haubt trag des hie ich,
der iuch alzait wolt essen;
daz thet im nye kein guot:
ewres leitz sult ir vergessen,
unde habt ein guoten mut.
Er entpeist iur nymer mere;
alsô gewan ich dir vrid;
er troet uns peyden sere
henckens an ein wid:
ich hân in uberhaben
derselben possen müe;
got der her thet mich laben;
ich mein, ers nymer düe .>
Die junckfraw pant im abe
den seynen helm guot.
er sprach: < junckfraw, danck habe,
du machst mich hoch gemut .>
dô sprach die junck vrouw reyne:
 <got danck iur guotickait;
iur gleich mac nit seine
ûf aller erden preit .>
dô kom konick etzel here
sô gar in sneller vrist,
er sprach: < daz sein guot mere,
dastu genessen pist,
darvmb sul wir got dancken
der seynen guotickait,
unde haben vreüd an wankenn
mit disser schonen mait .>
Man sas wider zu tische,
als man vor het gethan,
man az wilpret unde vische,
vor vreüden weib unde man,
unde ouch die schon junckfrawe,
die sas am hochsten ort,
Dieterich, etzel, sein vrouwe,
die sassen pey ir dort;
Dar nach die pesten vreunde,
darnach daz pest geslechte,
die wurden al vereinde,
alsô mit grosser mechte
dancken her ditereiche;
dy junckfraw was derlost:
sie lebten munickleiche;
die junckfraw gab in trost.
Sie sprach: < ich wil von hynen
wol in meins vaters lânt,
dô hin ich denck mit synen;
dar umb seit gemant,
daz ir wist meynen nomen,
daz loz ich iuch zuletz,
des sult ir iuch nit schamen,
ûf vrlaub ich daz setz.
daz ich iuch geren liesse
golt, silber, als man thut,
daz sol iuch nit verdrisse,
ir habt sein vor genunck .>
sie vrogten al gemeyne
die junckfraw mynicklich,
wie sie hies mit dem namen?
palt thet sie nennen sich:
 <
Ich heiss vrouw seld vur ware,
des sult ir sein dermant,
unde drag die kron enpore
wol in meins vaters lânt .>
dô mit gabs in die hande,
jtlich besunder par.
den perner sie wol kande,
zu dem ging sie vor dar:
Sie gesegnet in sô susse,
gab im ir weisse hant,
ein halssen unde ein kussen,
dô mit si in dermant,
daz ers hilt pey dem leben;
dô weint die junckfraw schon,
sie sprach: < got mus dir geben,
was ich dir guotes gan!>
Dar nach sprach sie behende:
 <nû wil ich pald dar von,
wan es hot gar sein ende,
ir sult pald zu mir gan .>
dô traden sie ir peye,
was ir was aller sant.
sie sprach: < got pey iuch seye!>
dô mit sie dô verswant.
Alsô vur sie von dannen,
dô sie was komen her;
es was den vrouwen unde manen
gar wunderleiche mer;
alsô kam sie hin heyme,
wol in irs vaters lânt:
gelaubt, daz es mac seyne,
als mans geschriben vant.
Nit lenger woltens sie pleiben
die edlen kong sô guot;
sie lissen daz wunder beschreiben,
unde hilten daz in hut;
sie heischten dô vrlaube
von konick etzel sô her,
sie sprachen: < konick, lat abe,
es ist genunck der er .>
dô sie nit pleyben wollten,
sô gab er vrlaub in.
sie theten, als sie solden,
unde gelobten im zu dîn,
wo er ir dorft zu noden,
wolten sie sein bereit,
als vil volcks als sie den hetenn,
unde wenden im sein leit.
Des danckt er in gar schone,
dar zu den vrouwen vein.
dô wurd groz guot verdone,
pis sie komen wider heym .-
unde ouch her ditereiche,
der sagt hilprant die mer:
es daucht in wunderleiche,
daz es geschehen wer.
nû hot ein end daz gedichte,
wer es horet hot,
mit warhait wol verichte,
nû seinn sie alsampt tôt;
mit hert streitigem quellen
gaben sie ûf ir leben:
got alln gelaubigen sellen,
den sol got gnade gebn! amen.
