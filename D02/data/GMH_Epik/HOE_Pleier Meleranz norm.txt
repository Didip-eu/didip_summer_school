Hie bevor bî den jâren,
dô die gefüegen wâren
in allen künecrîchen wert
unde dô man rehter vuoge gert,
dô schamten sich genuoge.
swâ man kein unfuoge
begienc, daz was den werden leit.
gefuoge zuht unde hübescheit
vlizzen si sich alle dô.
mit schoenen zühten wâren vrô
beide wîp unde ouch man.
vil maneger hôhen prîs gewan
mit zuht unde ouch mit manheit,
von dem man noch hiute seit.
man sach nâch êren strîten
die werden zallen zîten.
untriwe unde valscheit
was dô aller welde leit.
dô wârn die liute rîche
unde lepten vrôlîche.
si wârn getriwe unde wol gemuot.
ouch wâren dô diu jâr guot.
nû hât ez sich verkêret gar:
ie lânger sô boeser jâr.
die liut vil grimmeclîchen
lebent in allen rîchen.
ez nimt abe an guoten dingen.
die uns vröude solden bringen,
ich mein die edelen rîchen,
die lebent unfrôlîchen.
die wîben solden lachen
unde vröude solden machen,
ich mein die edelen jungen,
die lebent unbetwungen
an tugenthaftem muote.
manec bî grôzem guote
lebt unfrôlîchen.
wem sol ich daz gelîchen
wan daz im sô nâhent gât
daz guot ze herzen daz er lât
vröude unde allen hôhen muot?
wem sol dann sîn grôz guot
dâ mite er lasterlîchen lebet
unde nâch grôzem horde strebet?
guot ist guot swer daz hât.
swer aber mit dem guot begât
daz im stât lasterlîche,
der ist arm unde niht rîche.
swer aber guot gerne hât
unde dâ mit êre begât
unde hât er got ver ougen
...der hât zer welde êre
unde gewint dort saelden mêre,
ich meine in himelrîche:
daz wizzet sicherlîche.
guot sol man behalten
unde dâ bî êren walten.
künde ich guote raete,
swer nâch mîner lêre taete,
dem riete ich daz er behielte
guot unde dâ bî wielte.
der wîtze unde êre hât,
daz er dâ mite niht begât
daz man im sprîchet guoter man,
der daz niht verdienen kan
daz im ieman spreche wol,
ine weiz zwiu dem sîn guot sol.
sô ist ouch manic rîcher man
dem al diu welt wol guotes gan,
wan der hât tugenthaften muot
unde schaffet daz mit sînem guot
daz man im muoz tugende jehen:
der lât von im niht anders sehen
wan tugentlîche reine site.
dâ liebt er sich den liuten mite,
daz si im tragent holden muot:
daz ist wol unde hât der guot.
swer aber guot sô liebe hât
daz er niht dâ mite begât
weder êre noch vrümkeit,
allen liuten den ist leit
swaz dem êren widervert.
mit sîner erge er sich erwert
daz im nieman êren gan.
vil ofte ich daz gesehen hân
daz man den vrumen êret
unde sîne wirde mêret,
sô man den boesen swachet
unde in niht tiure machet.
ein man mac nâch êren
...daz im diu welt guotes gan.
hie sül wir dise rede lâzen,
wan obe wir iemer triben daz,
der boese getaet doch niemer baz,
wan daz er lebt nâch sînem site.
den biderben tiuret man dâ mite
swâ man im dicke vor seit
von êren unde von vrümkeit.
Nû hoert ein vrömdez maere.
daz hât der pleiaere
von welschem getihtet,
in tiutschen sin gerihtet
mit rîmen als er beste kan.
lebet noch her hartman
von ouwe, der kunde baz
getihten, daz lâz ich ân haz,
unde von eschenbach her wolfram:
gên sîner künste bin ich lam
die er het bî sînen tagen.
doch wil ich iu ein maere sagen
von artûs dem künec her.
bî sînen zîten lebte er
mit êren alsô schône,
daz nie houbet under krône
in sô grôzen êren wart gesehen.
des muoz man mit der wârheit jehen,
wan iu dicke ist vil geseit
von des küneges wirdekeit,
waz er êren begie.
sîn gelîch der wart nie
gesehen in allen lânden.
sîn hôher prîs vor schanden
was wol mit wirdekeit behuot:
nâch êren sô ranc ie sîn muot.
Artûs der edel künec rîch
het drî swester minneclîch,
diu ein diu hiez seifê,
diu ander hiez anthonjê,
diu dritte olimpîâ hiez.
der rehten wirdekeit geniez
lac an den drîen vrouwen.
man mohte ieclîche schouwen
sît under küneges krone
vor ir lândes vürsten schône.
Seifen nam der künec lôt:
nâch ir minne was im nôt.
Anthonjen die werd erkant
nam der künec von grîtenlânt.
Olimpjâ diu was minneclîch,
die nam der künec von vranken rîch.
diu edel seife unde der künec lôt
diu rehte liebe in daz gebôt
daz si ein ander minne
von herzen unde von sinne
truogen âne wankels vâr.
Seifê bî im gebar
vier kint, diu wurden wert,
ir herze niht wan êren gert:
Bêâcurs unde gâwân
 (ietweder hôhen prîs gewan)
unde die klâren itonî
unde die süezen gundrî,
die juncfrowen werde erkant.
diu künegîn von grîtenlânt
gewan einn sun, hiez gaharet,
der ouch gern daz beste tete.
dô er gewuohs zeinem man,
vil hôhen prîs er gewan.
von vranken rîch olimpîâ
diu gewan einn sun, den hiez man sâ
in der toufe meleranz,
des prîs mit wirdekeit wart ganz.
er wart hübesch unde curteis:
man hiez in wan den brituneis.
Durch artûs liebe tete man daz
sîn herze tugent nie vergaz.
er wart artûse vil gelîch.
diu künegîn zôch in lieplîch
unz er wart zwelf jâr alt.
sîn lîp was klâr unde wol gestalt
unde wart sô tugentlîch gemuot
daz er lîp noch daz guot
vor êren niht ensparte.
vil wol er sich bewarte
vor aller slahte valscheit.
sîn muot ie nâch dem besten streit.
mit grôzem vlîz wart er gezogen,
an werder vuore niht betrogen.
im wart dicke vor geseit
von sînes oeheims wirdekeit,
daz er ân alle schande
lebt in sînem lânde
unde waz man vröuden vünde dâ.
nû gedâht der juncherre sâ:
 <benamen, daz wil ich besehen.
mîns willen wil ich nieman jehen:
ich wil mîne reise heln
unde wil mich heimlîch ûz versteln,
daz des ieman werde gewar,
unde wil alleine rîten dar,
daz ich ieman sî bekant,
swenn ich kum in mîns oeheims lânt.
ich wil besehen, ob ich kan,
wie man einen vrömden man
in sînem hove grüeze.
got gebe daz ich müeze
schier den oeheim mîn gesehen:
sô kan mir liebers niht geschehen.
mir ist sô dicke vor geseit
von mînes oeheims wirdekeit
daz ich kûme erbîte
daz ich dâ hin gerîte .>
einem juncherren winct er.
er sprach < heiz mir bringen her
daz aller beste kastelân
daz mîn vater müge hân .>
in sîn kamer gienc er zehant.
an legt er ein rîch gewant
als einem knehte wol zam.
einen bogen unde ein swert er nam,
als er an den zîten
wolt kurzwîlen rîten.
ûf den hof gienc er zehant
dâ er ein ros gesatelt vant:
daz was starc schoen unde guot.
unde habe mich ouch in sîner huot.
der knabe sprach < lieber hêrre mîn,
got müezet ir bevolhen sîn.
der müeze iu lîp unde êr bewarn
unde lâze iuch saeleclîch gevarn .>
der knabe vil sêre begunde klagen.
er sprach < hêrre, waz sol ich sagen
mînem hêrren unde der vrouwen mîn?
an den wirt grôzer jâmer schîn,
sô in daz maere wirt geseit.
daz wirt in ein herzeleit
daz ir von in sît geriten.
hêrre, getörst ich iuch des biten,
daz ir belibet, ez diuht mich guot .>
er sprach < ich sage dir mînen muot:
ich blîbe niht, swie ez ergât.
mîn sin mîn muot mir alsô stât,
lieber vriunt vil guoter.
mînem vater unde mîner muoter
soltu mînen dienest sagen.
bit si daz si iht sêre klagen
umb mich, ich gehabe mich wol .>
 <ich einweiz niht waz ich sagen sol.
west ich war ir woldet
oder waz ich sagen solde,
sô künd ich in wol gesagen
unde naeme in grôzez klagen .>
er sprach < man wirt noch wol gewar
wâ hin ich wil od war ich var.
got müezestu bevolhen sîn!>
 <gnâde, lieber hêrre mîn!
got müeze iu lîbs unde êren wegen,
got gebe iu sînen süezen segen .>
von dem knaben wart im gâch.
dem rehten wege reit er nâch
vil nâhen einer mîle lânc.
nû kam im daz in sînn gedanc:
er gedâht < ich kan des niht bewarn,
wil ich die rehten strâze varn,
mirn sül an disen zîten
mîn vater nâch rîten
unde erwendet mich der reise
gegen dem werden brituneise.
daz sol ich vil wol bewarn:
ich sol ein ander strâze varn .>
einen smalen stîc er sach,
dem kêrt er von der strâze nâch.
der wîste disen jungen man
verre durch den walt dan,
anderthalp ûf ein heide.
wol anderthalp tageweide
het er des tages gestrîchen dar.
dô nam er einer bürge war,
dar ûf was ein reiner wirt.
der knabe daz duo niht verbirt,
gên der burc er kêrte,
als in diu müede lêrte:
er wolt die nacht dâ gerne sîn.
vil guoter handelunge schîn
vant er an dem wirte dâ.
ich waene er nie anderswâ
eins nachtes baz gehandelt wart.
der wirt vrâgt in umb sîn vart
wan er rite od war er wolte,
daz er im daz sagen solde.
dem wirt sagt er ein maere
daz er gesendet waere
ze dem künec artûs in sîn lânt.
er sprach < hêrre, ist iu bekant
diu strâze dar, ich wolt iuch biten,
 (mich dunkt ich habe irre geriten)
daz ir mich heizet wîsen dar .>
dô sprach der wirt < daz ist wâr,
ir rîtet irre unde doch niht vil.
morgen ich iuch wîsen wil
ûf die rehten strâze.
als ich iuch rîten lâze,
der selben strâze volget nâch .>
der knabe zuo dem wirte sprach:
 <daz vergelte got der hêrre mîn .>
der wirt der tete sîn zuht schîn
an im . er bleip die nacht dâ.
des anderen morgens sâ
nam er urloup von dem wirte sîn.
er sprach < vil lieber hêrre mîn,
got pflege iur, ich wil hinnen varn .>
 <juncherre, got müez iuch bewarn.
waer iu hie liebes iht geschehen,
des waere ich vrô, des wil ich jehen .>
alsô sprach der reine wirt.
durch sîn tugent er niht verbirt,
einen kneht er mit im sande
der in gên artûses lânde
die rehten strâze wîste.
urloup nam der geprîste
von in allen unde bevalh si got.
in sînes wirtes gebot
erbôt er sich unde reit von dan.
ein knabe wîst den jungen man
an die rehten strâzen.
 <ander wege sult ir lâzen
unde rîtet der strâze nâch:
diu treit iuch reht,> der knabe sprach,
 <ze briziljân in den walt .>
urloup nam der degen balt.
er bôt dem knehte sînen segen
unde bat ouch got sîn selbes pflegen.
hin reit der werde man.
als ich daz maere vernomen hân
nâch der âventiure sage,
was er vierzehen tage
volleclîch gestrîchen dar.
nû reit der juncherre klâr
in den kreftigen walt.
die wege wâren manicvalt,
etwan smal unde niht ze breit.
einem wege er nâch reit,
der wîste in in den walt dan
sô verre daz der junge man
wol weste daz er irre reit.
der wec wart smal der ê was breit
unde wart von ungevert sô grôz
daz in des weges gar verdrôz.
doch reit er alles vür sich.
er gedâht < dirr wec bringet mich
doch ze liuten eteswâ .>
nû sach er vor im ligen dâ
ein gebirge, daz was hôch,
dâ engegen der selbe wec zôch.
der wec in daz gebirge in truoc.
dem volget nâch der knabe kluoc:
er vant niht anderr strâze dâ.
der selbe wec wîst in sâ
an einen berc, der was hôch.
den rehte zageheit ie vlôch,
Der gedâhte < wâ sol ich nû hin?
sît ich dâ her komen bin,
benamen sô wil ich volvarn.
got der müeze mich bewarn .>
an den hôhen berc er dô reit.
er kam in solich arbeit
von ungeverte eins tages nie.
der wec an den berc gienc,
einer hin, der ander her.
nâch dem wege reit er
den berc ûf hôch über den walt.
sîn sorge diu was manicvalt.
dô er was ûf den berc komen,
der was sô hôch, hân ich vernomen,
wol raste hôch von der eben.
an den berc sluoc eneben
daz mê, der walt al umbe gienc.
nû gedâht er < hêrre got, wie
sol mir hînaht geschehen?>
nû begund er umb unde umbe sehen
ob er indert saeh erbûwen lânt.
nû wart im anders niht erkant
wan gebirge welde unde ouch daz mê.
 <nû sî got der mich ner>
sprach er unde erbeizte sâ.
die nacht muost er ruowen dâ,
wan er niht vürbaz mohte.
nû gedâht er waz im tohte
daz im daz waegest möht gesîn.
der vil liehten sunnen schîn
was gên der nacht zergangen gar.
nû nam er eines boumes war
der bî im ûf dem berge stuont.
daz dûhte in ein gaeber vunt.
sîn ros er mit dem zoume
bant vaste zuo dem boume.
ûf dem berc stuont grass genuoc.
vür daz ros er dô truoc
beide loup unde ouch gras
daz ez vor hunger wol genas.
dâ muost er die nacht sîn
âne brôt unde âne wîn
unde âne guot geraete.
guoter bettewaete
het er des nachtes sich verzigen.
er muost in sim gewande ligen
unz im der liehte tac erschein.
der knabe der wart des enein,
sîn ros zôch er an der hant
ûf den wec den er dâ vant
anderthalp den berc zetal.
vil süezer stimme vor im hal
von vogelen in dem walde.
ir doene manicvalde
im vröweten sînen seneden muot.
alsô zôch der knabe guot
ab dem berc an die ebene.
ez stuont im niht vergebene
daz er die strâze verlôs
unde im disen wec ercôs.
ûf sîn ros saz er dô.
dannoch was er harte vrô.
durch den walt er kêrte,
als in der wec lêrte;
vil balde er dannen gâhte.
eins dinges er gedâhte:
Ob er kaem ûz dem walde,
sîn sorge mannicvalde
diu müeste schier ein ende haben.
er begunde snelleclîchen draben.
dô er in den walt reit
vil nâhen einer mîle breit,
dô kam der degen wol getân
in dem walde ûf einen plân,
der lac vor einer steinwant.
sîn ougen den wart bekant
ein anger alsô wünneclîch:
schoener bluomen was er rîch,
der gras kurz unde kleine,
vor unkrût gar reine.
er was wol rosloufes breit,
als mir diu âventiure seit:
er was ouch niht lânger.
enmitten in dem anger
sach er einen boum stân,
des nam wâr der junge man,
daz was ein diu schoenste linde.
ich waen daz ieman vinde
einen boum alsô wünneclîch.
si was geleitet umbe sich,
die este gebogen ûf daz gras.
swer under der linden was,
dem mocht der liehten sunnen schîn
mit ir lieht kein schade sîn.
des nam der knabe war.
Von zwein brunnen dar
was geleitet meisterlich
in zwein roeren wünneclîch,
die wâren grôz silberîn.
dar âne lac grôzer koste schîn.
die siule wâren marmelstein,
sô lieht daz dar inne erschein
ein ieclich dinc daz nâhen was.
als in einem spiegelglas
ersach man sich dar inne.
von meisterlîchem sinne
wârn die roeren ûf geleit
wol rosloufes breit;
dar inne lûterz wazzer ran.
einer vrouwen wol getân
was sîn ze einem bade gedâht.
ez was mit rîcheit gar volbrâht.
umb die brunnen was ez sô gestalt:
der ein was warm, der ander kalt,
unde vluzzen von dem steine
in ein botigen reine.
daz holz was lign âlôê,
verre brâht über se
von dem lânt ze kovesas.
mit golde si gebunden was.
Meleranz reit schiere dar
zuo dem stein unde nam des war
daz die brunnen vluzzen dan
ze der linden . dô der junge man
daz hêrlîche geleite sach,
in sînem herzen er des jach,
daz werc waer meisterlîch volbrâht.
in wundert wes man het gedâht,
daz man die grôzen rîcheit
an daz wazzer het geleit
daz dâ der linden gegen ran.
von dem brunnen reit er dan
unde kêrte gegen der linden.
er dâcht < ich wil ervinden
waz wunders bî der linden sî,
ob iht liute wonen dâ bî .>
in den gedenken reit er dan.
vier juncfrowen wol getân
vluhen von der linden breit.
daz ersach der junkher der dâ reit.
von dem ros stuont er zehant:
an einen boum er ez bant.
den juncfrowen rief er nâch
 <ir vrouwen, war ist iu sô gâch?
iu geschiht von mir kein ungemach .>
si enruochten waz er gên in sprach,
si vluhen gegen dem berge dan.
nû gedâhte im der junge man
 <mîn ros wil ich hie lâzen stên
unde wil zuo der linden gên .>
sînen bogen er von im bant,
an den satel hienc er in zehant.
daz swert truoc er mit im dan.
ze der linden gienc der junge man.
Dâ vant er grôze rîcheit.
ein bat dar under was bereit,
dar inne saz ein schoene maget,
als mir diu âventiure saget,
daz niendert lebe ir gelîch,
schoene unde minneclîch,
dar zuo manecvalt tugende
der si pflac in ir jugende.
si was ein küneginne rîch.
ir dienet gar gewalteclîch
diu wilde chamerîe.
si hiez diu schoene tytomîe.
von der edelen künegîn
wâren driu juncfröwelîn
geflohen, diu maget reine
saz in dem bade alleine.
ich sage iu wâ von daz geschach.
ein juncfrou zuo ir vrouwen sprach
 <wir sehen, vrouwe, einen man
rîten über den grüenen plân.
erst wol geriten unde wol gekleit .>
dô daz diu juncfrowe seit,
diu künegîn zuo den meiden sprach
 <mîn meisterîn mir des verjach,
diu kan wol an den sternen sehen
waz in der welde sol geschehen.
diu sagt mir daz ein junger man
sol komen her ûf disen plân,
der ist eins rîchen küneges kint.
alle die nû lebende sint,
under allen jungen kinden
kan man niendert vinden
daz an tugenden im gelîche.
der künec von vranken rîche
ist sîn vater, seit man mir.
mîn juncfrowen, nû sült ir
mich hie lâzen sitzen.
ich wil mit guoten witzen
versuochen disen jungen man.
mügt ir gesehen, waz vüert er an
oder wie ist sîn ros gevar?>
dô sprach ein juncfrowe klâr
 <er vüeret rôtiu kleider an.
sîn ros daz ist wol getân,
daz ist blânc unde guot.
sîn hâr reit val, dar obe ein huot.
er vüert umb sich einen bogen .>
diu vrouwe sprach < ich bin unbetrogen.
Ez ist reht der selbe man,
von dem ich vernomen hân,
daz an tugenden sîn gelîch
niendert lebe ûf al dem ertrîch .>
ir vrouwen hiez si vliehen dan
gegen dem berge über den plân
reht in den gebaeren
als ob si wilde waeren.
nû was der junge werde man
under die linden gegân.
daz bat er verdecket sach
mit eines samîtes dach,
daz guot unde rîche waere.
nû sach der lobebaere
ein bette, daz was rîche,
gemachet meisterlîche,
die stollen helfenbeinîn,
die knopfe liehte rubîn,
die spange guldîn, niht ze kleine,
mit manegem edelem gesteine
gefüllet meisterlîche.
nie künec wart sô rîche
er laege wol mit êren dran.
envollen ich niht gebrüeven kan
die gezierde unde die rîcheit
diu an daz bette was geleit.
obe dem bette über al
ein zendâl, der was lieht gemâl,
als breit sô daz bette was.
al umb unde umbe ûf daz gras
hie ein rîcher umbehanc,
der was breit unde lânc,
genât wol mit golde,
als diu künegîn wolde,
wie pârîs unde elenâ
ein ander minten, ouch stuont dâ,
wie troien sît gewan
unde wie enêas dan entran
unde wie im al sîn dinc ergie.
daz stuont wol genât hie.
bî der botigen stuont aldâ
ein sûl von marmel blâ,
dâ daz wazzer în gienc;
sô manz niht in die potigen lie,
sô gieng ez in der sûl nider.
in dem walde gienc ez ûz wider,
under der erden was ez geleitet dan
in dem walt verr über den plân.
durch anders niht tete man daz
deiz under der linden würde naz
unde daz der anger ...
...
Meleranz der junge man
sach gerne die gezierde an.
er gedâht in sînem muote
 <jâ hêrre der guote,
wes ist disiu rîcheit?
saeh ich wan ieman der mir seit,
mich solt des niht betrâgen,
ich solt in drumbe vrâgen.
...ich hân bî allen mînen tagen
ein rîcher bette niht gesehen,
des wil ich mit der wârheit jehen .>
ûf dem bette lag ein pflûmît
unde ein matraz lânc unde wît,
daz was harte rîche,
gesteppet meisterlîche,
zwei lînlachen kleine,
wîz unde vil reine,
wârn dar über gedecket.
dar über was gestrecket
ein deckelachen hermîn,
daz kunde bezzer niht gesîn,
mit einem pfellel bezogen,
michn habe diu âventiure betrogen,
der glaste als ein glüendiu gluot:
er was rîch unde guot.
dâ lac ein wangküsselîn,
daz kunde rîcher niht gesîn,
diu ziech von salomanderâ.
ouch hienc ein badelachen dâ
An einem ast der linden.
ich waen ieman möht vinden
ein badehemde alsô rîch.
mit golde was vil meisterlîch
vil waehiu bilde dran genât.
dâ bî hienc ein rîchiu wât,
ein hemde wîz sîdîn
unde ein roc pfellerîn,
des selben ein suckenîe rîch:
diu was bezogen meisterlîch
mit einer veder haermîn,
diu kunde bezzer niht gesîn.
des selben pfellers er dâ vant
einen mantel, der was ûf die hant
gezobelt harte rîche,
gefurriert meisterlîche
mit einer veder haermîn.
diu tassel gâben liehten schîn,
geworht ûz zwein edeln gesteinen.
ich nenne iu hie den einen:
Ein smarac grüene als ein gras.
daz ander ein saffîr was.
disiu zwei tassel rîch
diu wâren zwein menschen glîch.
daz ein was gestalt alsus,
nâch der götinne vênus,
diu het ein vackel in der hant,
als si brunne, dâ bî bekant
was swen si dâ mit zunde,
daz der ze aller stunde
von herzen muoste minnen
unde nâch herzen liebe brinnen.
an dem andern tassel man vant
Amor, der het in sîner hant
von golde einen scharpfen gêr.
swen er dâ mite machet sêr,
des herz muost wunt von minne sîn.
eine bühsen guldîn
er in der andern hende truoc.
sô in des kummers dûht genuoc,
sô streich er der minne salben dar:
sô was sîn nôt verendet gar
unde wart von der wunden heil
unde ouch von herzen liebe geil.
ein gürtel der hienc dâ bî,
der was vor armüete vrî,
diu rinke ein edel rubîn.
abe dem borten gâben schîn
vil der edeln steine,
gebuochstabet kleine.
dâ was gebuochstabet an,
alsô ich vernomen hân,
 <mannes lânger manegel
daz ist des herzen angel .>
die buochstab an dem strîchen vor
die sprâchen < dulcis lâbor>:
daz sprîchet, sô mir ist geseit,
 <minne ist süeziu arbeit .>
der senkel was wol hende lânc,
zetal unz ûf die erde er swanc,
swenn in diu maget umbe truoc:
er was ein rubîn guot genuoc.
bî dem bette hienc ein huot,
der was von pfâwen vederen guot,
mit golde wol gezieret.
er was gefurrieret
mit einem plîât rîche,
die snüere kostlîche
von siden unde von golde
geworht, als si wolde.
an der snuor wârn vier knoepfelîn,
smarac saffîr unde rubîn.
diu snuor was guot, ze rehte lânc.
vor dem bette stuont ein banc,
diu was von helfenbeine.
zwên vrouwenschuoche kleine
mit golde wol gezieret,
edel gesteine drîn verwieret,
die stuonden vor dem bette dâ.
Meleranz gedâht im sâ:
 <
Diz ist daz aller rîchst gewant
daz mir ie wart bekant.
mich wundert wes diu rîcheit sî.
ich weiz wol daz hie nâhen bî
sint liute die sîn nement war.
diz gewant ist einer vrouwen klâr .>
von dem bette gienc er dan
dâ er sach die botigen stân.
dô er die verdecket sach,
wider sich selben er dô sprach
 <mich triegen dann die sinne mîn,
diz mac wol ein bat sîn
unde ist bereit einr vrouwen.
ich wil daz bat schouwen
ê ich von hinnen kêre.
ich vürht ab des vil sêre,
ob ein vrouwe in der botigen sî,
diu würd vor scham niemer vrî,
ob diu unzuht mir geschaehe
daz ich die nacket saehe.
ouch waer mîn laster worden grôz,
waer in dem bade ein vrouwe blôz,
diu lîht von mir erschrecket ist,
unde daz ich die in dirre vrist
baz erschrecken solde:
von rehte ich strâfen dolde.
daz kan ich wol understân.
ich wil ze mînem rosse gân
unde wil ûf mîn strâze varn,
vor ungefuoge mich bewarn.
die vrouwen die dâ vluhen mich
die waenent lîhte daz ich
sî ein roubaere.
mir ist solh guot unmaere
daz ich niht mac mit êren hân .>
nû hôrt diu maget wolgetân
sîn rede diu in dem bade saz.
si gedâhte < wie gefüege ich daz
daz ich rede wider in?
sît ich in dem bade bin
alleine hie, des schamt er sich,
daz er vil lîhte wider mich
vor schame niht gesprechen kan .>
si gedâht < ich wil den jungen man
versuochen unde wil in
inne bringen daz ich hinne bin .>
Si huob ûf den samît rîch
unde sprach her ûz vil zorneclîch
 <juncherre guot, waz suochet ir?
mich müet vil sêre daz ir
mîne vrouwen habt verjaget .>
si sprach < knabe guot, nû saget,
waz suochet ir ûf mînem plân?
sol ich hie niht gemaches hân
vor iwer unfuoge, deist mir leit.
mîn vrouwen habt ir mir verjeit
die mîn pflegen solden.
ich hân vil sêre engolten
iwerr kunft ûf disen plân .>
vor schame wart der junge man
vil rôt unde sprach < vrouwe mîn,
lât iwer tugent werden schîn
an mir durch iwer êre
unde zürnet niht sô sêre
gên mir, ich hân schulde niht.
mich hât ein wunderlîch geschiht
her in dise wilde brâht.
ich het vil wênic des gedâht
daz hie ieman waere.
vrouwe saeldenbaere,
vluhen iwer vrouwen mich,
daz ist mir leit: darumb wil ich
iwer hulde gerne gewinnen.
ich wil varn von hinnen,
vrouwe, mit iwern hulden.
sît ir von mînen schulden
habt verlorn iur vröwelîn,
sô sol ich hie niht lânger sîn.
vrouwe, ûf mîn wârheit,
mir ist mîn ungefuoge leit .>
Er kêrte umb unde wolde dan.
diu vrouwe hiez in stille stân.
zuo im sprach diu klâre maget
 <sît ir mîn vrouwen verjaget
habet, sô sult ir
an ir stat hie dienen mir .>
des vröut er sich, dô si daz sprach,
wan er die vrouwen gerne sach.
ern gesach ouch schoener maget mê.
 <vil liebiu vrouwe> sprach er,
 <ir sult gebieten über mich.
swaz ir welt, daz tuon ich .>
 <welt ir tuon des ich ger?>
er sprach < jâ .> < sô bringet her
mîn badehemd unde den mantel mîn
unde mîn schuoche .> < daz sol sîn>
sprach er zuo der vrouwen dô.
der knabe wart von herzen vrô
daz er ir dienen solde.
daz badehemde er holde,
mantel unde schuoch truog er dar.
dô sprach diu juncfrowe klâr
 <juncherr, gêt verre dort hin dan
ûz der linden ûf den plân,
unz ich kom in mîn gewant .>
dô gienc der juncherre zehant
von der vrouwen vil gemeit.
ir badehemde si an sich leit,
ir schuoch unde ir mantel guot
legt an sich diu hôchgemuot.
sus gienc si an ir bette dan
unde hiez den werden jungen man
wider under die linden gên.
si sprach < ir sult hie vor mir stên
unde solt der muggen weren mich,
unz ich geslâfe .> < daz tuon ich,>
sprach er, < liebiu vrouwe mîn .>
dô er ir antlützes schîn
unde ir schoene reht ersach,
von der minne im dô geschach
daz im dâ vor nie mê wart kunt.
Venus zunt in an der stunt
mit ir heizen vackel an.
herze unde lîp im bran
von der minne glüete.
ez wart sîn gemüete
bekumbert alsô sêre
mit gedanc daz im nie mêre
vor der zît sô wê geschach.
sô er die schoenen âne sach,
sô enzunt sich sîn gemüete,
als er stüende in einer glüete.
solich hitze er gewan,
wan er von der minne bran.
sus lac diu minneclîche
rehte dem gelîche
als si entslâfen waere.
des juncherren swaere
der wart dô aber mêre.
Amor mit sînem gêre
stach in gegen dem herzen.
den minneclîchen smerzen
muost er tougenlîchen tragen.
ern west wem er in solde klagen.
Hie lac diu maget wol getân.
vor ir stuont der junge man
unde dient ir als si im gebôt.
swenn er sach ir munt sô rôt
unde ir antlütze lieht,
die wîle het er swaere niht
unde vröute sich daz er si sach.
diu maget in ir herzen jach
daz er waer schoene unde wol gezogen.
dar âne was si niht betrogen.
er het zühte gar genuoc,
schoene hübesch unde kluoc,
sîn lîp was kleine unde wol gestalt.
gar in des wunsches gewalt
stuonden sîniu lider gar.
des nam diu maget tougen war
daz er gar âne wandel was.
zuo dem knaben valsches laz
sprach si < biut mir die sukenîe her .>
mit guotem willen bôt er
ir die sukenîe dô.
die legt si an: er was vrô.
dô si daz deckelachen dan
legt, dô sach der junge man
einn sô minneclîchen lîp
daz weder maget noch wîp
die muoter ie gebâren
bî ir zîte jâren
in allen künecrîchen
sich möhten ir niht gelîchen
an schoene unde ouch an tugent.
ir klârer lîp, ir süeziu jugent
was vrî vor aller missetât.
ir herzen staet gap ir den rât:
ze dem juncherren sprach si sân
 <juncherre, ir sült sitzen gân:
ir habt gestanden hie genuoc .>
dô sprach der juncherre kluoc
 <vrouwe, lât mich bî witzen.
solt ich vor iu sitzen,
des waer mir armen kneht ze vil.
iemer ich daz dienen wil,
daz ir mir günnt der zühte mîn .>
dô sprach diu edel künegîn
 <dîner zuht gan ich dir wol.
iedoch ein gast tuon sol
swaz im gebiutet sîn wirt.
ist daz er sîn gebôt verbirt,
daz ist ungezogenlîch .>
aber sprach diu maget zühte rîch
 <du solt sitzen unde niemer stân .>
dô saz der wol gezogen man
von ir verre dort hin dan
unde sach si bliuclîchen an.
Diu juncfrouwe werde erkant
sach wol dazs an im niht envant
ezn waere allez lobelîch.
dô sprach diu maget zühte rîch
 <ich weste gern diu maere
von wem dîn reise waere
her in disen wilden tan .>
der vrouwen sagen er began
daz er waere gesant
ze britanjen in daz lânt
z artûs dem künec lobes rîch.
si sprach < du bist von vranken rîch .>
der juncher sprach < vrouw, nein ich .>
diu maget sprach < du triugest mich,
ich weiz wol wie ez umb dich stât.
dîn vater grôze sorge hât
umb dich unde diu muoter dîn,
Olimpîâ diu künegîn.
si habent boten ûz gesant,
die suochent nâch dir in diu lânt
unde suochent zallen enden
unde wellen dich erwenden
dîner reise waerlîch .>
dô sprach der knabe zühte rîch
 <vrouwe, ir tuot mir unreht,
wan ich bin ein armer kneht:
des rît ich einic durch diu lânt.
alsô ist ez mir gewant .>
der rede lacht diu künegîn.
si sprach < lâz die rede sîn:
du bist des küneges sun von vranken rîch,
daz weiz ich wol waerlîch,
unde wilt in artûses lânt
rîten: dîn reise ist wol gewant.
du vindest kurzwîle dâ
mêre danne anderswâ,
von vröuden swaz dîn herze gert,
des wirstu allez dâ gewert .>
den knaben wundert sêre
von wem diu maget hêre
weste daz geverte sîn.
er sprach < liebiu vrouwe mîn,
wer hât iu disiu maere geseit?>
 <nû sage mir ûf dîn wârheit>
Sprach diu maget < hân ich wâr?
sô sage ich dir diu maere gar.
du bist ân angest hie bî mir.
mîn triwe wil ich geben dir,
ich bring dich in artûses lânt.
dir würde sorge wol bekant,
waerest niht her zuo mir komen .>
dô daz der knabe het vernomen,
er sprach < vil liebiu vrouwe mîn,
swaz ir gebietet daz sol sîn.
ir sît sô tugentrîche,
ich wil iu waerlîche
allez mîn geverte sagen
ûf gnâde unde wil iuch niht verdagen
wie ich von lânde bin gevarn.
ich wolde daz niht lânger sparn,
ich gesaeh den oeheim mîn.
mir ist von den tugenden sîn
unde von sîner wirdekeit geseit.
ez waer von mir ein zageheit,
ob ich in solde niht gesehen.
vrouwe, des wil ich iu verjehen,
ich wil ab komen in daz lânt
daz ich nieman sî bekant
unde wil besehen ob man dâ
die geste baz dann anderswâ
empfâhe unde grüeze
unde in kumber büeze .>
Diu juncfrou sprach < ich sage dir daz:
man grüezet dâ die geste baz
dann in keinem hove anderswâ.
du wirst vil wol empfangen dâ
von dem künege valsches vrî
unde von der massenî.
Artûs ist der tiurest man
der küneges namen ie gewan.
ich gesach in nie unde weiz ez wol
daz sîn hof ist êren vol.
diu saelde hât ze im gesworn.
vil manegen rîter ûz erkorn
an tugenden unde an manheit,
daz sî dir vür wâr geseit,
mahtu bî im schouwen
unde manic klâre vrouwen
bî der edelen küneginne,
diu guotes wîbes sinne
hât, dar zuo reinen muot:
si ist gewizzen unde guot .>
Der junge man sprach an der stunt
 <vrouwe, sît iu sô wol ist kunt
mîn geverte, sô helfet mir,
vil liebiu vrouwe mîn, daz ir
habt mîn dienst die wîl ich lebe
unde hân ez iemer ze einer gebe,
wer iu von mir habe gesaget .>
des antwurte im diu maget;
si sprach < daz wil ich sagen dir:
ich hân ein meisterîn diu mir
seit dicke vrömder maere vil.
mit listen zouberlîchiu zil
kan si unde ouch an sternen sehen.
diu hât mir des von dir verjehen
wâ hin du wilt od wer du bist.
von nigramancîen den list
hât si gelernet, diu seit mir
die naehesten nacht von dir.
dir was von dînem vater gâch:
an dem gestirne si daz sach.
si seit mir daz du irre rite
unde die rehten strâze vermite
unde daz dich der weg her trüege .>
Nû sprach der gefüege
 <vrouwe, daz ist wol geschehen.
ich wil ir der wârheit jehen,
si hât iu dar an wâr gesagt .>
dô sprach diu minneclîche magt
 <vriunt, nû soltu volgen mir:
ich wil mit triwen râten dir,
du solt hînaht mîn gast sîn
unde solt in dem geleite mîn
morgen vruo von hinnen varn.
ich wil vor schaden dich bewarn,
wan dirre walt ist wilde.
holz âne gevilde
muostu rîten vier tage.
ez ist wâr daz ich dir sage.
du möhtest wol verderben
unde in dem walde sterben
vor hunger unde vor anderr nôt.
vuoter wîn unde dar zuo brôt
wil ich senden mit dir .>
 <gnâde, vrouwe, ir welt an mir
tuon iwer zuht unde êre.
ich sol iu iemer mêre
dienen eigenlîche .>
diu küneginne rîche
sprach < ich wil dir des verjehen
daz ich dich gerne hân gesehen.
ich kum her durch den willen dîn,
ich unde die juncfrowen mîn
die du mir verjaget hâst .>
dô sprach der wol gezogen gast
 <vluhen si mich, daz ist mir leit.
mîn dienest der waer in bereit
mit triwen âne valsches vâr.
iemer alliu mîniu jâr
wil ich staete belîben
mit dienst an guoten wîben .>
diu juncfrowe sprach dô
 <sît dîn muot stât alsô,
sô wil ich dir die wârheit sagen
unde wil dich der niht verdagen:
wan ich dich versuochet hân.
ich hiez mîn vrouwen von dir gân,
daz ich gewünne künde
wie dîn dinc stüende.
nû hân ich an dir wol ervarn
daz du dich kanst wol bewarn
vor ungezogen dingen:
des muoz dir wol gelingen .>
Wan swer die vrouwen êret
unde ir wirde mêret
unde in leides niht entuot,
dem tragent si vil holden muot.
daz wart an meleranze schîn:
der genôz der zuht sîn
daz er in dem walde alleine
was bî der maget reine,
daz er solher vuoge wielt
unde sîn zuht gên ir behielt.
daz prîst an im diu maget klâr
daz er gein ir, daz ist wâr,
nie niht getet noch ensprach
daz ir waer leit od ungemach.
Diu vrouwe sprach zuo dem jungen man
 <ich wil hînaht ûf disem plân
belîben durch den willen dîn.
ich wil die juncfrowen mîn
her wider zuo uns heizen komen .>
Meleranze wart benomen
sîn müede unde ouch sîns hungers nôt,
alsô diu juncfrowe gebôt.
si schuof im vil guot gemach.
an einem ast er hangen sach
drî gloggen, der nam er war.
die wâren gehangen dar,
ie ein groezer dan diu ander was.
drî sîdîn snüere unz ûf daz gras
wâren dran gebunden,
dâ man ze allen stunden
die gloggen mite lûte.
waz ieclîchiu bedûte,
daz was im dannoch vil unkunt.
diu juncfrou gienc an der stunt
liuten der gloggen ein,
die kleinesten von den zwein.
der dôn in den walt erklânc.
dar nâch was vil unlânc
Daz ir juncfroun kâmen gegangen
von den wart wol empfangen
Meleranz der junge.
ze sô guoter handelunge
kom er dâ vor nie mêre.
im wart dâ wirde unde êre
erboten von den vrouwen.
vil schiere mocht er schouwen
wol vünfzic juncfrowen klâr,
die kâmen mit den andern dar,
unde wol vünfzic juncherlîn,
die von arte gâben liehten schîn,
wol gekleit unde wol geriten,
mit vil zühteclîchen siten.
diz werde hovegesinde
kam zuo der grüenen linde
unde erbeizten nider ûf daz gras.
mit grôzer zuht, diu an in was,
empfiengen si den werden gast,
dar an vil lützel des gebrast
man büte im wirde unde êre.
diu küneginne hêre
ze einem juncherren sprach
 <heiz sînem rosse tuon gemach
daz man sîn neme mit vlîze war .>
si hiez ein juncfrowen klâr
die andern gloggen liuten.
diu tete den amptliuten
kunt unde den kameraeren
daz si bereit waeren
ze der linden mit der spîse.
diu küneginne wîse
die dritten gloggen liuten bat.
dô kam an der selben stat
al ir hovegesinde dar,
vil vrouwen unde rîter klâr:
die erbeizten alle sâ zehant.
der juncherre werde erkant
wart von im wol enpfangen.
dô daz was ergangen,
Nû kam ir meisterîn gegân.
dô diu ersach den jungen man,
si sprach < wilkomen, meleranz!
du tregst den besten tugentkranz
unde bejagst ouch noch vil hôhen prîs .>
diu vrouwe was alsô wîs
daz si in erkande,
unde in bî namen nande
unde het in vor gesehen nie.
dô si in alsô empfie,
des geneic er ir zühteclîch.
er sprach < vrouwe saeldenrîch,
got müez iuch iemer êren
unde iwer wirde mêren .>
nû waz der imbîz bereit.
mit grôzer zuht, ist mir geseit,
sazt man die juncfrowen klâr
unde hiez ir schône nemen war
unde dient in wirdeclîche.
mit der künegîn rîche
az meleranz der junge man:
des wolte si in niht erlân.
ir meisterîn ir daz gebôt;
des wart er vor schame rôt.
Er dûht sich niht der wirden wert;
er het der eine niht begert.
er sprach < vrouwe, ich bin ein kneht.
lât mich ezzen, deist mîn reht,
dort ûz bî andern kinden,
ûf dem anger vor der linden:
vrouwe, oder lât mich vor iu stân .>
 <du solt her zuo mir sitzen gân>
sprach diu küneginne dô.
des schamt er sich unde was doch vrô
daz er ir sô nâhen saz.
diu künegîn des niht vergaz
si erbüte im grôze êre
sô volleclîchen sêre
die er wol mit êren nam,
wan si von herzen des gezam.
er geviel ir in ir herzen wol.
si liten kumberlîchen dol
unde manege senelîche zît
lânge nâch ein ander sît.
Diu minne ir herze alsô besaz,
ietwederz des andern niht vergaz
mit gedenken in dem muote.
mit lîbe unde mit guote
gedâht si an in alle tage.
ouch was sînes herzen klage
unde sîn meistiu swaere,
daz diu saeldenbaere
dâ beleip unde er von dan
varn muoste . diu klage began
in an dem herzen krenken.
sîn minneclîch gedenken,
daz er sô staete an si gedâht,
in grôzen kumber in daz brâht.
die wîl er mit der vrouwen az,
in gedenken er die wîle saz.
swenn er an si blicte,
sîn herz dâ von erschricte:
sô wart er bleich unde dar nâch rôt,
als im ir minne gebôt.
etwenne saz er âne sin
von gedenken, sô diu magt an in
underwîlen tougenlîchen sach.
daz selbe ouch ir von im geschach:
sô wandelt ir varwe gar.
des nam ir meisterinne wâr.
Diu erkante wol ir beider muot.
si sprach zer juncfrowen guot
 <erbiett ez wol dem gaste,
unde heizt in ezzen vaste .>
diu magt sprach < vrouwe meisterîn,
von herzen ich des vrô bin.
swaz im êren mac geschehen,
daz ist mir liep, des wil ich jehen.
unde möht ich imz erbieten baz,
daz taet ich gern ân allen haz .>
der junge man sprach < vrouwe mîn
ich wil mit triwen iemer sîn
iwer dienst, daz ir mir habt getân
daz ich niht verdienen kan,
solt ich leben tûsent jâr.
doch sult ir wizzen daz vür wâr,
gewinn ich iemer mannes kraft
unde daz ich kum ze ritterschaft
unde würd iu danne dienstes nôt,
vil willeclîch unz an den tôt
waer ich iu dienstes undertân .>
diu juncfrou dem jungen man
mit triwen dancte vlîzeclîch.
Meleranz der zühte rîch
bî der juncfrowen saz.
dô si mit zühten heten gâz,
Man huop die tische von in dan,
beidiu von vrouwen unde ouch von man.
ûf stuont der junge meleranz:
sîn lîp was klâr, sîn varwe glânz.
die rittr niht lânger sâzen dâ.
si stuonden ûf unde vuorten sâ
Meleranz ûz der linden,
ûf den anger zuo den kinden:
des bat si diu maget guot.
si sprach < dirst lîhte swaer der muot
ze lânge bî den vrouwen.
ginc ûf den anger schouwen
unde lâz dich niht betrâgen bî mir.
morgen vruo send ich mit dir
liute den der walt ist kunt.
die bringent dich in kurzer stunt
in dînes oeheimes lânt .>
der knabe neic ir zehant
unde saget ir gnâde grôz.
diu küneginne valsches blôz
schuof im kurzwîle vil
mit maneger hande vröuden spil.
der tac gienc mit vröuden hin,
alsô ich bewîset bin.
dô man gezzen het ze nacht,
nû heten si sich des bedâht,
daz si ruowe wolden hân.
zwelf poulûne wol getân
wârn geslagen ûf daz gras.
waz dâ rîter unde vrouwen was
die vor der künegîn sâzen hie!
der tac vast an den âbent gienc,
daz der klâren sunnen lieht
lânger mocht geweren niht.
Meleranz der valsches laz
bî der küneginne saz:
der stuont ûf vil zühteclîch.
diu edel küneginne rîch
bôt im guote nacht zehant.
swaz man dâ rîter sitzen vant,
die stuonden ûf unde giengen dan.
si wolten disen jungen man
bringen schône an sîn gemach.
zuo den rittern er dô sprach
 <ir hêrren, ir sult hie bestân.
lât mîn gesellen mit mir gân,
ein teil der juncherrelîn.
die rîter süllen hie sîn.
der êren waere mir ze vil.
umb iuch ich iemer dienen wil
daz ir der êre mich erlât,
diu mir niht lobelîchen stât .>
guot nacht nam er von in dan:
juncherren disen jungen man
vuorten in ein gezelt wît,
daz was ein rîcher samît,
der was rîch von golde.
als er leben solde,
stuont ûf dem knopf ein guldîn ar.
des nam der juncherre war:
ze sehen in des niht verdrôz.
der knopf was guldîn unde grôz
unde was innerhalben hol.
ûzen was dar în vil wol
verwieret edel gesteine,
grôz unde kleine.
vier steine wârn dar în geleit,
die erzeigten grôze rîcheit:
daz wâren vier karfunkel.
diu nacht wart nie sô tunkel,
man gesach dâ von als bî dem tage.
nâch der âventiure sage
daz gezelt was der küneginne
bereit mit grôzem sinne.
In dem gezelt der knabe vant
ein bette daz im nie wart bekant
ein bette alsô rîche,
geworht meisterlîche
als daz er under der linden sach.
dar âne solt er durch gemach
des nachtes sîne ruowe hân.
vil manic bette wol getân
al umb sîn bette gerihtet was
den juncherren ûf daz gras
die dâ vor im lâgen
mit zühten âne bâgen.
des wart ze slâftrinken dar
vil getragen . der juncher klâr
tranc unde legte sich.
vil sanfteclîchen, dunket mich,
was im gebrüevet sîn gemach.
diu künegîn zuo ir vrouwen sprach
 <wir suln ouch gemaches pflegen
unde suln uns ouch slâfen legen .>
daz geschach vil kurzlîch,
daz diu küneginne rîch
mit ir vrouwen was ze mache komen,
als ich daz maere hân vernomen.
Diu künegîn unde meleranz
mit getriulîcher liebe ganz
truogen ein ander minne
von herzen unde von sinne.
swie sanfte ir ietwederz lac,
âne slâf unz an den tac
si mit gedaehte lâgen.
keiner ruowe si pflâgen.
bî der juncfrowen lac
ir meisterinne diu ir pflac,
diu het ouch vil guote sinne.
si verstuont sich wol daz diu minne
ir juncfrowen sêre twanc
unde daz ir was diu wîle lânc.
Diu lieb het ir den slâf benomen.
si was in gedanc komen
nâch dem jungen süezen man.
daz si niht ruowe mohte hân,
daz kam von der minne kraft.
diu bestuont si mit ir meisterschaft
unde twanc si ze aller stunde
daz si niht vergezzen kunde
des klâren süezen man.
im geschach von ir alsan.
swie sanfte er lac, im was doch lânc:
diu süeze minne in sêre twanc.
von den gedanken muost er wachen.
sus kan diu minne machen
an werden liuten noch ir spil.
si twinget swen si twingen wil
unde alle die si twingen sol,
die kan si betwingen wol.
Ir gewalt ist wunderlîch.
gên manegem ist si helfe rîch
dem si billîch waer gehaz.
owê warumbe tuot si daz
daz si sich niht versinnet?
der valschlîchen minnet,
daz si dem êre vüeget:
des in doch niht genüeget.
swenn er ein wîp erworben hât
nâch der im sin unde herze stât,
sô sîn wille an ir geschiht,
daz er si danne minnet niht
als dâ vor, daz ist unstaeter muot.
minne solich wunder tuot.
dâ bî lât si manegen man,
der niht mit valscheite kan
unde minnet âne wankes vâr,
den lât si alliu sîniu jâr
âne lôn belîben
unde sîne tage vertrîben
mit senelîchem smerzen.
der ie gar von herzen
iwer gebot geleistet hât
unde hât gedienet an ein stat
mit iwerm râte sîne tage,
vrouw minne, deist gên iu mîn klage
daz ir dem niht helfe tuot
unde machet einen wol gemuot
der unstaete site hât.
swelh wîp sich den erwerben lât,
diu hât ir êr niht wol bewart,
wan si geriwet diu vart,
sô si des wirt inne
daz er mit valschem sinne
si hât betrogen: daz wirt ir klage
in ir herzen alle tage.
Swelh wîp einn vriunt erkiuset
an dem si niht verliuset
ir minne unde ir triwe,
diu lebt ân herzen riwe
unde ist mit vröuden zaller stunt.
si vröut sich daz ir ie wart kunt
ein sô tugentrîcher man.
dâ wider muoz diu arme hân
jâmer unde herzen leit
von der grôzen smâcheit
die si hât von dem unstaeten man.
ir vrouwen, dâ gedenket an,
ir sît arm oder rîche,
ich rât iu al gelîche:
minnet staetes mannes site,
dâ werdet ir getiuret mite.
die unstaeten sult ir vliehen,
iwer herze von in ziehen:
dâ von gewint ir êre.
nû volget mîner lêre:
daz wirt iu guot, tuot ir daz.
ich kan iu niht gerâten baz.
ob ein man wirbet umb ein wîp,
wil si haben kiuschen lîp,
den sol si versuochen ê,
ê daz sîn wille an ir ergê,
unz ir vil rehte werde erkant
wie ez umb in sî gewant.
ist er staete unde guot
unde sô reineclîch gemuot
daz er ir êren hüeten kan,
den sol si zeinem vriunde hân.
ein wîp diu hât sinne
diu wirt vil schier des inne
an einem manne, ob sîn muot
gên ir ist staete unde guot.
wil er hübschlîchen liegen
unde si dâ mite betriegen,
des wirt si schiere gewar.
von dem kêr ir gemüete gar
unde suoch einn vriunt der staete sî:
sô belîbt si aller sorgen vrî.
Diu junge süeze tytomîe,
vor valsche diu vrîe,
diu pflac sô guoter sinne
daz si ir werde minne
nieman günnen wolde
wan dem der si erholde
mit prîse unde mit wirdekeit,
unde dem diu zuht waer bereit
daz er waer sô staete
ân valsches herzen raete
gên wîben daz er kunde
ir êren zaller stunde
hüeten unde ir swaere
leit von herzen waere
unde daz im wîbes ungemach
waere leit . diu künegîn sach
Meleranz alsô gebâren,
ob er ze sînen jâren
koeme, daz im waere leit
wîbes kumber durch sîn wirdekeit.
daz bruoft an im diu guote.
si gedâhte in ir muote
 <ich wil mir disen jungen man
ze einem herzenliebe hân .>
ouch het der lobebaere,
swie er ein kint waere,
gebrüevet an der meide daz
daz si was gên valsche laz
unde daz si ganzer tugent wielt
unde ir zuht vil wol behielt.
des minnte er si von herzen.
den minneclîchen smerzen
truoc er verholn wol zehen jâr
daz des nieman wart gewar
noch von sînem munde
nie ze keiner stunde
mit rede ir nie wart gedâht.
doch enkunde er tac noch nacht
der guoten nie vergezzen.
diu maget was gesezzen
enmitten in sîn herze.
der minneclîche smerze
twanc in tougenlîche.
der meide saeldenrîche
ouch daz selb von im geschach.
ir ietwederz herze jach
 <mir ist vröuden niht beschert,
ê mir diu saelde widervert
daz mîn wille an dir geschiht:
ich hân ê rehter vröuden niht .>
Daz was ir beider gedanc.
alsus was in diu wîl lânc
unz es sich gefuogte sô
daz si beidiu wurden vrô.
die rede suln wir lâzen sîn.
vrouw tytomî diu künegîn
unde meleranz der junge man
des nachtes ûf dem grüenen plân
mit gedanken âne slâf lâgen.
der nacht begunde si betrâgen.
Des morgens dô der tac erschein
si wurden beide des enein
daz si niht lânger lâgen dâ.
si stuonden ûf unde giengen sâ
dâ man gote ein messe sprach.
alsô schiere daz geschach,
dô was daz ezzen bereit.
ûf dem grüenen anger breit
wârn die tische gerihtet duo.
dannoch was ez harte vruo.
diu künegîn dester ê enbeiz:
durch den gast diu maget sich vleiz
vil guoter handelunge.
ich waen daz si betwunge
sîn scheiden dannen daz er tete.
dô man het gâz, an der stete
begunde der gast urloubes gern.
des muost diu maget in gewern.
daz was ir herzen ungemach.
er stuont ûf unde sprach
 <vrouwe tugentrîche,
ir habet volleclîche
iwer êre an mir getân.
die wirde ich niht verdienen kan
die ir mir habt an geleit.
ich muoz iwerr wirdekeit
mit triwen âne wenken
unde iwerr tugent gedenken
die wîl ich mîn leben hân .>
urloup nam der junge man
Von der maget minneclîch.
si sprach < vriunt, het ich dich
gehandelt wol, des waer ich vrô.
mîn herz mîn muot stât alsô
daz ich dir alles guotes gan.
het ich dir liebes iht getân,
daz waer mir liep, geloube daz.
ich bin dir holt ân allen haz.
du solt mit mînem kusse varn.
got der müez dich wol bewarn .>
diu maget stuont ûf an der stunt.
ir süezen rôsenvarwen munt
mit willen si an den sînen bôt.
si sprach < geselle, vor aller nôt
müez dich got vil wol bewarn
unde lâz dich saeliclîch gevarn .>
si gap im ein vingerlîn.
si sprach < trûtgeselle mîn,
diz vingerlîn behalt durch mich:
dâ mite wil ich empfelhen dich
dem süezen gote von himelrîch .>
Meleranz vil zühteclîch
neic der künegîn unde sprach
 <sô grôze êr mir nie geschach,
vrouwe, als ir mir habt getân.
nû enweiz ich leider noch enkan
wie ich nû gedanke mêre,
wan daz ich umb iur êre
got iemer gerne biten wil.
dirre êren ist mir ze vil
die ir mir habt geleget an .>
urloup nam der junge man
von den vrouwen al gelîch
unde von den rittern zühteclîch
unde von al der massenîe.
hin reit der valsches vrîe.
Diu künegîn an der selben stunt
vier man, den was der walt kunt,
die hiez si mit im rîten.
ouch sant si an den zîten
wîn unde spîs mit im genuoc
ein starker soumaere truoc.
alsô schiet er von ir dan.
die wildener den jungen man
vuorten ein ungeverte.
diu reise wart im herte,
wan si âne strâze riten,
durch den walt, nâch ir siten,
als in was der walt erkant.
ez was umb si alsô gewant:
ez wâren jäger wilde.
holz âne gevilde
riten si wol drî tage.
nâch der âventiure sage
an dem vierden tage vruo
kâmen si geriten zuo
einem wazzer, daz was grôz.
ze tal durch den walt ez vlôz.
dâ vundens eine strâze:
diu was ze guoter mâze
wol getriben unde breit.
si sprâchn < juncherre, iu sî geseit,
wir weln hie wider kêren.
got müez iur saelde mêren.
disiu strâze ist uns bekant:
diu treit iuch in artûses lânt.
der strâze sult ir volgen nâch .>
der juncherre zuo in sprach
 <treit mich diu strâze rehte dar?
nû wîset mich die rehte var .>
 <daz tuon ich gerne, kumt ez sô .>
der eine sprach zuo im dô
 <hêrre, habt ir daz vernomen?
ir sult niht abe dem wege komen
der dem wazzer nâhest sî.
die andern wege lâzet vrî,
der keinen sult ir rîten.
ir komet in kurzen zîten
ze liuten die iuch vürbaz
wîsent, nû geloubet daz:
diz ist ein wilder walt.
die wege sint manicvalt,
dâ vor sult ir iuch bewarn
unde sult bî dem wazzer varn,
der treit iuch rehte in daz lânt .>
urloup nâmen si zehant
Von im . dô sprach er < vriunde mîn,
got müezet ir bevolhen sîn.
unde kumt iemer mir der tac
daz ich iu gelônen mac,
ich dank iu iwerr arbeit:
daz wizzet vür die wârheit.
iwerr vrouwen der künegîn
sult ir sagen den dienest mîn,
dar zuo vrouwen unde ouch man.
ich bin in dienstes undertân,
daz ist mîn reht . diu vrouwe mîn,
der tugent ist an mir worden schîn,
si hât ir zuht an mir getân.
niemer ich verdienen kan
die êre diu mir ist geschehen,
des wil ich mit der wârheit jehen.
got lâz si iemer saelic sîn
daz wünsch ich ir mit triwen gar
die wîl ich lebe mîniu jâr .>
Sus nam er urloup von in dan.
si wunschten disem jungen man
saelden unde êren.
si begunden wider kêren
gên der wilden chamerîe.
diu maget tytomîe,
dô von ir schiet der junge man,
dô vuor diu maget wol getân
mit ir gesinde ab in ir lânt,
ûf ein burc, diu was genant
Monteflor diu guote.
si het genomen in ir muote
ir ze liebe den jungen man
der von ir schiet ûf dem plân,
den jungen künec von vranken rîch.
si gedâht daz niendert sîn gelîch
lepte bî den zîten
in allen lânden wîten
an tugentlîchem muote.
diu küneginne guote
vil sêre senen sich began
nâch dem jungen süezen man.
Nû kâmen ir wildenaere.
di sagten ir diu maere
waz ir embôt meleranz.
si jâhn er trüeg der tugent kranz,
si gesaehn nie kint sô wol gezogen.
dar âne si heten niht gelogen.
ez was gewizzen unde guot,
vor allem valsche wol behuot.
des vröute sich diu süeze maget,
dô man ir diu maere saget
unde sîn wol gedâhte.
sîn lop ir vröude brâhte:
daz hôrt si gerne unde was sîn vrô.
zir meisterinne gienc si dô:
si sprach < liebiu meisterinne,
du hâst getriwe sinne:
ûf gnâde wil ich dir verjehen;
ein wunder ist an mir geschehen.
ich enweiz waz er mir hât getân:
mir ist der süeze junge man
sô nâhen an mîn herze komen
daz er mir vröude hât benomen.
ich kan sîn niht vergezzen.
mîn herze er hât besezzen,
ich waen er mich bezoubert hât,
nû suoch ich dînn getriwen rât:
daz du mir râtest wie ich tuo.
dâ bedarf ich dîner lêre zuo.
ich verdirbe, sol ich alsô qüln.
ich enmöhte dirz doch niht versteln.
vrouwe, nû zürne niht mit mir
daz ich ez hân gesaget dir.
mîn leben daz ist kumberlîch.
hêrre got, beschirme mich!
wie ist mir von im geschehen?
nû hân ich manegen man gesehen:
dâ vür aht ich kleine.
dirre junger man alleine
der ist mir liep, ichn weiz durch waz:
dar wider ist er mir lîht gehaz .>
Diu wîse lachet unde sprach
 <habt ir von im ungemach,
des mach ich iu vil schiere rât.
sît ez umb iuch alsô stât,
ich mach iuch wol der sorgen ân,
daz ir an den jungen man
gedenket niemer mêre,
welt ir volgen mîner lêre,
daz er iu unmaer muoz sîn .>
 <vil liebiu meisterinne mîn>
sprach diu maget wol getân,
 <solt ich in gar von herzen lâzen,
alsô stât niht mîn muot.
swie wê ez mînem herzen tuot,
sô wil ich doch ê dulden
die swaer von sînen schulden
ê daz ich mich der lieb entsage
die ich in mînem herzen trage
gên dem jungen werden man,
wan ich niht anderr vröuden hân.
swann ich an in gedenke,
mîn sorge ich dâ mit krenke
unde mînen senelîchen pîn,
swenn ich gedenk der tugent sîn.
swer mir in wolde leiden,
der möht mich gerne scheiden
von dem lîbe unde von dem guote mîn.
er muoz in mînem herzen sîn.
sît er dar inne gehûset hât,
sô suoch ich dînn getriwen rât,
sît daz ich dir hân verjehen,
daz du mir ruochest besehen,
ob mich der junge süeze reine
mit ganzen triwen meine:
sô waer ich iemer mêre vrô .>
ir meisterinne sprach dô
 <vrouwe, daz wil ich iu besehen
unde wil iu danne rehte jehen
wie ez iu beiden sol ergân,
wan ich daz wol besehen kan.
vrouwe saeldenbaere,
ich sage iu vruo diu maere.
ir sult staeter vröuden pflegen
unde alles trûrens iuch bewegen,
unz ich iu diu maere ervar.
ist er iu niht von herzen gar,
vrouwe, holt als ir im sît,
sô scheide ich schiere den strît .>
Dô sprach diu küneginne rîch
 <ich wil dir iemer eigenlîch
dienen, daz du mir maere sagest
unde mir die wârheit niht verdagest,
wie ez umb sîn leben stê,
ob im sî wol oder wê
unde wie uns beiden sül geschehen,
ob wir noch ein ander sehen
oder ob wir uns gescheiden hân,
daz ich den süezen jungen man
sol gesehen niemer mê.
owê mir dann unde iemer wê,
sô muoz ich iemer trûric sîn .>
ir meisterîn sprach < vrouwe mîn,
sît vrô unde gehabt iuch baz.
ich sol wol schaffen daz
daz ir bî vröuden bestât
unde iwer wille wol ergât .>
des wart diu juncfrouwe vrô.
ir meisterinne huop sich dô.
dô der tac lie sînen strît
unde daz ez kam an die zît
daz die liut an ir gemach
wâren komen, zehant dar nâch
gienc diu meisterinne dan
unde diu maget wol getân
in einen wurzgart ûf daz gras.
diu nacht schoen unde lieht was.
Diu alte wîse vrouwe
nam ir eine schouwe
an dem himel über al.
si las an der sterne zal
von dem jungen meleranz
daz er bejaget der êren kranz
mit sîner degenheit,
unde daz er die schoenen meit
von grôzem kumber lôste
unde ir kom ze trôste
unde si von gewalte schiet.
an den sternen si geriet
daz meleranz dem jungen
sîn herze was betwungen
von der meide minne
unde daz er sîn sinne
mit liebe an si kêrte,
als in diu minne lêrte.
des wart diu meisterinne vrô.
zir juncfrowen sprach si dô:
si gebart vil senelîche,
rehte dem gelîche
als si niht guotes het ersehen.
 <vrouwe, ich wil iu des verjehen>
sprach si zer küneginne,
 <nû wendet iwer sinne
an einen anderen man.
vür wâr ich daz gesehen kan:
dirre man aht iwer kleine .>
dô erschrac diu süeze reine.
Si sprach < owê minne,
daz du mîne sinne
mir sô gar hâst benomen,
daz mir ist in mîn herze komen
ein man der mîn niht enwil.
dîns gewaltes ist ze vil.
ich hân mir in ze lieb erkorn.
sol ich die triwe hân verlorn
vrouw minne, dâ sît ir schuldic an.
sît ir wîp unde man
mit gewalte künnent twingen
unde in senenden kumber bringen,
sô solt ir in ouch betwingen
oder mir mînen kumber ringen:
dâ taet ir tugentlîchen an.
owê lieber süezer man,
soltu dort mit vröuden leben
unde hie mîn herz in jâmer sweben,
diu werc stânt ungelîche.
ich bin jamers rîche.
sît er niht aht ûf mînen lîp,
ich wirde niemer mannes wîp,
ez ensî daz mich der eine
mein als ich in meine
den ich ze liebe hân erkorn.
alle man die sîn versworn
von mir, ich wil minne enbern
unde wil keines vriundes gern.
der êrsten vriuntschaft der ich ie began
dâ ist mir misselungen an.
solt mich der unstaet nû gezemen
daz ich ein ander liep solt nemen,
daz waer ein unstaeter muot .>
 <gehabt iuch wol, vrouwe guot,>
alsô sprach ir meisterîn.
 <ich sage iu ûf diu triwe mîn
Daz ich iuch versuochet hân.
Meleranz der junge man
minnet iuch alsô sêre
als ir in unde dannoch mêre .>
diu maget sprach < du triugest mich .>
 <zwâre, vrouwe, nein ich.
ich hân iu rehte wâr geseit,
daz er lîdet arbeit,
wan er nacht unde tac
iwer niht vergezzen mac.
im hât iwer minne
verkrenket sîne sinne .>
si sprach < vil liebiu, ist daz wâr,
sô wil ich alliu mîniu jâr
mit liebe unde mit vröuden leben.
mînen sorgen wil ich urloup geben .>
ir meisterinne sprach alsô
 <gehabt iuch wol unde weset vrô.
ich sage iu vür die wârheit
daz er iuch von grôzer arbeit
loeset unde tuot kumbers ân.
iur nôt ir mit dem jungen man
alle überwindet.
ich sage iu daz ir vindet
staete triwe iemer mê
an im .> dô sprach diu maget hêr
 <wenne sol ich in gesehen?
vil liebe, des soltu mir verjehen .>
 <des kan ich iu niht gesagen .>
si sprach < owê, daz muoz ich klagen.
doch wil ich mîn trûren lâzen
unde wil durch den süezen man
mit vröuden leben, swaz mir geschiht.
ich aht ûf allen kumber niht,
sît ich weiz daz ich im bin
liep: nû ist mîn sorge hin.
wol mich daz ich in ie gesach .>
zir meisterinne si dô sprach
 <vrouwe, du solt die rede verdagen.
mîn liebe wil ich tougen tragen,
daz ez nieman wiz wan du unde ich.
allez des du gerst an mich,
daz ist allez getân,
daz ich den jungen süezen man
mit urloup nû minne
von herzen unde von sinne .>
Daz erloubet ir ir meisterîn.
des wart si vrô . si giengen în
daz des nieman inne wart.
nû hoeret umb des knaben vart.
der reit der rehten strâze nâch,
ze artûse was im gâch.
der künegîn sul wir gedagen.
solt ich von der liebe sagen
die diu juncfrowe truoc
gên dem jungen meleranze kluoc,
daz würd ein lângez maere.
Meleranz der saeldenbaere
kam durch den walt ûf einen plân.
im widerreit ein alter man,
dem was wol ze gejeide kunt.
er vuort einn schoenen leithunt
an einem seile sîdîn.
ouch hienc an dem halse sîn
ein vil schoenez jagehorn.
daz was von golde beslagen vorn.
der selbe waltwîse
kund jagen wol ze prîse.
als er meleranzen sach,
er reit zuo im . der knabe sprach
 <got grüeze iuch, hêrre unde meister mîn.
möht daz in iwern hulden sîn,
ich wolt iuch gerne vrâgen,
wolt iuch des niht betrâgen,
daz ir mir saget diu maere,
ob iht verre waere
in künec artûses lânt.
mir ist der wec unbekant
unde hân ir vil geriten.
nû wolt ich iuch durch zuht biten,
ob iu darumb iht waere kunt,
daz ir mich an dirre stunt
die rehten strâze wîset dar,
daz ich iht mêre irre var.
des habt ir an mir êre,
ez vürdert mich vil sêre
ob ir mich rehte wîset:
iwer zuht ez prîset .>
Der jägermeister an in sach,
zuo im er güetlîchen sprach
 <vil liebez kint, daz sol sîn.
wiltu zuo dem hêrren mîn,
sîn jägermeister bin ich.
ich kan vil wol dar wîsen dich
dâ du den êren rîchen
vindest waerlîchen .>
des wart der knabe harte vrô.
der jägermeister seit im dô,
er sprach < kint, ich wil dir sagen:
mîn hêrre der wil rîten jagen,
daz ist mir wol zerehte kunt.
ich reit von im an der stunt
unde wil einn hirz lâzen zuo.
kint, ich sage dir waz du tuo:
rît mit mir an den stunden
jagen mit den hunden;
mînn herrn den künec rîche,
den vinde wir kurzlîche .>
Der rede wart der knabe vrô.
 <got lône iu, meister,> sprach er dô.
 <daz tuon ich, sol ich mîn leben hân .>
si riten mit ein ander dan.
der jäger dicke an in sach:
in sînem herzen er des jach
sîn lîp waer klâr unde lobelîch
unde daz er waere gar gelîch
Artûs dem künec werd erkant.
der jäger vrâgt in al zehant
von welchem lânde er waere.
dô saget er im ein maere.
Er sprach < mir ist vür wâr geseit
von des küneges wirdekeit,
daz er sî êren rîche
unde daz man tegelîche
bî im müge schouwen
vil rîter unde vrouwen
unde ouch vil edeler kinde.
nû wolt ich sîn gesinde
vil gerne werden, möht ez sîn.
ist ez an den saelden mîn,
daz mich der künec ze knehte nimt,
vil wol mich des gên im gezimt,
daz ich im dienstes sî bereit.
mir ist sô vil von im geseit
tugentlîcher maere
daz ich ungerne waere
dâ heim beliben, mirn würde erkant
beidiu sîn tugent unde sîn lânt.
sît al diu welt von im seit
sô manic hôhe wirdekeit,
sô wolt ouch ich versuochen,
ob er mîn wolde ruochen
ze knehte unde ouch ze gesinde.
ist daz ich daz an im vinde,
daz tuon ich gern unde bin sîn vrô .>
der jäger sprach ze dem knaben dô
 <juncherre, ir wert vil wol gewert.
swes ir an mînen hêrren gert,
daz tuot er willeclîche.
ir sît wol dem gelîche
daz man iu êre bieten sol.
juncherre, ir wert empfangen wol
von dem künec valsches vrî
unde von al der massenî .>
Sus riten si mit ein ander dan,
der jäger unde der junge man,
dâ der jäger sîn knehte vant
unde sîn ruorhunde, zehant
vrâgt er sîn knehte maere
ob kein hirz ervarn waere.
der jägerknehte einer sprach
 <den groesten hirz den ich ie gesach,
meister, den hân ich ervarn .>
 <sô suln wir daz niht lânger sparn,
wir suln lâzen dar zuo .>
dannoch was ez harte vruo.
die hunde hiez der meister dar
in die ruore ziehen gar,
edeler ruorhunde
driuzehen an der stunde.
den leithunt nam er an die hant.
vil schiere er den hirz vant.
man streift diu seil den hunden abe.
der hirz vlôch mit ungehabe
vor den hunden durch den walt.
swie die wege waern gestalt,
der jäger unde knabe volgten nâch.
dem hirze was ze vliehen gâch
vür die drî wart an der stunt,
dâ man manegen guoten hunt
nâch im hazte ûf sîn spor.
der hirz der vlôch allez vor
vil rehte gegen der viwerstat,
dâ artûs im bereiten bat
den imbîz, der werde man.
vor dem walde ûf dem plân
was sîn kuchen ûf geslagen.
mit im was geriten jagen
Diu künegîn mit maneger vrouwen.
ouch mohte man dâ schouwen
vil manic gezelt wol getân
geslagen ûf den grüenen plân.
Artûs der valsches vrîe
mit sîner massenîe
het sich vür den grüenen walt geleit
mit manegem rîter vil gemeit
unde diu künegîn mit ir vrouwen.
vor einer schoenen ouwen
lâgen si durch kurzwîle.
nû kam geflohen mit île
der hirz ûz dem walde.
den jagten her vil balde
die hunde ûf den grüenen plân.
Meleranz der junge man
mit dem hirze rande.
nieman in erkande.
der jägermeister volgte nâch,
dem was ouch zuo den hunden gâch.
under wîlen blies er sîn horn.
Meleranz der wol geborn
kam dem jäger vor ûf den plân
mit dem hirz, der junge man
er was baz dan si alle geriten.
het er des meisters niht gebiten,
er het den hirz wol ervalt.
nû er was komen vür den walt
ûf die grüene heide breit.
Meleranz vlügeling erreit
den hirz, wan er des gerte
daz er in mit dem swerte
het ervalt swenn er wolde.
dô gedâht er daz er solde
des jägermeisters bîten.
der kam ouch an den zîten,
wan im was nâch den hunden gâch.
der knabe hêrlîch zelt ersach.
Er gedâht in dem muote sîn
 <hie mac wol der oeheim mîn
ligen, der edel künec wert.
daz ist des mîn herze gert .>
der hirz der was abe gejagt.
Meleranz der unverzagt
lie den hirz ze bîle stân,
vor dem walde ûf dem plân,
unz er die jäger komen sach.
ze sînem meister er dô sprach
 <her meister, ir sult mir sagen,
diu zelt diu dort sint ûf geslagen,
ob ir wizzen wes diu sîn .>
er sprach < hie ligt der hêrre mîn
unde diu künegîn mîn vrouwe
durch kurzwîl vor dirre ouwe
Geherberget ûf disem plân .>
dô daz erhôrt der junge man,
der maere wart er harte vrô.
 <hêrre meister,> sprach er dô,
 <lât mich den hirz vüeren dar
lebenden vür die vrouwen klâr .>
er sprach < kint, wie möht daz geschehen?>
 <daz wil ich iuch lâzen sehen,
meister> sprach der knabe klâr
 <daz er mir muoz volgen dar .>
bî dem gehürn vie er den hirz.
 <vil lieber meister, gloubent mirz
daz er mir muoz volgen dan.
nû heizt die hunde vâhen an,
ich wil in mit mir vüeren hin.
vil gewaltic ich sîn bin.
unde waer der anger zwir als lânc.
ich wil in âne sînen danc
vüeren vür die künegîn .>
der meister sprach < nû vüere hin .>
den hirz vuort der knabe dan
dâ in vil manic werder man
unde ouch vil schoener vrouwen sach,
 (vil maneger im dô sterke jach)
vür künec artûs poulûn.
ein rîter saget dem britûn
disiu maere unde der künegîn.
er sprach < vil lieber hêrre mîn,
welt ir âventiure sehen,
diu ist alsô hie geschehen,
diu groeste die ich ie gesach .>
der künec zuo dem rîter sprach
 <sage mir, degen wandels vrî,
waz diu âventiure sî .>
 <hêrre, ez vüert ein junger man
einen starken hirz über den plân
bî sîm gehürne gewalticlîch.
hêrre, er ist iu gar gelîch.
sîn lîp der ist schoen unde klâr.
ich aht in kûm ûf zweinzic jâr,
daz ist wol sîner jâr ein zal .>
 <wol ûf, ir rîter über al,
wir suln den knaben schouwen .>
mit rittern unde mit vrouwen
giengens ûz den zelten dan
unde sâhn den hirz unde den man.
nû kam der junge meleranz.
sîn lîp was klâr, sîn varwe glânz.
den hirz brâht er mit im dar
vür den künec . der knabe klâr
sprach gezogenlîche
 <
Artûs, künec rîche,
disen hirz hât der meister dîn
erjaget, der sol iwer sîn .>
Artûs den knaben âne sach.
zuo im er tugentlîchen sprach
 <juncherre, sît gote willekomen.
ich hete gerne daz vernomen
von wan ir komt in diz lânt.
daz sult ir machen mir bekant.
allez des ir an mich gert,
hân ich ez, des wert ir gewert .>
 <gnâde, hêrre> sprach der knabe dô.
er sprach < mîn muot stât alsô
daz ich iuch vil gerne bite:
nû êret iwer zuht dâ mite
unde lât mich iwern kneht sîn.
hêrre, ûf die triwe mîn,
darumbe bin ich zuo iu komen.
ich hân die tugent von iu vernomen
daz mich des dunket, künec hêr,
ich sîs getiuret iemer mê,
ob ir iuch mîn underwindet.
an mir ir niht envindet
wan dienest unde triwe
iemer ân herzen riwe .>
der künec sprach < des sît gewert;
juncherre, des ir habet begert,
darumbe solt ich iuch biten.
von welhem lânde ir sît geriten,
juncherre, daz sult ir mir sagen
unde die rehten wârheit niht verdagen .>
er sprach < ichn weiz wanne ich bin.
hêrre künec, ich hân den sin
daz ich iu aller êren gan:
dâ gezwîfelt niemer an .>
der rede wart der künec vrô.
zuo dem knaben sprach er dô
 <sô sagt mir wie ir sît genant?>
der knabe sprach dô zehant
 <
Meleranz bin ich genant:
bî dem namen bin ich hie bekant .>
der künec nam in ze gesinde dô.
des was diu massenîe vrô.
er wart empfangen minneclîch
von der küneginne rîch
unde von den vrouwen allen.
mit zühten âne schallen
diu massenî in wol empfienc.
dô der antvanc ergienc,
der künec die rîter alle bat
daz si an der selben stat
sich des knaben underwunden
unde in ze allen stunden
wîsten unde lêrten
unde im sîn wirde mêrten.
daz lopten si mit willen dô:
des wart der junge man vil vrô.
diu künegîn an den knaben sach.
zuo dem künec si dô sprach
 <
Artûs edeler künec rîch,
dir ist der junge man gelîch:
daz habe ûf die triwe mîn.
er mac dir wol gesippet sîn.
wir suln in haben wirdeclîch .>
Artûs der edel künec rîch
sprach < vrouwe mîn, daz sî getân .>
er liez im sehs knaben sân,
den tete der werde künec kunt
daz si im dienten zaller stunt.
dô dienten si im willeclîch.
bî artus dem künec rîch
was der knabe wol ein jâr,
daz nieman weste vür wâr
von welhem lânde er waere.
Artûs der lobebaere
dem knaben holdez herze truoc.
Meleranz der was sô kluoc
unde dient dem künec rîche
alsô willeclîche
unde der küneginne
mit zühteclîchem sinne
daz si im truogen holden muot.
er was hübesch unde guot,
an allen tugenden gar volkomen.
von sînem munt wart nie vernomen
daz er ie daz wort gespraeche
dâ mite er sîn zuht zerbraeche.
Den von der tavelrunden
dient er ze allen stunden
unde liebet sich den liuten sô
daz si des alle wâren vrô
daz er bî in solde sîn.
der künec unde diu künegîn
umb in begunden trahten:
si kunden nie daz geahten,
von welhem lânde er waere.
sus was der lobebaere
in sînes oeheimes lânde
daz in nieman dâ bekande.
Nû hoert ein ander maere sagen.
in vranken rîch was grôzez klagen
daz der knabe wol geborn
sô wunderlîche was verlorn.
man hôrte man unde wîp
klagen sînen werden lîp.
der künec unde diu muoter sîn
tâten grôze klage schîn.
ir boten strîchen wîten
in diu lânt, an allen sîten
suochten si den jungen man.
nû sant diu küneginne dan
ir boten in ir bruoder lânt.
dem hiez si tuon daz bekant
daz ir sun verlorn waere.
si hiez im klagen ir swaere
unde ir grôzez herzen leit.
dô im daz maere wart geseit,
er sprach zem boten < vriunt mîn,
sagt mir wie lânge mac daz sîn
daz mîn swester vlôs ir kint?>
der bote sprach < hêrre, des sint
wol zweinzic wochen unde ein jâr
daz mîn juncherre klâr
von mînes hêrren lânde schiet,
als im sîn kintheit geriet.
sît hân ich niht vernomen
wâ er vür hin sî komen .>
Artûs sprach < tuo mir bekant
wie mîn neve sî genant .>
 <hêrre, er heizet meleranz:
sîn lîp ist klâr, sîn varwe glânz.
alle die in habent gesehen,
die müezen des mit wârheit jehen
er sî iu gar gelîche.
mîn vrouwe diu künegîn rîche
durch iwer liebe des niht enliez,
ir sun si alsô nennen hiez,
Meleranz den britûn.
sîn har ist reit val unde niht brûn.
hêrre, er ist iu gelîch .>
dô sprach artûs der künec rîch
 <ob ir in saeht, bekant ir in?>
der bote sprach < ja hêrre, ich bin
sîn eigen, er der hêrre mîn.
ich wolt iemer vrô sîn,
solt ich in zeinem mâle sehen:
mir kunde lieber niht geschehen .>
Artûs sprach ze der künegîn
 <vrouwe, ich waen den neven mîn
vür einen gast behalten hân.
wir suln nâch dem jungen man
senden daz er uns besehe,
ob der bote an im erspehe.
ist er mîner swester barn,
sô hât er wunderlîch gevarn
daz er sich mir niht hât genant .>
nâch meleranze wart gesant.
der kam snelleclîche
ze hove vür den künec rîche.
als in der bote âne sach,
dô wart er vrô unde sprach
 <daz ich iuch hân gesehen gesunt,
nû wil ich vür dise stunt
iemer mê mit vröuden leben.
die saelde hât mir got gegeben
daz ich iuch hêrre vunden hân.
nû wil ich al mîn trûren lâzen.
mir wirt von iu ein botenbrôt
gegeben, dâ mite ich mîne nôt
überwinde mit rîcheit.
künec artûs, iu sî geseit,
iwerr swester sun der hie stât
manegen lângen tac gemachet hât
sînem vater unde der muoter sîn.
an den ist grôzer jâmer schîn:
si waennt si haben iuch verlorn .>
Meleranz der wol geborn
hiez den boten wilkomen sîn.
er sprach < ich hân keine pîn
Bî mînem hêrren hie erliten.
der hât mit hêrlîchen siten
sîn gnâde an mir getân.
die wirde ich niht verdienen kan
die er mir hât an geleit.
mîn vater sol kein herzeleit
noch mîn muoter umb mich hân.
der künec hât an mir getân
sô volleclîch sîn êre
daz ich iemer mêre
im vil gerne dienen sol.
ich triwe im noch gnâde wol .>
der künec sach sînen neven an.
er sprach < sag mir, vil süezer man,
bistu mîner swester sun?
wie kundestu ie daz getuon
daz du dich alsô haele
unde mir vor verstaele
dîn geburt: daz ist missetân .>
dô sprach der junge werde man
 <hêrre, daz wil ich iu sagen.
ich hân bî mînen tagen
vil guoter ding von iu vernomen.
in iwern hof bin ich komen
daz ich nieman was bekant,
unde vuor von mînes vater lânt
daz ich daz ervüere gar
wie man der gest hie naeme war.
durch daz kam ich in gastes wîs.
hêrre, nû habt ir iwern prîs
vil wol an mir erzeiget hie.
swaz ich guoter maere ie
von iwern tugenden hân vernomen,
des bin ich an ein ende komen .>
der künec was von herzen vrô.
 <vil lieber neve> sprach er dô,
 <sît du mich versuochet hâst,
du solt hie niemer wesen gast:
du solt hie gar gewaltic sîn
alles daz dâ heizet mîn.
ganc her ze mir unde küsse mich.
ich vröwe mich daz ich dich
in zühten hân gesehen.
ich wil dir mit der wârheit jehen
daz ich dich, vil süezer man,
vil gerne gesehen hân .>
der knabe dô nâher gienc.
Artûs in ze im gevienc
unde kust in vor lieb an sînen munt.
diu künegîn an der selben stunt
in mit vröuden kuste,
des si vil wol geluste,
wan si vil grôze wünne
hete von sînem künne.
Artûs vriunden was si holt.
si heten êren vil erholt
durch des küneges êre.
nû lât iu sagen mêre:
Gahariet unde gâwân
empfiengn alrêrst den jungen man
mit triwen minneclîche,
manc rîter ellens rîche,
sîn mâge unde sîn künne.
 <got mir der saelden günne>
sprach artûs der künec hêr,
 <daz ich an iu allen êr
nâch mînem willen gesehe
unde daz daz schiere geschehe .>
Meleranz der junge man
sîner muoter boten vrumte dan.
mit urloube daz geschach.
zuo dem boten er dô sprach
 <nû sage mir ûf die triwe dîn,
ist wol gesunt diu muoter mîn,
unde ouch mîn vater werd erkant?
stât mit vride wol daz lânt?>
der junge valsches vrîe
von al der massenîe
vrâgt er zühteclîchen,
von armen unde von rîchen.
der bote sprach an der selben stunt
 <si sint alle wol gesunt,
wan daz si in grôzen sorgen
den âbent unde den morgen
umb iuch sint, daz ist ir nôt.
si waenent daz ir sît tôt:
daz ist gar ir aller klage .>
 <vil lieber vriunt, var wider unde sage
mînem vater unde der muoter mîn
daz si ir trûren lâzen sîn,
ich sî vrô unde wol gesunt,
unde tuo der massenîe kunt
von mir, ich dien in willeclîchen
beide armen unde rîchen.
grüez si alle von mir schône,
daz ich dirz iemer lône.
sag mînem vater, ez sî mîn ger
daz er mir schiere sende her
den besten harnasch den man vinden kan,
unde ein guotez kastelân.
ich hân dir iezuo niht ze geben.
sül wir aber kein wîle leben,
ich lôn dir dîner arbeit sô
daz du von schulden wirdest vrô .>
 <
Hêrre> sprach der bote dô,
 <ich dien iu gern unde bin des vrô
daz ich iuch gesehen hân .>
urloup nam er von im dan.
dô bevalh der süeze reine degen
sînen kneht in gotes segen.
der bote gezogenlîche
gienc vür den künec rîche
unde vür die küneginne.
 <hêrre, ich wil von hinne
mit iwerm urloube varn .>
 <nû müeze dich bewarn
der aller ding gewaltic sî.
mînem swâger valsches vrî
sag den getriwen dienest mîn
unde daz er sîn trûren lâze sîn.
du solt ouch mîner swester sagen
daz si ir trûren unde ir klagen
mit vröuden nû ein urloup gebe:
ir sun hie vil vroelîch lebe.
du solt ouch ir tuon bekant,
wie er sî komen in mîn lânt,
unde daz mir nie gesaget wart,
von welhem lânde unde welher art
er unde sîn geslehte waere.
...daz er sîn selbes niht erkande.
doch hât er ân alle schande
in mînem hove gelebet hie.
vür einen gast ich in empfie
unde nam in mir ze knehte.
nû bin ich inne worden rehte
daz er ist mîner swester sun.
wil ich der sippe nû rehte tuon,
sô sol er gewaltic sîn
über al in dem lânde mîn,
reht als gewalteclîche
als dâ heim in vranken rîche.
nû sage ouch mîner swester daz
si sül ez lâzen âne haz,
ich welle in hie bî mir behalten.
er sol gewalteclîchen walten
al des ich in mînem lânde hân .>
der künec hiez dem boten sân
zehen marc von golde wegen
unde bat sîn got mit triwen pflegen.
Hin streich der bote vroelîch
gegen dem lânt ze vranken rîch.
ze parîs in der guoten stete
was der künec der den boten hete
gegen britanjen gesant.
die künegîn er ouch dâ vant.
den brâht er liebiu maere
daz ir sun waere
vrô unde wol gesunt.
er tete in ouch vil rehte kunt
allez daz man in enbôt.
diu künegîn sprach < mîns herzen nôt
mit vröuden ende hât genomen:
nû wis mir gote willekomen .>
dem boten gap si botenbrôt
daz er alle sîne nôt
überwant mit guote.
im wart vil wol ze muote.
der künec wart ouch vil vrô.
sînem sune sant er dô
daz beste ros daz ieman vant
ze ispanje über al daz lânt,
unde ein ganzen harnasch guot.
des was der degen wol gemuot.
ouch sante im diu muoter sîn,
Olimpîâ diu künegîn,
zwên soumaer die truogen golt,
ir sune man daz geben solt,
wol tûsent marc volleclîch.
ouch sant im der künec rîch
zwelf vrume knaben dar,
die sîn mit dienste naemen war.
Meleranz der wart vrô.
bî artûs beleip er dô
dannoch ein jâr oder baz,
daz er vil selten des vergaz
er waer ze allen zîten
ze naehst an sîner sîten
mit sînem dienste staeteclîch.
im wart artûs der künec rîch
vil holt unde ouch diu künegîn.
durch die grôzen tugende sîn
lobet in wîp unde ouch man.
swer sîn künde ie gewan,
der muoste von der wârheit jehen,
sô milter man wart nie gesehen.
Artûs der êren rîche
der lebt vil wirdeclîche
mit sîner massenîe.
Meleranz der valsches vrîe
mit sorgen was gebunden.
ze etelîchen stunden
was er mit den andern vrô.
sîn muot stuont underwîlen sô
daz er mit den andern vröude pflac
unde alles trûrens sich bewac.
dar nâch kam in an ein muot,
als er die liute ofte tuot
die herzen liep verholne tragent:
die sint vrô, etwenn si klagent
unde gebârent senelîche.
nie künec wart sô rîche
der sich möht gefristen
vor der minne listen,
Der bî der welde wolde sîn.
daz wart an meleranze schîn:
der het tugent unde starken lîp.
ein magt si was unde niht ein wîp
betwanc in mit ir güete,
daz im sîn gemüete
niendert stuont wan gên ir.
er gedâht < sol si niht werden mir,
sô muoz ich verderben.
wie sol ich si erwerben?
si ist dort, sô bin ich hie.
nû weiz ich leider rehte wie
ich ir mîn nôt taete kunt.
daz ich bin von ir minne wunt,
des kan ich ir niht gesagen.
mînen kumber muoz ich eine tragen.
ich hân nieman der mir waere
guot ze mîner swaere,
der mir gaebe guoten rât.
mîn dinc mir kumberlîchen stât.
ouch ist mir leider unbekant
wie ich in mîner vrouwen lânt
unde zuo der lieben möhte komen.
der trôst ist mir gar benomen.
owê solde ich si sehen,
sô künd mir lieber niht geschehen .>
der gedanke er dicke pflac
sô er an sînem bette lac
durch slâf unde ruowe solde pflegen,
sô bestuont diu minne den werden degen
unde twanc in des mit ir kraft
daz er von ir süezen meisterschaft
an die maget muost gedenken.
des mocht er niht entwenken
mit allem sînem sinne
des twanc in diu minne.
Diu nôt im sô nâhen gienc
daz er al sîn vriunde lie.
sîn site verkêrten sich gar.
er nam des vil lützel war
swaz man kurzwîle pflac.
aller vröude er sich bewac.
sîn bestiu vröude was daz:
swenne er alleine saz
von den liuten daz in nieman sach,
sô was im wol, des er jach:
sô gedâht er an die maget klâr.
die wîl lebt er mit vröuden gar.
die liute marcten sînen site.
si wundert des warumbe er mite
kurzwîle der man dô began.
nû bruoft gâwân der wîse man
sînes neven gebaere.
daz ez von minnen waere,
des gedâht er unde was ouch wâr.
er vuort den juncherren klâr
von den liuten an ein heimlîch stat.
sînen kumber er im sagen bat.
er sprach < lieber neve mîn,
ich brüefe an den gebaerden dîn
daz dich diu minne twinget
diu dicke kumber bringet,
swen si bestât mit gewalt.
ir twingen ist sô manicvalt,
bestât si einen jungen man
der sich dâ vor niht hüeten kan,
den bringet si in solhe nôt
daz im lieber waer der tôt.
Nû sage mir, lieber neve mîn,
dînen kumberlîchen pîn.
ich sihe wol daz du kumber hâst.
obe du mich den wizzen lâst,
dar zuo gib ich dir mînen rât.
obe dîn dinc alsô stât
daz dir eins wîbes minne
wil krenken dîne sinne
unde du von ir kumber dolst,
ich rât dir daz du dich erholst .>
nû gedâht der werde junge man
 <sît ich im niht gesagen kan
wer mîn liebe vrouwe ist,
sô sol ouch ich an dirre vrist
von ir nieman niht ensagen.
mînem kumber wil ich einic tragen.
ez waer ein unhübescheit,
ob ich mit maeren machte breit
mîn liebe gedank, mînn hôhen wân:
den wil ich nieman wizzen lâzen .>
Er sprach zem hêrren gâwân
 <hêrre unde oeheim, swaz ich kumbers hân,
den sage ich iu unde suoche rât
an iuch . mîn muot alsô stât:
ich hân ze ritterschefte wân.
zwiu sol als ich ein starker man,
der sich knehtes wîs verlît
unde sich des vlîzet zaller zît
daz sînem lîbe sanfte sî?
dâ ist lützel êren bî.
wil ich der wârheite jehen,
ich hân daz ofte an iu gesehen
daz ir iuch dicke umb êre
arbeittet alsô sêre
daz mich des iemer wunder hât.
sô wil ich, ist ez iwer rât,
heim ze lânde rîten
unde wil in kurzen zîten
rîter werden: sô daz geschiht,
sô wil ich lânger beiten niht,
als ich daz swert hân genomen,
zehant wil ich her wider komen
zuo dem lieben oeheim mîn
unde wil dem ze dienste sîn,
unz ich verdien die saelekeit
daz mir diu stat werde bereit
zer tavelrunde, ob ichs sî wert.
der selben stat mîn herze gert,
ob ich si verdienen kan .>
her gâwân sach den knaben an.
Er sprach < vil lieber neve mîn,
ich vröwe mich der tugent dîn,
sît dîn muot ûf êre stât.
du solt merken mînen rât,
du solt rîter werden hie
bî dînem oeheim, der dich nie
verliez ûz dem herzen sîn,
sît er gewan künde dîn.
der siht daz gern unde ist sîn vrô .>
ze hêrren gâwân sprach er dô
 <swes sîn herze an mich gert,
des wirt er wol von mir gewert .>
Gâwân dô des niht enlie,
zuo dem künege er dô gienc
unde sagt im dise rede dô.
des wart der künec artûs vrô.
Artûs an der selben stat
Meleranz im bringen bat.
Meleranz der zühte rîch
gienc vür den künec gezogenlîch.
als in der künec vor im sach,
er gruozt in lieplîch unde sprach
 <
Meleranz, mir hât geseit
Gâwân vür die wârheit,
du habest ze ritterschefte muot.
nû soltu, lieber neve guot,
der hôhen êren günnen mir,
vil lieber neve, daz ich dir
helfe ritterlîches namen.
ich müeste mich des iemer schamen,
ob du niht rîter würdest hie.
ûz herzen ich dich nie verlie,
sît ich dîn künd alrêrst gewan .>
 <swaz ir gebiett, daz sî getân>
sprach meleranz, < hêrre mîn;
ich sol iu undertaenic sîn
mit lîbe unde mit guote:
des ist mir wol ze muote .>
Artûs der künec rîche
der hiez dô endelîche
ein hôhzît künden in diu lânt.
ze meleranz sprach er zehant
 <ich wil durch die liebe dîn
dînen vater unde die swester mîn
laden her in diz lânt .>
gên vranken rîch er al zehant
sînen boten sande dô
 (des wart meleranz vil vrô)
nâch dem künec rîche.
der kam vil willeclîche
ze sînes sunes ritterschaft.
mit vil küneclîcher kraft
bereit er sich zuo der vart.
daz wart niht lânger ûf gespart.
diu hôhzît erschal sô wîten
in diu lânt an allen sîten.
nû wurden ouch diu maer gesaget
der vil minneclîchen maget,
der klâren tytomîen,
die er ze einr amîen
unde im zeim liebe het erkorn.
diu juncfrowe wol geborn,
dô si vernam daz maere,
dô wart diu saeldenbaere
ganzer vröuden rîche.
si sande tougenlîche
ir kleinât unde ir boten dar
unde einen brief dem degen klâr.
diu kleinât wâren rîch genuoc:
der gürtel den si selbe truoc,
dô er si bî der linden sach,
 (vil rîcheite man im jach)
ein schapel unde ein vürspan,
daz sande si dem jungen man
bî ir boten in sîn lânt.
daz was nieman mê bekant
wan ir unde ir meisterin
unde dem boten den si sant dâ hin.
Hie lâze wir den boten varn.
der kund sîn reise niht gesparn
unz er kam in daz lânt
dâ er meleranzen vant.
daz was reht in den zîten
daz von den lânden wîten
die besten wâren komen dar
unde daz der junge degen klâr
des morgens solde nemen swert.
Artûs der ie êren gert
het geleit sîn hôchzît
rehte in eines meien zît
vür den walt ûf ein heide breit.
zuo der hôchzîte reit
vil manic hôchgemuoter man
unde manic vrouwe wol getân.
dar kâmen künege unde vürsten vil
der ich niht aller nennen wil.
nû kam ouch von vranken rîch
der edel künec werdeclîch
ze sînes sunes ritterschaft.
mit vil küneclîcher kraft
brâht er mit im in daz lânt
vil manegen rîter werd erkant.
ouch brâht diu küneginne dar
vil manic vrouwen wol gevar.
Artûs durch sîn wirdekeit
verre gên sîner swester reit.
er empfienc si vroelîch in daz lânt
unde sînen swâger werd erkant
unde dar nâch die vrouwen minneclîch,
dar nâch die rîter algelîch
die mit dem künec kâmen dar.
al der tavelrunde schar
empfienc vil wirdeclîche
den künec von vranken rîche
unde die küneginne klâr.
vrouwen unde rîter gar
die wurden wol enpfangen.
dô der antvanc was ergangen,
der junge werde meleranz
mit triwelîcher liebe ganz
empfienc den vater sîn
unde sîn muoter die künegîn.
dem künec lieber nie geschach.
dô er sînen sun ersach,
vor vröuden er in kuste,
des in wol geluste.
sîn muoter diu künegîn
diu tete im umbevâhen schîn.
si kust in lieplich unde sprach
 <ein ende hât mîn ungemach,
sun, sît ich dich hân gesehen:
mir kan leides niht geschehen .>
si wârn ze sehen ein ander vrô.
Meleranz empfienc dô
beide vrouwen unde man.
si riten mit ein ander dan.
Jenower diu êren rîch
diu empfienc vil minneclîch
die künegîn unde ir vrouwen.
man mocht dâ küssen schouwen
von den vrouwen minneclîch.
Jenower den künec von vranken rîch
mit kusse minneclîch empfienc.
dô der antvanc ergienc,
die zwuo küneginnen rîch
zeinander sâzen zühteclîch.
daz si ein ander heten gesehen,
dâ was in liebe an geschehen.
Die vrouwen wârn mit vröuden hie.
Meleranz in sîn gezelt gienc:
dâ schuof er umbe sîn dinc.
nû kom mit vrâge an sînen rinc
der bote den im het gesant
diu küneginne werd erkant,
diu klâre tytomîe,
sîns herzen amîe.
der bote in daz gezelt gienc.
Meleranz in wol empfienc.
der bote neic im zühteclîch.
Meleranz der lobes rîch
vrâgte in der maere,
wes gesinde er waere.
der knabe sprach sâ zehant
 <hêrre, ich bin ze iu gesant
unde sol iuch heimlich sprechen.
swenn ir daz ruochet zechen,
sô sag ich iu an dirre vrist,
hêrre, waz iu enboten ist .>
Meleranz sach in an.
er sprach < juncherre, nû gêt dan .>
in nam wunder waz er wolt
oder waz er werben solt.
in sîn kamer er dô gienc,
nieman er mit im lie.
an sîn bette er gesaz.
der bote mit zühten seit im daz,
von wem er dar waer gesant
dem hêrren gap er in die hant
die prisante rîche
unde seit im zühteclîche
sîner vrouwen botschaft.
er sprach < hêrre, mit ganzer liebe kraft
embiut iu mîn vrouw tytomîe,
vor valscheit diu vrîe,
ir dienest: si hât iu gesant
diu kleinât in ditze lânt,
den gürtel den diu maget kluoc
umbe bî der linden truoc,
dô ir si naehest sâhet an,
ein schapel unde ein vürspan
hât si iu dâ mite gesant .>
Meleranz spranc ûf zehant,
dem boten neic er ûf den vuoz.
er sprach < mîn sorge swinden muoz,
sît mir mîn vrouwe hât gesant
ir kleinât in ditze lânt:
des wil ich iemer vrô sîn.
wie gehabt sich diu vrouwe mîn?>
 <si gehabt sich wol> sprach der bot.
Meleranz sprach < des lob ich got .>
der knabe sprach sâ zehant
 <disen brief hât si iu gesant .>
Den brief er in die hant nan.
ich waene niht daz ein man
einer botschaft würd sô vrô.
gegen dem brieve kniet er dô.
er sprach < vil lieber bote mîn,
dîn lîp müez iemer saelic sîn.
du hâst mir liebiu maer gesaget
von der minneclîchen maget
an der al mîn vröude stât,
diu dort mîn herze bî ir hât .>
den brief tete er ûf unde las
swaz dar an geschriben was.
 <
Herzen lieber meleranz,
dir embiutet dienst mit triwen ganz
ein maget diu dir wol êren gan.
swaz ich vröuden ie gewan,
diu lît an dir, vil süeze amîs.
dîn zuht, dîn kintlîcher prîs
unde diu grôze tugent dîn
hânt gehûset in daz herze mîn.
des mac ich lânger dir niht heln.
herzen liep, sol ich sus qüln
nâch dir mit gedanken,
sô muoz mîn herze wanken
an vröudenhaftem muote.
got habe in sîner huote
dînen lîp . nû wizze daz,
ich bin dir holt ân allen haz.
nû sprich: ist daz minne?
mîn herze unde mîn sinne
kan ich von dir gewenden niht.
daz ist ein wunderlîch geschiht.
sît des tages daz ich dich sach,
ich enweiz waz mir von dir geschach,
sît lîd ich kumberlîchen pîn.
ich bit dich, herzen vröude mîn,
daz du ruochest mich gesehen,
sô daz schierest müge geschehen.
gedenke an die tugent dîn,
lâz mich in dînem herzen sîn
vrouwe, wan du bist hêrre gar
in mînem herzen, daz ist wâr.
mînen gürtel hân ich dir gesant:
dâ bî tuon ich dir bekant,
du saeh wol, der umbvie mich,
der lebet niendert âne dich
den ich umbvâhen welle.
daz wizze, trûtgeselle.
nû merke waz daz vürspan
daz ich dir gesendet hân
bediut, des wil ich dir verjehen:
daz ich wil niemer an gesehen
mit spilnden ougen keinen man
ân dich; daz selbe vürspan
sol des ein geziuc sîn.
ich gap dir selbe ein vingerlîn,
dô du schiede hie von mir.
dâ mite bevalh ich mich dir
ûf dîn gnâde, degen snel.
ich hân dir ouch mîn schapel
bî mînem boten gesant.
dâ bî tuon ich dir bekant
daz ich dir gibe, vil süeze amîs,
mîner êren hoechsten prîs;
die krône mîner wirdekeit
empfilh ich dîner saelekeit.
vil süezer man, nû denk an mich,
wan ich mit triwen muoz an dich
gedenken, herzen vröude mîn,
unde lâz mich dir empfolhen sîn:
du bist mîns herzen spiegelglas .>
an dem brieve er niht mê las.
Meleranz wart vröuden rîch.
den brief kust er lieplîch
unde wart von liebe bleich unde rôt,
als im der minne kraft gebôt.
er enweste wie gebâren
vor vröuden: bî sîn jâren
im sô liebes niht geschach.
zuo dem boten er dô sprach
 <du hâst mir liebiu maere brâht.
mir ist des wol gên dir gedâht
daz ich dich mache rîche,
daz wizze sicherlîche.
nû sage mir ûf die triwe dîn,
wenn saehe du die vrouwen mîn?
ist si vrô unde wol gesunt?>
der bote der sprach an der stunt
 <geloubet, hêrre, daz ich iu sage:
des ist wol vierzehen tage
daz ich von mîner vrouwen reit.
si hât kein herzen leit
niht wan daz eine,
daz diu süeze reine
sich sent nâch iu ze aller zît.
diu sorge ir an dem herzen lît:
si saeh iuch gern, vil werder man.
von ir ich daz vernomen hân.
kunnet ir staeter triwen pflegen,
sô lât die maget niht underwegen.
ir sult von ir niht wenden.
swenn ir ez mügt geenden,
sô geseht die vrouwen mîn .>
er sprach < zwâre daz sol sîn,
Swenne ich daz geenden mac.
owê gelebet ich noch den tac
daz ich die schoenen solde sehen:
sô künd mir lieber niht geschehen .>
er sprach zem knaben < du solt sîn
hie bî der hôchzîte mîn.
alsô diu hât verendet sich,
sô wil ich dann alrêrst dich
vertigen heim ze lânde.
lâz dir niht wesen ande
hie bî mir unz ûf den tac
daz ich dich gevertigen mac .>
der knabe sprach < hêrre mîn,
ich wil hie bî iu gerne sîn,
unz iur hôchzît ende hât genomen.
ich bin alsô her komen
daz ich wil gerne schouwen
iur hôchzît unde mîner vrouwen
künde gesagen etewaz .>
Meleranz der valsches laz
der was gar von herzen vrô.
bî der hant nam er dô
den knaben unde gienc mit im dan.
der junge werde hübesche man
Sînem kamerer wincte dar.
er sprach < nim des knaben wâr,
lâz dir in wol empfolhen sîn
iemer durch den willen mîn
unde pflig sîn alle wîl durch mich .>
der kamerer sprach < daz tuon ich .>
diu kleinet diu im sant diu maget
diu hiez der degen unverzaget
den kamerer ze behalten tragen.
er sprach < du solt nieman sagen
wer diu kleinât habe brâht,
unde hab ouch daz in dîner aht,
morgen sô ich mîn êrst gewant
hin gegebe, daz du zehant
mir bringest> sprach der junge man
 <disen gürtel unde daz vürspan
mit den andern kleidern mîn.
daz schapel sol dâ bî sîn .>
ze sînem lieben boten er sprach
 <vriunt, nû habe guot gemach.
ich muoz an disen zîten
ze mînem oeheim rîten
unde zuo dem werden vater mîn.
lâz dir niht lânc die wîle sîn.
du bist hie heime wol bî mir.
swer iht êrn erbiutet dir,
der hât liebe mir getân .>
ein ros hiez er im bringen sân.
ûf daz ros er dô saz:
alles trûrens er vergaz.
ze sînem oeheim reit er dan.
der kamerer vuort den vrömden man
in ein gezelt an sîn gemach
unde pflac sîn sô daz er des jach
sîn würde vor nie baz gepflegen.
Meleranz der junge degen,
dô er ze artûs was komen,
ich sage iu, als ich hân vernomen,
Artûs der künec lobelîch
sant nâch dem künec von vranken rîch.
der kam ze artûs geriten.
mit vil zühteclîchen siten
der künec artûs in empfienc.
mit im an ein sprâche er gienc.
si wurden des ze râte duo
daz si des andern morgens vruo
Meleranz den jungen man
des morgens ûf dem grüenen plân
wolden rîter machen
mit kostlîchen sachen.
ietwederr künec wert
wolt geben hundert knaben swert
Durch meleranzes êre.
nû lât iu sagen mêre:
die zwô küneginne rîche
die gâben willeclîche
ieclîchem drîer hande kleit:
diu wâren schiere bereit.
des was alles vor gedâht.
die küneginne wol geslaht
noch bî ein ander wâren,
wan si bî manegen jâren
ein ander nie gesâhen.
des si dô beide jâhen
si waern ze sehen ein ander vrô.
ir beider muot stuont alsô:
si wârn ein ander holt genuoc.
Meleranz dem knaben kluoc
Artûs der werde künec sprach
 <neve mîn, var an dîn gemach
unde bereite dich dar zuo.
du solt rîter werden vruo.
ich wil durch dich werden man
geben hundert castelân
dir unde den gesellen dîn .>
 <vil lieber sun der mîn,>
sprach sîn vater, < sô wart ûf mich:
ich wil morgen vruo durch dich
hundert knaben geben swert:
des ist wol dîn wirde wert .> . ..
unde danct in beiden vlîzeclîch.
hin reit der künec von vranken rîch
dâ er die zwo künegîn vant.
den seit er diu maer zehant.
des wurden die küneginnen vrô.
Jenower diu guote wolde dô
mit ir vrouwen varn an ir gemach.
ze der von vrankenrîch si sprach
 <swester, du solt gewaltic sîn
alles daz dâ heizet mîn,
unde wiz daz ich dich hân gesehen,
des wil ich mir ze saelden jehen .>
 <swester mîn, daz weiz ich wol.
got ich des iemer danken sol
daz ich dich hân gesehen gesunt.
mir wart nie lieber maere kunt,
dô man mir seit ich solde her:
daz was wol mîns herzen ger.
daz ich dich liebiu swester mîn
hân gesehen, des muoz mîn herze sîn
ganzer vröuden rîche .>
si kusten ein ander lieplîche.
Jenower von dem künec nam
guote nacht, ir vrouwen tâten sam
die mit ir wâren komen dar.
Jenower diu künegîn klâr
unde ir vrouwen wol getân
riten gên ir gezelte dan
dâ si den werden künec vant.
Meleranz reit ouch zehant
ze sîn gesellen an sîn gemach.
des morgens dô der tac ûf brach,
dô was dem jungen man bereit
schilt satel unde rîchiu kleit,
im unde den gesellen sîn.
Jenower diu edel künegîn
durch meleranzes wirdekeit
gap hundert swertdegen kleit:
diu wâren drîer hande.
Artûs der künec im sande
hundert schoener castelân:
diu hiez er geben den jungen man
sîn gesellen, daz tete er willeclîch.
sîn vater der künec von vranken rîch
gap ouch hundert knaben swert
durch sînen sun, der was des wert.
dô si nû alle wârn bereit,
geriten unde wol gekleit,
die swertdegen alle,
mit vroelîchem schalle
reit meleranz der junge man
mit sînr geselleschaft dâ man
dem künec artûs messe sanc.
sich huob harte grôz gedranc
von rittern unde von vrouwen,
die gerne wolden schouwen
die swertdegen willeclîch.
die zwuo küneginnen rîch,
Jenower unde olimpîâ,
bî dem gotes dienste stuonden dâ
mit vil maneger vrouwen klâr.
ouch was von manegen lânden dar
komen mit vil grôzer kraft
durch vröude unde durch ritterschaft
künege grâven herzogen,
michn habe diu âventiure betrogen,
sô manic daz weder ê noch sît
ze keines küneges hôchzît
kam nie sô manic werder man.
si lâgen ûf dem grüenen plân
mit vil vroelîchen siten.
lânger wart dô niht gebiten:
dô man messe gesanc, dar nâch
den rittern al ir reht geschach.
Dô in daz swert gesegent wart,
lânger wart dô niht gespart,
schilt unde ros in wurden brâht.
nû heten si sich des bedaht,
si wolden bûhurdierens pflegen.
vil manegen hôchgemuoten degen
sach man dâ bûhurdieren
under rîchen banieren.
Artûs der künec sich bewac
daz er selbe bûhurdierens pflac
unde der künec von vranken rîch.
dâ wart geriten ritterlîch
mit kunst ûf dem grüenen plân,
daz ez die vrouwen sâhen an.
dâ wart geriten ritterlîch
von den edelen künegen rîch.
dô der bûhurt ende nam,
Artûs den es wol gezam
het gên der hôchzît bereit
ein tavelrunde, sô man seit,
diu was harte rîche,
gebrüevet meisterlîche
ûf einen bluomenvarwen plân.
nû wolt der stolze hübesche man
sînen site niht verkêren,
der tavelrunde ze êren.
Keines morgens er niht az,
er enhete ê etewaz
von âventiure vernomen.
des tages was ez alsô komen
daz im nieman niht enseit
von âventiur: daz was im leit
durch die geste die dâ wâren,
wan er bî manegen jâren
sô vil werder geste nie gewan.
ez was vil manic werder man
ze artûs dem künege komen
die sînen site niht vernomen
heten, die dûhte wunderlîch
warumb der edel künec rîch
niht embîzen wolde.
er getorste noch ensolde,
wan er sich het ûz getân
daz der hôchgelopte man
keins morgens niht ze tische saz
er enhôrt ê etewaz
sagen von âventiure.
daz het im der gehiure
ze einer gwonheit genomen.
nû sach man einen knaben komen,
wol gekleit unde wol geriten.
mit vil zühteclîchen siten
begund er vrâgen maere,
wâ der künec waere.
Man zeigt im dâ er den künec vant.
von dem ros stuont er zehant.
ein knabe im sîn ros empfienc.
vür den künec er dô gienc:
der empfienc in schôn . dô daz geschach,
der knabe neic im unde sprach
 <hêrre, mich hât gesendet her
ein rîter guot, der wolt ein sper
vil gerne hie zerbrechen.
er wil ab nieman sprechen,
daz wizzet sicherlîche,
wan des küneges sun von vrancrîche
der hiute rîter worden ist.
hêrre, tuot niht lânger vrist.
heizt den jungen werden man
gên im komen ûf den plân .>
Artûs sach den knaben an.
er sprach < juncherre, wer ist der man
der mînen neven gevordert hât?
er möht der bete wol haben rât,
wan mîn neve der ist ein kint.
vil werder rîter alhie sint,
der solt er einen haben erkorn .>
Meleranz der wol geborn
wart der rede von herzen vrô.
zuo dem künege sprach er dô
 <hêrre, lât die rede sîn
iemer durch den willen mîn.
des der rîter hât begert
an iuch, des sol er sîn gewert.
ich wil gên dem werden man
gerne komen ûf den plân .>
daz was dem künec leit.
er sprach ze dem knaben < juncherre, seit
mir, wer ist iwer hêrre?
ist er nâhen oder verre
gevarn her? daz tuot uns kunt .>
der knabe sprach an der stunt
 <hêrre, nû erzürnet niht.
mîn munt niht anders iu vergiht:
Mîn hêrre ist ein vrömder gast.
ganzer tugent im nie gebrast
nâch ritterlîcher wirdekeit.
hêrre, iu sî von mir geseit:
er ist von geburte grôz,
wol aller künege genôz .>
Artûs bat im sagen maere
wâ der rîter waere.
dô sprach der knabe valsches vrî
 <hêrre, er ist hie nâhen bî.
ich vinde mînen hêrren wol.
waz ich im von iu sagen sol,
daz tuot mir kunt, daz sag ich im.
ûf mîn triwe ich daz nim,
sol er ze disen zîten
ungewert von hinnen rîten
des er hât gebeten hie,
sô gesach er âventiure nie.
des mac wol mîn hêrre jehen .>
 <juncherre, des sol niht geschehen>
sprach meleranz der junge man.
 <gen iwerm hêrren ûf den plân
wil ich sicherlîche komen .>
dô daz der knabe het vernomen,
des wart er von herzen vrô.
mit urloube reit er dô
Dâ er sînen hêrren vant.
der knabe seit im al zehant
von artûs diu maere,
daz er bereit waere,
Meleranz der junge man:
der kaeme gên im ûf den plân.
des vröute sich der werde man.
einen knaben sant er dan
vür den walt an den zîten.
den hiez er dâ bîten
unze daz der junge man
waere komen ûf den plân,
daz er im daz taete kunt.
der knabe reit an der stunt
vür den walt ûf den plân.
Meleranz der junge man
gienc von dem künec al zehant
in sîn gezelt dâ er vant
sînen knaben unde den harnasch sîn.
vil schier wart er gewâpent drîn.
Sîn wâpenroc unde sîn kursît
was tiur unde rîch ân allen strît,
von einem pfellel liehtgevar.
sîn ros wart gezogen dar,
daz was wol verdecket,
ein pfellel drûf gestrecket,
der glaste als ein glüendiu gluot.
daz ros was starc unde guot.
sînen helm truoc man im dar:
swer des wolde nemen wâr,
dar ûf was gebunden
an den selben stunden,
swer daz wolde schouwen,
eins ritters arm unde einer vrouwen,
Alsô diu liebe im gebôt.
ein vrouwen ermel, der was rôt
von einem pfellel rîche,
dar in was hübeschlîche
der vrouwen arm geprîset.
diu minne in alsô wîset
daz er diu kleinâte truoc
durch die juncfrowen kluoc
die er bî der linden sach.
ir ietwederz dem andern jach
mit triwen unde mit eiden,
ir lieb waer ungescheiden
unde mit staeten triwen ganz.
durch daz der junge meleranz
disiu kleinât het erdâht
ûf sînen helm unde wol volbrâht
mit vil grôzer rîcheit,
die hende in ein andr geleit,
als dâ ein man sîn triwe
gît âne herzen riwe
einer vrouwen wol getân,
daz er si niemer welle verlân
unde si im ouch ir triwe gît
si well im leben alle ir zît
unde keinem manne mêre.
nâch sînes herzen lêre
Meleranz der rîter kluoc
die triwe ûf sînem helme truoc
unde ouch in dem herzen sîn.
ouch truoc in diu künegîn
mit triwen in ir herzen.
den minneclîchen smerzen
muostens beide dulden
von der minne schulden.
nâch ir triwe zwuo hende schîn
stuonden ûf dem helme sîn.
ein arm was rôt, der ander blâ,
die hende wîz, ouch sach man dâ
an ieclîchm vingr ein vingerlîn
von golt, diu gâben liehten schîn.
Meleranz der snelle man
ân stegereif ûf sîn kastelân
spranc vil snelleclîche.
der degen ellens rîche
den schilt hiez er im reichen sâ.
der was von lâsûre blâ,
guldîn liljen drûf geslagen.
nû hoeret von der buckel sagen,
diu was harte rîche:
dar în vil meisterlîche
wârn edel stein verwieret,
die buckeler gezieret
mit maneges edelen steines schîn.
die spangen wâren guldîn
die ûf dem râde lâgen dâ.
sîn sper was geverwet blâ,
sîn wâpen wol dar an bekant.
den schilt nam er ze hals zehant.
daz gernde herz in dô ermant
daz er den helm ûf bant
unde reit vermezzenlîchen dan
vür den walt ûf den plân.
Er wolde nieman mit im lâzen.
im wunschte wîp unde man
gelücke disem rîter klâr.
vrouwen rîter nâmen war
wenn der rîter solde komen
von dem daz maere was vernomen,
daz er mit niemanne mê
vertuon wolde sîn sper
wan mit meleranz dem werden man.
der hielt nû dort ûf dem plân
vor dem walt mit ûf geworfem sper.
nû kam der rîter gegen im her
dort ûf einem voln geriten
mit unverzagtlîchen siten.
ein samît grüener dann ein gras
dâ mite sîn ros verdecket was.
sîn wâpenroc sîn kursît
was ein grüener samît.
sîn schilt was grüener dann ein gras
ein rîcher buckel drûffe was
von arâbischem golde,
gezieret, als er wolde,
mit edelem gesteine,
grôz unde kleine
wârn verwieret in daz buckelrîs.
der degen vuor durch sînen prîs.
sîn sper ouch geverwet was
rehte grüene alsam ein gras:
als wârn diu andern wâpen sîn.
ouch gap nâch grüener varwe schîn
sîn helm, der was veste.
ein boum unde al sîn este
dem was sîn kleinât gelîch.
der boum der was meisterlîch
ûf sînen helm gemachet,
an koste niht verswachet.
Der boum was ouch grüen als ein gras.
stam este unde swaz der zwîe was
die gâben grüenen werden schîn.
diu bleter diu wâren guldîn.
swer den rîter komen sach,
nieman im niht anders jach,
sîn geverte waere ritterlîch.
dô wâren künege unde vürsten rîch
von vrömden lânden komen dar,
die wolden gerne nemen war
der tjost der von in dâ geschach.
swer die zwêne rîter sach,
der muost in des mit wârheit jehen,
zwên rîter wurden nie gesehen
nâch dem wunsch sô gar gestalt.
sî wâren beid gên prîse balt.
der gast kam von dem walde her
mit sînem liehtgevarwen sper.
ouch vuort der junge meleranz
ein sper, daz was von varwe glânz,
daz was starc unde unbesniten.
mit unverzagtlîchen siten
Meleranz der wol geborn
nam daz ros mit den sporn,
dô er den gast komen sach.
in beiden was zesamen gâch.
diu sper si undersluogen,
diu ros zesamen si truogen
alsô rehte krefteclîch
daz diu tjost wart guot unde rîch.
ietweder sîne tjost volbrâht,
als sînen ougen was gedâht,
dem andern durch den schiltrant,
daz die sprîzel von der hant
sich wunden gegen den lüften hôch.
den rehte zageheit ie vlôch,
Meleranz der lobes rîch
warf umb sîn ros ritterlîch.
der gast den helm abe gebant.
Meleranz reit zehant,
sînen helm er abe nam.
Meleranz tete ouch alsam.
si riten zuo ein ander dô.
der gast sprach < hêrre, ich bin des vrô
daz mir diu êre ist geschehen,
daz ez sô manic vrouw hât gesehen
unde ouch sô manic werder man,
daz unser tjost ist ergân
ân schaden alsô ritterlîch:
des ist mîn herze vröuden rîch .>
Meleranz tete sîn tugent schîn.
er bat got willekomen sîn
den gast unde sprach alsô
 <hêrre, ich bin des iemer vrô
daz mîn êrste tjost ist ergân
wider einen alsô werden man
als ir sît: des vröwe ich mich .>
der gast sprach < daz tuon ouch ich:
ich vröwe mich iwerr wirdekeit.
hêrre, iu sî vür wâr geseit,
diz ist ouch mîn êrste ritterschaft.
an tugenden unde an zühte kraft
unde ouch an hôher wirdekeit
hât iwer liep mir wâr geseit
von iu, küener degen wert,
daz ir hie woldet nemen swert
in iwers oeheims hûse.
sît vor dem künec artûse
sô vil âventiure ist ergân,
nû wolde mich des niht erlân
ein küneginne wol geborn
die ich mir ze vrouwen hân erkorn
ich vüere in ir dienste her
unde daz ich mîn êrstez sper
hie wider iuch vertaete.
ich sprach « vrouw, diu rede ist staete.
ich tuon ez gern, vüegt ez sich sô . »
von mîner vrouwen schiet ich dô
unde vuor von dannen verholn
daz mîn vart ist gar verstoln
mînem vater unde sînen werden man.
verre ich her gestrîchen hân
wol sehs wochen oder baz.
ir sult mir wol gelouben daz,
mîn vater der ist guotes rîch:
der machet mich vil wirdeclîch
rîter . alsô daz geschach,
mîne vrouwen ich gesach
nâch mîner ritterschaft zehant.
diu empfienc mich unde tete mir bekant,
ir woldet rîter werden hie.
 «du hâst mir gelobet ie,
swenn dir der schilt würde benant,
sô woldest varn in vrömdiu lânt
Durch âventiure im dienste mîn.
ist daz wâr, daz wirt wol schîn.
sît du rîter worden bist,
sô soltu varn an dirre vrist
verholn vor dem vater dîn
ein jâr in dem dienste mîn
durch ritterschaft im vrömdiu lânt
dâ du nieman sist erkant.
des wil ich von dir niht embern.
ob du mich dienstes wilt gewern,
sô wirb balde umb êre
unde volge mîner lêre.
du solt gên britanjen varn
unde dîn vart niht lânger sparn.
des küneges sun von vrancrîch
der wirt dâ rîter wirdeclîch:
wider den soltu dîn êrstez sper
vertuon, daz ist mîns herzen ger . »
Der rede wart ich von herzen vrô.
von mîner vrouwen schiet ich dô
mit urloube unde vuor von dan.
von mînem vater unde sînen man
stal ich mich verholne dan.
als ich iu gesaget hân,
mîner vrouwen wille ist hie geschehen.
reht als ich iu hân verjehen,
alsô ist mîn dinc gestalt.
nû vergebt mir, werder degen balt,
daz ich iuch zer tjost gevordert hân.
vür wâr ich hetz ungern getân,
wan daz mîn vrouwe mirz gebôt.
ich muoste ez tuon durch nôt,
wan ich getorst es niht verlân .>
Meleranz sprach < werder man,
het ir mir daz gemachet kunt,
ich waer durch iuch in kurzer stunt
gevarn in iwers vater lânt.
ez müeste ûf mir iwer hant
daz êrste sper zerbrochen hân .>
des seit im der werde man
beide gnâde unde danc.
dar nâch was dô niht lânc
Unz er urloubes gerte:
des in ungern gewerte
Meleranz der werde man.
der bat in daz er mit im dan
rite zuo dem oeheim sîn
unde daz er vor der vrouwen schîn
unde kurzwil geruochte sehen.
 <hêrre, daz mac niht geschehen>
sprach der wolgezogen man:
 <daz sult ir niht verübel hân.
ich muoz ze disen zîten,
hêrre, von iu rîten.
vil gerne waer ich hie beliben
unde het die wîl bî iu vertriben,
wan daz ich mich gelobet hân
einer juncfrowen wol getân,
der wil man mit gewalt ir lânt
nemen: daz tete si mir bekant.
man sprîchet si kampflîchen an.
mich bat diu maget wol getân
daz ich ir kempfe waere.
der meide saeldenbaere,
hêrre, der hân ich mich gelobet.
gieng ich des abe, ich het getobet
daz ich si het alsô betrogen
unde sô lasterlîch gelogen,
wan ich mich ir geheizen hân.
hêrre, ich mac hie niht bestân.
got pflege iur, ich wil von iu varn .>
 <got müez iu lîp unde êre bewarn>
Sprach meleranz, < vil werder helt,
sît daz ir niht belîben welt,
lât iu mîn rede niht wesen leit,
sagt mir durch iwer wirdekeit
iwern namen unde iwer art.
got lâz iuch varn der saelden vart .>
er sprach < hêrre, daz sî getân:
mînen namen wil ich iuch wizzen lâzen.
Lybials bin ich genant,
Roconitâ heizt mîns vater lânt.
mîn vater heizet kardêuz:
er hât an lobe hellen duz
bejaget bî sînen zîten her
beidiu mit schilt unde mit sper.
Deselmiur heizt diu muoter mîn,
Sarîne sol mîn vrouwe sîn,
Der ich dienstes schuldic bin.
nû gebt mir urloup, ich wil hin
dâ hin ich mich gelobet hân .>
Meleranz der werde man
der sprach < got müeze iwer pflegen,
der teile mit iu sînen segen,
wan ich iu aller êren gan .>
sus schieden sich die zwêne man.
Libyals reit vil balde
wider gên dem walde
dâ er sînen knaben vant
unde vuor in der juncfrowen lânt
diu in ze kempfen het genomen.
der was er gote willekomen.
einen kampf vaht dâ der junge man,
vil wol gelânc im dar an.
ich enweiz wiez im dar nâch ergie.
dâ ich die âventiure lie,
dâ wil ich wider grîfen an.
Meleranz der werde man
was in sîn zelt komen.
daz harnasch was von im genomen
unde het den râm von im getwagen.
im wurden kleider dar getragen,
diu wâren rîch unde guot.
der junge degen hôchgemuot
het hin gegeben sîn êrst gewant,
er unde sîn gsellen allesant,
hübschen liuten durch sîn wirdekeit.
ander kleit hetens an geleit,
diu wâren rîch unde liehtgevar.
sînen kamerer hiez er bringen dar
diu lieben kleinâte sîn,
daz vürspan unde daz vingerlîn,
den gürtel unde daz schappel.
Meleranz der degen snel
stiez an die hant daz vingerlîn.
daz vürspan vür den buosem sîn
wart im gespannen al zehant.
bezzer vürspan man niendert vant:
des wart der degen hôchgemuot.
den gürtel tiwer unde guot
gurt umbe sich der degen snel.
ûf sazt er daz schappel,
daz was geworht meisterlîch
von golde unde von gesteine rîch.
Sîn ros wart im gezogen dar,
dar ûf saz der degen klâr.
sîn geverten alle mit im riten.
die heten vor sîm gezelt gebiten
unz sich der junge man gekleit.
mit sînr geselleschaft er reit
an der tavelrunde rinc.
Artûs wolt durch hübesche dinc
der tavelrunde reht begân.
beide vrouwen unde ouch man
die dâ sitzen solden,
die die stat mit prîs erholden,
die wâren alle komen dar.
Artûs gap dem künec klâr
stat ze tavelrunden
unde sazt in an den stunden
ze naehest an sîn sîten.
an dem ringe wîten
sâzen vrouwen unde man
mit zühten ûf dem grüenen plân.
Dô si enbizzen wâren,
durch meleranz den klâren
den varnden liuten wart gegeben
daz si mit vröuden mohten leben.
si wurden alle rîche.
man gap in volleclîche
silber golt ros unde gewant.
sîn lop si vuortn in vrömdiu lânt.
dô der künec enbizzen was,
an der âventiure ich daz las,
manic rîter ellens rîch
unde manic vrouwe minneclîch
mit zühten an dem ringe saz.
Artûs der künec niht vergaz,
er vrâgte meleranz maere
wer der rîter waere
der zuo der tjost gên im was komen.
er sprach < neve, hâstu vernomen
wan er sî od war er var .>
dô sprach der junge degen klâr
 <
Hêrre, der degen unverzeit
seit mir durch sîn wirdekeit
allez sîn geverte gar.
got helf im daz er wol gevar:
er ist der zühte rîchste man
des ich künde ie gewan
unde ist ein kint der jâre.
ich sag iu daz ze wâre,
sîn lîp ist aller êren wert,
wan er niht wan êren gert.
dô er sîn sper verstach, zehant
sînen helm er abe gebant.
den mînen bant ich ouch von mir.
ich waene wol daz sâhet ir.
ze mir reit der ellens rîche,
er neic mir zühteclîche.
mich bat der vil hêre
durch aller vrouwen êre
daz ich geruohte übersehen
die unzuht diu im was geschehen,
daz er mich zer tjoste vordert dar.
daz tete ich unde bat den degen klâr,
hêrre, vür iuch: des verzêch er mich.
sâzehant dô bat ich
in mir sînen namen sagen
unde sîn geverte niht verdagen.
daz teter mir zühteclîchen kunt.
er muoz in vil kurzer stunt
kempfen durch eine schoene maget:
alsô hât er mir gesaget.
er seit mir sîn geverte gar:
Lybials heizt der degen klâr,
sîn vater ist kardêuz genant,
Roconicâ heizt sîn lânt .>
Artûs sprach al zehant
 <sîn vater ist mir wol bekant,
der ist ein künec rîche
unde hât vil wirdeclîche
gelebet her bî sînen tagen.
ich kan iu wol von im sagen,
in erbet milte unde manheit an.
Kardêuz der werde man
der hât bî sînen zîten her
bejaget mit schilt unde mit sper
unde mit ritterlîcher milte
solhen prîs, des bevilte
ander künege die genôze sîn.
er ist von dem geslehte mîn
geborn, daz ist mir wol kunt.
got gebe daz er wol gesunt
kom hin heim dem vater sîn.
mir ist leit ûf die triwe mîn
daz ich dem jungen werden man
keinen dienst erboten hân,
sît in got her het gesant .>
Meleranz sprach al zehant
 <
Hêrre, er waere hie bestân,
wan daz der junge werde man
niht wolt des kampfes widerkomen
den er sich an hât genomen
unde sîn vrouwe in hât gesant
durch ritters prîs in vrömdiu lânt .>
dô wunschten man unde wîp
daz got sînen jungen lîp
behüete wol vor aller nôt,
sît er sîne helfe bot
der juncfrowen wol getân
die man sprach mit kampfe an.
Artûs saz mit êren hie
an sînem tisch, wan er pflac ie
küneclîcher wirdekeit.
von sînen tugenden man noch seit.
dô man des ezzens verpflac,
ez was wol mitten morgens tac.
die tischlachen wurden zesamen geslagen
unde mit zühten dan getragen.
dô man von dem tische gienc,
maenniclîch ze vröuden vienc,
wan dâ was kurzwîle vil.
man vant dâ maneger hande spil
nâch des mannes muote gar.
Artûs hiez wol nemen war
der kunden unde der geste
dâ was dehein gebreste.
Diu hôchgezît werte,
als der künec gerte,
vierzehen tage volleclîch,
daz der edel künec rîch
der liute hiez pflegen.
der koste het er sich bewegen,
wan er ie nâch êren streit.
als mir diu âventiure seit,
diu hôchzît nam ende
ân alle missewende.
die von andern lânden wâren komen,
von den wart urloup genomen
ze dem künec unde der künegîn.
Artûs tete grôze milte schîn.
swer sîner habe geruochte
unde in umb gâbe suochte,
dem gap er vil willeclîch,
daz si vüeren vroelîch
heim von sînem lânde.
er het ân alle schande
sîn hôchzît gehabt alsô
daz sîn daz lânt was allez vrô.
Ûz schieden sich algelîch:
Linefles der künec von vranken rîch
unde olimpîâ diu künegîn
die wolden dâ niht lânger sîn.
si nâmen urloup von in dan.
Jenower weinen began.
Olimpîâ diu valsches laz
ir liehte ougen wurden naz.
die zwuo küneginnen rîch
kusten ein ander minneclîch.
ir scheiden gap in trûrens vil.
vür wâr ich daz gelouben wil
daz den vrouwen beiden
vil wê tete ir scheiden.
nû mocht ez anders niht gesîn.
vürspan gürtel vingerlîn
gap jenower diu getriwe
âne herzen riwe
den juncfrowen al gelîch
die mit der künegîn von vrancrîch
wâren komen in daz lânt.
urloup nâmen si zehant
unde schieden sich vil minneclîch.
Artûs der künec êren rîch
unde meleranz der junge man,
Gahariet unde gâwân
unde anders manic rîter wert
des herze niht wan êren gert
mit vil zühteclîchen siten
mit dem künec von vranken rîche riten
wol ein raste von dan.
dâ wolde si der werde man
mit im niht lâzen vürbaz komen.
dâ wart urloup genomen
Von dem künec unde der künegîn.
der künec wolt den sun sîn
mit im haben ze lânde brâht.
des was im vil ungedâht
daz er ze lânde wolde varn.
 <der hoehste got müez iuch bewarn>
sprach meleranz, < vater mîn;
ich wil noch lânger hie sîn
bî mînem hêrren valsches vrî.
ich wil der tavelrunde bî
belîben noch ein ganzes jâr.
sô kum ich> sprach der degen klâr
 <heim, ob ez sich vüeget sô .>
sîn muoter sprach ze im dô
 <herzen lieber sun mîn,
du solt niht lânge von mir sîn.
mich müet, sol ich dîn embern.
ich saeh dich zallen zîten gern
bî mir .> dô sprach der junge man
 <vrouwe, ir sult kein sorge hân
umb mich noch kein herzenleit,
wan ich durch mîn wirdekeit
wil baz erkennen vrömdiu lânt,
daz ich den liuten werd bekant .>
sîn vater, der künec von vranken rîch,
der bevalh in vlîzeclîch
Artûs dem oeheime sîn.
alsam tete ouch diu künegîn.
Artûs ze sîner swester sprach
 <du solt keinen ungemach
umbe dînen sun niht hân.
vür wâr mir ist der werde man
als wol empfolhen alsam dir:
des soltu wol getrûwen mir .>
 <daz weiz ich wol, bruoder mîn.
got müezt ir beide empfolhen sîn .>
ir sun si dô kuste,
des si vil wol geluste,
unde ir bruoder werd erkant.
urloup nâmen si zehant.
Die zwêne künege rîche
schieden sich vil minneclîche.
ieclîcher vuor in sîn lânt.
Artûs der künec werd erkant
unde diu edel künegîn
mit aller massenîe sîn
vuor ze nantes in die stat.
der künec die rîter alle bat
daz si gemaches naemen wâr.
Meleranz der degen klâr
was zallen zîten wol gemuot,
er west wol daz sîn vrouwe guot
in meint mit triwen staete
ân valsches herzen raete:
dâ von stuont sîn gemüete hô.
underwîlen vuogt ez sich sô
daz im diu strenge minne
verkêrte sîne sinne
swenn er an si gedâhte:
ir minne im danne brâhte
kumber unde senden muot.
bî im was noch der knabe guot
bî dem diu maget im het gesant
driu kleinât in diz lânt.
der het daz allez wol gesehen
swaz ze der hôchzît was geschehen.
Der knabe hübesch unde kluoc
den dûht er waere gar genuoc
in dem lânde gewesen dâ.
ze meleranze gienc er sâ.
er sprach < hêrre, ich mac niht lânger sîn
hie; swaz ir der vrouwen mîn
embieten welt, daz tuot mir kunt .>
Meleranz sprach an der stunt
ze dem knaben < trûtgeselle mîn,
du solt noch zwên tage hie sîn
unz ich dir mîn botschaft gebe.
got helfe mir daz ich gelebe
daz ich mîn vrouwen sül gesehen:
sô kund mir lieber niht geschehen .>
dem knaben gap er al zehant
ein ros unde rîch gewant,
als einem knaben wol gezam.
im hiez der degen lobesam
zehen marc goldes wegen,
ê er den urloubes segen
empfienc von dem werden man.
er sant in vroelîchen dan.
Bî im sant er der vrouwen sîn
einen brief unde ein vingerlîn.
er embôt der meide wol gevar,
er wolde alliu sîniu jâr
nieman wan ir einer leben.
 <wil si mir staete vröude geben,
sô mac ich trûrens wol embern,
wan ich wil si dienstes wern.
ich wil von ir niht scheiden.
got gebe gelücke uns beiden.
var heim, vriunt, unde sag ir daz
daz ir mîn herze nie vergaz
sît des tages daz ich si sach
unde si selbe wider mich sprach.
hie mite bevilh ich dich gote .>
von dan vuor der werde bote
ze lânde vroelîche,
wan er was worden rîche.
Er kam heim in kurzer stunt.
im was der wec vil wol kunt
hin heim in sîner vrouwen lânt.
dô er kam al zehant,
vroelîch er ze hove reit.
sîn ros was guot unde sîniu kleit.
man vrâgt in dicke der maere
wâ er gewesen waere.
dô sprach der knabe sâzehant
 <mîn vrouwe diu het mich gesant
hinz ir muomen in gasterne.
ich wil dar varn gerne,
swenn si mich dar sendet.
mîn reise ist wol gewendet,
wande si hât mir gegeben
daz ich mit vroeiden wol mac leben .>
der knabe kurteise
mit dem maere hal sîn reise
daz in sîn vrouwe het gesant
gên britanjen in daz lânt.
nû kam der gefüege man
vür sîn vrouwen gegân.
diu empfienc in güetlîche.
der knabe zühte rîche
zuo der künegîn er sprach
 <iwer muomen ich vroelîch sach,
die künegîn von kasterne:
die sach ich vil gerne.
vrouwe mîn> sprach er,
 <si hât iu emboten mê:
swenn ir welt daz wirt gesaget .>
dô vröute sich diu reine maget.
ûf stuont diu maget wol getân,
den knaben hiez si mit ir gân
unde ir meisterinne.
diu pflac ouch der sinne
daz sie nieman gewuoc
der liebe die ir vrouwe truoc
gên meleranz dem werden man.
diu künegîn sprach < vriunt, sag an,
wie gehabt sich mîn süeze amîs?>
 <vrouwe> sprach der knabe wîs,
 <er gehabt sich wol unde ist gesunt.
bî mînen tagen wart mir nie kunt
ein junger man sô tugentlîch.
ich waene niendert sîn gelîch
lebe ûf der erde.
sîn lîp in hôhem werde
ist unde ouch sîn blüendiu jugent.
driu lânt heten sîner tugent
genuoc, er ist gar wandels bar.
vrouw, iu embiut der degen klâr
getriwen dienest sunder wanc
unde daz im sî diu wîle lânc
daz er iuch niht sehen sol:
dâ mite ist im niht ze wol.
er embiut iu, liebiu vrouwe mîn,
er welle iwer rîter sîn
mit triwen âne valscheit .>
der küneginne er dô seit
wie er ir kleinât empfienc
unde wie diu hôchzît ergienc:
daz saget er der vrouwen dô.
des wart si von herzen vrô.
der bote sprach < vrouwe mîn,
den brief unde daz vingerlîn
hât er iu bî mir gesant .>
diu magt empfienc ez sâzehant.
vor rehter lieb si niht enliez,
an ir vinger si ez stiez.
den brief tete si ûf zehant,
dar âne si geschriben vant
geschrift die si vil gerne sach.
nû hoeret wie der brief sprach:
der was alsô getihtet,
mit rîmen wol berihtet.
diu künegîn den brief las.
der brief alsô geschriben was:
 <
Ich vil sender meleranz
embiut iu dienst mit triwen ganz
unde ân allen valschen muot.
vrouwe reine, vrouwe guot,
lât mich geniezen iwerr tugent.
iur klârer lîp, iur süeziu jugent,
iur zuht unde iwer güete
hât mîn gemüete
betwungen daz ich sender man
iwer niht vergezzen kan.
dô ich iuch aller êrst sach,
ein wunder dô an mir geschach:
dô benâmt ir mir die sinne.
mînes herzen küneginne
sît ir unde al diu vröude mîn.
vrouwe, ir müezet iemer sîn
mîn trôst, mîns herzen krône.
nâch iwerm süezen lône
wil ich dienen iemer.
dâ von gescheid ich niemer,
wan ich niht enwenken sol.
mir tuot in dem herzen wol,
swenn ich gedenk an iwer zuht.
saeldenrichiu reine vruht,
süezer minneclîcher lîp,
ich hân iuch vür alliu wîp
ze einer vrouwen mir erkorn.
mîn herze hât ze iu gesworn:
vrouwe, daz habt ir bî iu hie.
ich gefriesch groezer wunder nie:
ir habt mîn herze mir benomen.
vrouwe, ez wil von iu niht komen,
des sult ir mir iur herze geben.
lât mich niht âne herze leben;
wehselt mit mir, vrouwe mîn.
iur herze lât mîn herze sîn,
mîn herze ist iwer herze gar.
gedenket an mich, maget klâr,
wan ich muoz âne wenken
mit triwen an iuch gedenken.
vrouwe, ditz vingerlîn
sol ein wârzeichen sîn
daz ich mich iu hân ergeben
unde wil nâch iwerm gebote leben.
nû gebietet, vrouwe, über mich:
swaz ir welt, daz tuon ich
unde wil des niemer abe stân
die wîl unde ich mîn leben hân .>
An dem brief si niht mê sach.
diu maget wart vrô unde sprach
 <alrêrst bin ich vröuden rîch:
ich weiz wol daz mich herzenlîch
minnet der geselle mîn.
ouch wil ich die tugent sîn
iemer gerne minnen
von allen mînen sinnen.
er bitet mich umb daz herze mîn
unde daz ich mir habe daz sîn:
ûf mîn triwe ich daz nim,
daz mîn gap ich im,
dô ich in aller êrste sach.
sît habe ich im gesant hin nâch
mit gedenken allez daz ich hân.
wol mich daz ich den jungen man
mir ze vriunde hân erkorn.
sît ich mîn triwe niht hân verlorn
die ich gên im hân getragen,
wie möht ich im daz versagen
ich geb im daz herze mîn,
sît er mir hât gegeben daz sîn?
sîn herz wil ich behalten.
des mînen sol er walten
unde dar zuo alles des ich hân:
daz sol im wesen undertân .>
Diu maget wart von herzen vrô.
ze ir meisterinne sprach si dô
 <vil liebiu meisterîn,
lis wie der geselle mîn
mich an dem brieve grüezet,
wie er sîn rede süezet.
ich weiz wol daz sîn triwe ist guot
gên mir: ich bin nû hôchgemuot
unde wil ân alle swaere leben.
got müez uns beiden vröude geben .>
zuo dem boten si dô sprach
 <vriunt, nû var an dîn gemach
unde wizze sicherlîche
daz ich dich iemer rîche.
du bringst mir liebiu maere.
ein ende hât mîn swaere.
nû lâz dîn vuoge werden schîn
iemer durch den willen dîn
daz du die rede wol verdagest
unde sich daz du ieman sagest .>
der bote sprach < vrouwe mîn,
des sült ir gar ân angest sîn.
ez waer ein unhübescheit
an mir, ob ich ez ieman seit .>
der bote vuor an sîn gemach.
ir meisterinne am brieve sach
daz si dâ vor nie mê vernam
botschaft alsô lobesam
unde ouch sô rehte minneclîch.
si sprach < vrouwe saeldenrich,
ir habet mir gesaget wâr.
er grüezet iuch ân alle vâr,
er wil an iu niht wenken.
daz sült ir wol bedenken:
lât in ûz iwerm herzen niht.
unstaete lieb diu ist enwiht.
vil staete triwe er gên iu hât.
ich weiz wol daz iu widergât
von im grôziu swaere.
vrouwe saeldenbaere,
nû sît vrô durch den willen sîn:
er tuot an iu noch triwe schîn .>
Hie lâze wir die maget klâr,
diu lept mit vröuden, daz ist wâr;
doch muoste von gedenken
ir herze dicke wenken.
des twanc si diu minne,
diu krenket hôhe sinne.
diu minne si daz lêrte
daz si dicke ir muot verkêrte,
iezuo trûric, iezuo vrô.
etwen stuont ir muot vil hô,
dar nâch in kurzen stunden
sô was ir herz gebunden
mit senelîcher swaere,
daz ir was vröude unmaere.
daz schuof der minne meisterschaft
unde ouch der grôzen liebe kraft
die si meleranze truoc.
sus lebet diu juncfrowe kluoc
mit vröuden unde mit sorgen
den âbent unde den morgen
durch den werden jungen meleranz.
ir triwe was gên im vil ganz.
ouch truoc er gên ir minne
ân valsches herzen sinne.
Nû sul wir dise rede lâzen,
wan ich iu vil ze sagen hân
von dem jungen meleranz.
der lebt in hôhen wirden ganz
bî artûs dem oeheim sîn.
sîn milt sîn tugent wart dicke schîn
unde sîn grôze manheit.
vil dicke er turnieren reit,
swâ er kam ze ritterschaft,
daz er mit manlîcher kraft
vil dicke hôhe wirdekeit
unde ouch den besten prîs erstreit.
alsô was er, daz ist wâr,
bî artûs mêre dann ein jâr,
daz der degen lobelîch
bî dem werden künec rîch
erwarp vil grôze êre.
ich sage iu von im mêre,
er liebet sich den liuten sô
daz si des alle wâren vrô
swaz im êren mocht geschehen.
man muost im grôzer milte jehen.
sîn vater im dicke sande
grôz guot von sînem lânde,
beide silber unde golt.
daz teilt er sô daz man im holt
was durch sînen milten muot.
er spart vor êren niht daz guot:
in lobten wîp unde ouch man.
vil hôhen prîs er dô gewan.
er was hübesch unde kluoc.
Artûs im holdez herze truoc
unde diu edel künegîn:
diu tete im vriundes willen schîn.
Si was im holt durch sîn tugent,
wan er lebt in süezer jugent
mit zuht als ein bescheiden man.
in lopten vrouwen wol getân
in allem dem lânde.
swer den helt erkande,
dem rîter er der wârheit jach,
swer in iemer gesach,
sîn zuht sîn tugent waere grôz
unde er waer aller schanden blôz.
swer des jach, der het ouch wâr.
er lebt alliu sîniu jâr
daz er keinen unprîs begie
unz an sînen tôt nie.
Swie wol der lobebaere
bî sînem oeheim waere,
doch was im dick diu wîle lânc.
in jagt sîn herz unde sîn gedanc
ze sînes herzen amîen,
der klâren tytomîen.
gedanc im dicke vröude nam,
sô der degen lobesam
an die maget gedâhte:
diu minne im danne brâhte
die gedanke daz der werde man
sich vil vaste senen began.
daz het er alsô lânge getriben
daz er ân vröude was beliben
unde gebârte senelîch.
nû gedâht der degen ellens rîch
 <mîn sorg sich sô vaste mêret.
mir wirt vil gar verkêret
mîn prîs, sol ich mit sorgen leben.
swer mir den rât künde geben
dâ mit mîn sorg naem ende,
dem büt ich mîne hende
unde dient im eigenlîchen.
ich muoz an sorgen rîchen;
sol ich niht mîn vrouwen sehen,
sô kan mir liebes niht geschehen .>
Alsô nam er an sorgen zuo.
nû lac er eines morgens vruo
an sînem bette unde gedâht
an ein dinc daz er volbrâht.
er gedâht in sînem muote
 <ja hêrre got der guote,
wie sol ich nû werben?
sol ich alsô verderben
an vröuden unde an hôhem muot?
west ich waz mir vür senen guot
waer, benamen daz taet ich .>
ze jungest dô bewac er sich
durch âventiur einr reise,
der klâre curteise,
daz er an den zîten
wolt nâch âventiure rîten
in den walt ze briziljân.
 <daz wil ich nieman wizzen lâzen>
gedâht er in dem muote sîn.
 <ich muoz gesehen die vrouwen mîn.
ich wil an disen zîten
in den walt rîten,
suochen ob ich müge vinden
den anger unde die linden
dâ ich mîne vrouwen sach .>
zuo der reise wart im gâch.
Er stuont ûf unde gienc zehant
dâ er sîne knaben vant.
er sprach < bringet mir mîn ros her.
harnasch schilt unde mîn sper
daz bringet mir vil balde
nâch mir hin ze walde
daz des ieman werd gewar .>
sîn ros brâhte man im dar,
dar ûf saz der werde man.
vil balde reit er von dan.
gegen dem walde wart im gâch.
sîn knaben brâhten im hin nâch
harnasch schilt unde sper.
er wart nâch sînes herzen ger
gewâpent ritterlîchen gar.
ûf sîn ros saz der degen klâr,
daz was starc unde guot.
des vröute sich des heldes muot.
ze sînen knaben sprach er dô
 <ritet wider unde weset vrô.
ich kum iu wider in kurzen tagen.
ir sult mînen vriunden sagen,
ob si iuch vrâgen wâ ich sî komen,
sô sprechet ir habt niht vernomen
welhes endes ich sî geriten .>
mit vil zühteclîchen siten
nam er urloup von in dan.
hin reit der tugenthafte man.
Die knaben riten wider in.
Meleranz der reit hin
die strâze durch den walt dan.
den tac reit der werde man
daz er lützel ruowe pflac.
er reit den sumerlângen tac
durch vil grôze wilde.
holz âne gevilde
muost er rîten von dan.
gên dem âbent dô der junge man
gereit ûf ein geriute,
dâ vant er niht liute
wan einen man unde ein wîp,
den gewahsen was der lîp
daz si giengen neben den boumen hôch.
den rehtiu zageheit ie vlôch,
Meleranz der wîgant
reit alles vür sich unz er vant
in dem geriute ein hûs stân
von boumen grôz . der werde man
gegen dem hûse kêrte,
als in diu müede lêrte,
wan des tages im zerran.
vil schiere sach der junge man
die hûsfroun unde den wirt stân.
Meleranz der werde man
vür wâr er in dem herzen jach,
sô lângen man er nie gesach
noch ein wîp alsô lânc.
er het vil manegen gedanc,
ob er solt zuo in rîten
oder ob er an den zîten
solde wider kêren.
 <daz waer ein slac der êren,
solt ich im entrinnen
unde vlühtic rîten hinnen:
daz waer ein zagelîcher muot.
ez sî mir übel oder guot,
ich wil benamen vür mich varn.
got der müeze mich bewarn .>
Sus kêrt er gên dem hûse dan.
nû ersach daz wîp unde der man
den rîter zuo in rîten.
an den selben zîten
si beide gegen im giengen.
vil wol si in empfiengen.
dô er si sach gên im gân,
er wânt si wolden in bestân:
des was in unzemuote.
Meleranz der guote
was gên in ze wer bereit,
wan er nie kein zageheit
begienc bî allen sînen tagen.
vil ungelîch einem zagen
man den helt gebâren sach.
der man zuo dem wîbe sprach
 <der man wolt sich unser wern.
den möhte nieman ernern,
ob ich im iht wolde tuon.
er sol vride unde suon
von mir haben sicherlîch:
vür wâr er ist ellens rîch.
Er sol unser gast sîn
noch hînaht beider mîn unde dîn.
ich wil in ze hûse biten .>
mit vil zühteclîchen siten
der starke man gên im gienc.
Meleranzen er empfienc.
der rise sprach < vriwent mîn,
ir sult gote willkomen sîn
mir unde minr hûsfrouwen.
welt ir uns des getrouwen
mir unde der triutinne mîn,
sô wil ich iwer wirt hînt sîn.
mit triwen ich iu daz râte.
war möht ir nû sô spâte
vürbaz gerîten?
ir sült des tages bîten
bî mir unze morgen,
unde sît des gar ân sorgen,
ich wil iwer schône pflegen .>
dô sprach meleranz der degen
 <
Hêrre, ob ir iht spottet mîn,
sô wolt ich gerne bî iu sîn
die nacht unz an den morgen vruo .>
des antwurt im der rise duo:
er sprach < ich kan spottes niht.
ob dir in mînem hûs geschiht
guot unde êre, des bin ich vrô .>
 <gnâde, hêrre,> sprach der rîter dô
 <daz sol ich dienen swâ ich kan .>
von dem rosse stuont der werde man,
sînen helm er abe gebant.
der rise empfienc daz ros zehant
unde nam von im schilt unde sper.
er sprach < ich bin des iwer wer,
iurs rosses wirt vil wol gepflegen.
ez muoz ab vuoters sich bewegen:
grases gib ich im genuoc .>
Meleranz der degen kluoc
sprach < her wirt, lâz mich selbe sehen
mîn ros .> < desn mac niht beschehen>
sprach der wirt zuo dem rîter sân.
 <im wirt ân iuch gemach getân .>
der rise zôch daz ros dan.
er sprach zem wîp < vrouw, disen man
den vüer in daz hûs mîn.
lâz dir in wol bevolhen sîn .>
si sprach < daz tuon ich willeclîch .>
si vuort den degen ellens rîch
mit ir in daz hûs dan.
dô entwâpent sich der werde man
von dem harnasche sîn.
durch îserrâm was lieht sîn schîn.
er twuoc den râm von im hin dan.
sîn spaldenier daz het er an.
nû was sîn lîp sô minneclîch
unde dem wunsch sô gar gelîch
daz diu hûsfrowe jach,
sô schoenen man si nie gesach
unde alsô saeleclîch gestalt,
gar in des wunsches gewalt.
der wirt vuort daz ros dan
in einen stal, der grôze man,
er streich ez schôn, vür ez er truoc
gras daz ez sîn het genuoc.
dô er daz ros besach, zehant
gieng er dâ er den gast vant.
er sprach < vil lieber vriunt mîn,
lât iu niht lânc die wîle sîn.
uns koment iezuo zehant
mîn jäger die ich hân gesant
umb ir bejac in den tan.
ich lobe des got, vil werder man,
daz ir ir wec niht sît geriten
unde daz si iuch habent vermiten:
des bin ich sicherlîchen vrô .>
Meleranz der vrâgt in dô
wie ez umb si waer gewant.
dô seit im der rise zehant
er sprach < mîn wildenaere
daz sint helde maere,
Die bûwent staete disen walt.
ich sage iu, küener degen balt,
ez sint risen grôze
unde sint mîn hûsgenôze.
si sint starc unde wilde.
si habent manic unbilde
in disem walde getân.
si vâhent wîp unde man.
swaz in lebendes widervert,
daz ist vor in unernert.
ir sint zwelf unde driu wîp
unde habent alle starken lîp.
si koment alle hînaht her.
ez bringet dirre unde der
swaz si die wochen habent bejaget .>
der rîter sprach < her wirt, nû saget
unde lât iuch niht betrâgen
des ich iuch wil vrâgen:
habt ez ver übel niht von mir.
ist ez iu leit, ich enbir
der vrâg unde swîge stille .>
 <hêrre, ez ist wol mîn wille,
swaz ir mich vrâget,
vil wênc mich des betrâget.
ich sag iu, ist ez mir bekant .>
dô sprach meleranz zehant
 <
Hêrre, sagt mir diu maere:
sint die risen roubaere?
nement si den liuten lîp unde guot?>
 <hêrre, si sint sô gemuot,
si nement swaz si vindent.
swen si überwindent,
den vüerent si gevangen dan.
ez sî wîp oder man,
den bringent si dem hêrren mîn.
an dem ist diu unfuoge schîn,
swaz si im liute bringent dar,
der nimt er niht schône war:
die müezn im dienen eigenlîch.
dâ von ist er guotes rîch.
wir sîn vertriben liute.
er hât uns diz geriute
unde disen walt lâzen.
der risen künec von gâzen
hât uns her über mê vertriben.
owê waer ich dâ heim beliben,
sô waer ich diser sorgen ân.
mit roube muoz ich mich begân,
daz tuot mir herzelîchen wê.
ich wolt den tôt kiesen ê,
ê ich alsô lânge wolde leben.
des wil ich iu mîn triwe geben:
unser leben daz ist swaere.
wir sîn marteraere
unde leben kumberlîche.
mîn hêrre der ist rîche
von unserm gewinne.
als ich mich versinne,
er enruocht ob wir ez iemer triben,
daz wir alsô lâng bî im beliben
daz wir im guot vuogten zuo
beide spâte unde vruo
unde wir des solden niht geniezen.
wan daz wir sîn rouber hiezen .>
Meleranz sprach zehant
 <wie ist iwer hêrre genant?>
 <hêrre, er heizet godonas
der ie ân barmunge was.
Terrandes heizet sîn lânt.
ez ist umb in alsô gewant,
er pfliget selbe ritterschaft.
er hât ouch manlîche kraft.
swer in sîn lânt komt geriten,
der wirt mit strîte niht vermiten.
ist daz er in überwindet,
kein genâd er an im vindet,
der muoz im dienen eigenlîch.
an manheit niendert sîn gelîch
lept in allen lânden.
behuote er sich vor schanden,
daz der degen maere
sô mürdic niht waere
sô het er hôhe wirdekeit:
sîn lop waere lânc unde breit .>
Meleranz sprach zehant
 <wie verre hân ich in sîn lânt?>
der rise sach den rîter an.
er sprach < hêrre, saget an,
welt ir durch strîten
in sîn lânt rîten?
des tuot niht, welt ir volgen mir.
ich rât iu wol daz ir
in unde sîn lânt mîdet,
ob ir niht gerne lîdet
laster scham unde solhe nôt
daz iu lieber waer der tôt.
ist daz er iu gesiget an,
vür wâr ich daz wol wizzen kan,
ûf mîn triwe ich daz nim,
kein gnâde vindet ir an im,
wan daz iu smâch unde spot
wirt .> < dâ vor behüet mich got>
Sprach meleranz der werde man.
 <ez sol anders ergân.
sît ez sô umb in stât,
lieber wirt, nû gebt mir rât.
sît ich nâch âventiure var,
sô wil ich benamen dar.
sît er ritterschefte pfliget,
ist daz er mir an gesiget,
schaffe mit mir swaz er wil.
ez sî wênic oder vil,
daz leist ich, des hân ich mich verwegen .>
alsô sprach der werde degen.
 <ist aber daz ich im an gesige,
daz ich niht sigelôs gelige,
sô muoz er leisten mîn gebot .>
der rise sprach < des helf iu got.
ich sol iu gên im râten niht.
swâ aber iu übel geschiht,
daz ist mir leit . ir sît mîn gast:
solher triwen mir noch nie gebrast,
swen ich ze gaste mir erkür,
daz der dar an iht verlür.
welt ir niht erwinden,
irn welt die wârheit vinden
wie mîn hêrre sî gemuot,
sô sag ich iu wol waz ir tuot.
sô ir komt in mîns hêrren lânt,
ich wil iu daz tuon bekant,
sô komt ir zeiner klûse.
dar inne ist mit hûse
ein man, der ist vil raeze
unde ist sîn truhsaeze.
vür den kam noch nie kein man
ern hab im gesiget an.
vür die klûs ein schefrîch wazzer gât.
der künec dar zuo belêhent hât
einen man der über daz lânt
die liute vüeret alle sant.
daz ich iu sage, daz ist wâr.
sô ir komt an daz urvar,
sô vüeret man iuch al zehant
über daz wazzer in daz lânt.
ich sag iu, degen ûz erkorn,
sô blaest der schefman ein horn
nâch ein ander drîstunt.
in dise klûse tuot er kunt
daz ir sît komen in daz lânt,
sô bereitet sich gên iu zehant
der truhsaeze ellenthaft.
der empfaeht iuch mit ritterschaft
vor der klûse ûf einem anger wît.
ist daz ir dann sô vrum sit
daz ir im gesiget an,
sô vüeret iuch durch die klûse dan
der truhsaeze al zehant
den rehten wec in daz lânt
gên einem schoenen castel.
daz ist hôch unde sinwel,
veste an allen sîten.
dâ müezt ir alrêrst strîten
mit dem aller küensten man
der ritters namen ie gewan:
Deist godonas der künec rîch
der vil dicke ritterlîch
manegen prîs hât erstriten.
mit unverzagtlîchen siten
sult ir wern iwer êre
oder ir komt niemer mêre
wider heim ze lânde
unde müezet ouch die schande
lîden unde die swaere
daz iu lieber waere
ein kurzer tôt dann iwer genesen.
in der smâch müezt ir wesen,
hêrre mîn, daz ist wâr.
morgen vruo bring ich iuch dar,
sît ir niht erwinden welt .>
Meleranz der werde helt
wart der rede von herzen vrô,
wan sîn muot stuont alsô:
ez was der helt gehiure
komen durch âventiure
unde wolde prîs erwerben
oder ritterlîch ersterben.
zuo dem wirte sprach er dô
 <hêrre, ich bin des vrô,
ob ir mich bringet in daz lânt.
ez ist umb mich alsô gewant
daz ich nâch ritterschefte var.
her wirt, nû brunget mich dar.
bî namen ich wil in bestân.
sol mir mîn dinc ze heil ergân,
sô wirt iu mit triwen schîn
âne vâr der dienest mîn .>
Der wirt sprach < hêrre, ich bringe iuch dar.
ez ist nâch mînem willen gar,
ob iu dâ wol gelingen sol:
des gan ich iu von herzen wol.
sol iu aber dâ missegân,
daz ist mir leit, vil werder man .>
der wirt schuof im guot gemach.
vil schiere er dô sach
die risen alle zwelve komen,
gewâfent wol, hân ich vernomen.
gevangen brâhtens mit in
unde grôzer rîcheit gewin
daz si hâten genomen.
dô si meleranz sach komen,
Er sprach < lieber wirt mîn,
suln daz iwer jäger sîn,
sô wil ich mit der wârheit jehen,
daz ich nie jäger hân gesehen
ze strîte alsô wol bereit.
mich dunket daz in waere leit
swer in iht naem über ir danc.
si sint sô grôz unde ouch sô lânc
unde alsô wildelîch getân,
ir hêrre möht ir angest hân .>
der wirt lachen dô began.
er sprach < seht ir die zwelf man?
die sint mîn dienaere
unde sint helde maere.
si sint mir alle undertân.
anders gwinnes wir niht hân
wan als wir rouben tegelîch.
hêrre, des verdriuzet mich
daz ich alsô leben sol.
dâ mite ist mir niht ze wol.
ich züge mich gerne dâ von
ich was etwenne wol gewon
daz ich was bî andern liuten.
nû muoz ich in wilden riuten
unde in disem walde sîn,
ich unde die vriunde mîn,
unde mich roubes begân,
wan ich niendert keinen man
sô vrumen kunde vinden
der sich unser underwinden
getörste, daz geloubet mir.
seht, hêrre, dâ von muosten wir
disen walt bûwen.
ir sult mir wol getrûwen
daz ich des guoten willen hân,
möht ich mich anders begân,
daz ich niht gerne waere
ein strâzen roubaere.
nû mac ez anders niht gesîn.
ich gib iu des die triwe mîn,
möht ich mich anders begân,
ich het mich sîn gern abe getân .>
Meleranz zuo dem risen sprach
 <welt ir an rouben haben gemach
unde wol nâch iwerm willen leben,
den rât kan ich iu wol geben .>
er sprach < daz tuon ich eigenlîch .>
er sprach < ich weiz einn künec rîch
der solher êren waltet
unde iuch vil gern behaltet,
unde wizt, swes ir an in begert,
des wert ir alles wol gewert:
der empfaeht iuch gern unde ist sîn vrô .>
der rise sprach aber dô
 <hêrre, den nennet mir.
daz tuon ich gern unde habet ir
mich gehandelt rehte wol
daz ich iu drumbe dienen sol,
ob ir mich dar wîset .>
dô sprach der geprîset
 <ez ist der künec artûs.
her wirt, unde komt ir in sîn hûs,
alles des ir an in gert,
des werdet ir alles gwert.
er behûset iuch hêrlîche
unde machet iuch sô rîche,
welt ir gerne bî im wesen,
daz ir ân roup wol mugt genesen .>
der rede wart der rise vrô.
zuo dem rîter sprach er dô
 <sol diu rede wâr sîn,
wirt sîn tugent an mir schîn,
ob in der gên mir gezimt,
daz er mich von dem roube nimt,
sô wil ich dienen iemer mê
Artûse dem künec hêr .>
Nû kâmen dise risen alle
mit vil grôzem schalle,
si brâhten zwelf gevangen man
unde vier vrouwen wol getân:
die heten si gevangen.
sus kâmen si gegangen
vür ir hêrren, der hiez pûlaz,
dâ er bî meleranze saz,
unde brâhten vür den wirt dar
dise trûrige schar,
die rîter unde die vrouwen.
an den mocht man schouwen
vil jaemerlîch gebaere.
von ir herzen swaere
vil trûric wart gemuot
Meleranz der degen guot.
der wirt dô die genôze sîn
hiez gote willekomen sîn
unde vrâgte si der maere
wie in gelungen waere.
ieclîcher im dô saget
waz er haete bejaget.
dô daz allez beschach,
Pûlaz zuo den risen sprach
 <ir hêrren, durch den willen mîn
ir sult tuon iwer zuht schîn
an mînem gast, den grüezet wol,
wan ich daz iemer dienen sol,
ob ir im bietet êre .>
dô biten si niht mêre,
si empfiengen in lieplîchen,
Meleranz den ellens rîchen.
des gnâdt er in: dô daz beschach,
der wirt der hiez si ir gemach
schaffen nâch ir arbeit.
si giengen dâ in was bereit
gemach unde zugen ir harnasch abe.
mit vil grôzer ungehabe
klagte diu gevangen schar
ir nôt; daz muot den degen klâr.
under den vier vrouwen was ein maget,
diu was sô schoene, als man saget,
daz man ir prîses muoste jehen.
swie leide ir doch was geschehen,
doch gap ir blic vil liehten schîn.
Meleranz ze dem wirte sîn
Sprach < her wirt, nû saget mir
durch iwer zuht, wes habet ir
mit disen vrouwen gedâht
diu man iu hât gevangen brâht?
die sint sô rehte wol getân,
die soldet ir wol ledic lâzen.
durch iwer selbes wirdekeit
sol iu sîn ir kumber leit .>
der wirt sprach < geloubet mir,
die gevangen liute bringen wir
Godonas dem rîchen.
sus müez wir tegelîchen
dienen dem künec wol geborn.
hêrre, des habe wir gesworn:
swaz wir liute gevâhen
verre oder nâhen,
daz wir im die bringen.
die müezen danne ringen
mit arbeiten iemer mê .>
daz erbarmt dem degen hêr,
vil sêr müet in ir ungemach.
die vrouwen er dicke âne sach,
die wâren alsô minneclîch,
dâ von der degen ellens rîch
vil sêre trûren began.
daz marcte wol der starke man.
Den jungen rîter er an sach,
zuo im er güetlîchen sprach
 <her gast, ir sült vroelîch sîn
iemer durch den willen mîn.
ich sih an iwerm gebaere
daz iu der muot ist swaere.
von welhen dingen daz sî gschehen,
hêrre, des sült ir mir verjehen .>
der rîter siuften dô began.
die gevangen vrouwen sach er an,
im was leit ir ungemach.
zuo dem wirte er dô sprach
 <mich erbarment dise vrouwen guot.
ob ir an den gnâde tuot,
daz dien ich gerne sicherlîch.
waern si ledic unde vröuden rîch
sô waeren si vil wol getân .>
 <hêrre, ich wil die vrouwen lâzen
durch iwern willen ledeclîch .>
des wart der rîter vröuden rîch,
dô im der wirt des verjach.
des wart er vrô unde sprach
 <vil lieber wirt, nû lôn iu got.
ich wil allez iwer gebot
leisten> sprach der werde man,
 <daz ir habt die vrouwen lâzen.
nû wil ich iuch mêre biten
daz ir vernemt mit guoten siten:
swaz liute hie gevangen sîn,
die behaltet durch den willen mîn,
daz irs niht antwurtet ê
unz ir gehoert wiez mir ergê,
unde behaltet si unz an die zît
daz ein ende nem der strît
den ich ze vehten willen hân .>
 <des sît gewert, vil werder man .>
alsô sprach der wirt dô.
des wurden die gevangen vrô.
Meleranz der werde man
dem risen danken began.
er sprach < hôchgelopter man,
ir habt iur êr an mir getân.
sol ich leben, iu wirdet schîn
mîn triwe unde der dienest mîn .>
die vrouwen wurden ouch vil vrô.
si dancten meleranze dô
daz in was vancnisse buoz.
si wolden im an sînen vuoz
alle vier gevallen sîn.
 <neinâ blîbet, vrouwen mîn>
sprach der tugenthafte man.
 <der êren sült ir mich erlân
unde danket hie dem wirte mîn.
sîn tugent ist an iu worden schîn
daz er ledic iuch gelâzen hât.
sîn lop vil dester hôher stât .>
der wirt mit guoten witzen
bat die vrouwen sitzen
zuo dem rîter: daz geschach.
in vil kurzer zît dar nâch
was daz ezzen bereit.
der wirt die minneclîchen meit
mit meleranz hiez ezzen.
dô si nû wârn gesezzen,
der rise der was tugentlîch:
die drî vrouwen minneclîch
ieclîchiu het ir wirt dâ;
zuo dem sazt er si sâ.
er sazte die gevangen gar
unde nam ir wol mit vlîze wâr.
der wirt an der selben stat
sîn gesind dô sitzen bat:
der wâren zwelf unde driu wîp,
die heten alle starken lîp.
Meleranz der nam des war:
rehtmaezic liut in truogen dar
vil zühteclîch ir spîse.
man pflac ir wol ze prîse.
dô si mit zühten heten gâz,
Meleranz bî der meide saz.
die vrâgte der kurteise
von welhem lânde ir reise
waer gewesen durch den walt.
si sprach < küener degen balt,
Mîn vrouwe diu het mich gesant
gên britanjen in daz lânt
ze artûs dem künec rîch.
dem hiez si klagen klaegelîch
ir kumber unde ir swaere.
alle tavelrundaere
den hiez si ûf gnâde klagen.
ir vater der ist erslagen,
daz hât ein vil übel man
an guoten triwen getân
unde nimt ir dar zuo ir lânt.
nû hât si mich nâch helf gesant
zuo dem künec artûs,
ob ich ieman vünd in sînem hûs
der si durch sîn êre wert
unde vor gewalt si ernert.
ir vater dient gewalteclîch
zwei rîchiu künecrich,
Choredonas unde trefferîn.
dâ von wil man die vrouwen mîn
mit gewalte scheiden.
den gewalt tuot ir ein heiden,
der ist verangôz genant.
Vortsoborest heizt sîn lânt,
mîn vrouwe heizet dulceflûr.
dô ich von mîner vrouwen vuor,
dô saget si mir maere
daz ich ân alle swaere
wol koem in artûses lânt.
nû bin ich der reis erwant,
herr, als ir selb wol habt gesehen.
mir waer vil übel geschehen,
het ich iwer an disen stunden
hie in dem walde niht vunden.
ich hân noch ze vröuden trôst.
sol mîn vrouwe werden erlôst,
daz komt von iu, vil werder man,
wol ich iu aller êren gan .>
Dô si nû alsô het gesaget,
dô sprach er zuo der klâren maget
 <vrouwe, ir sült bîten.
ich wil morgen rîten
ze terrandes in daz lânt.
ist daz dâ gesiget mîn hant
an godonas dem künec rîch,
sô var ich mit iu sicherlîch
ze karendonas in daz lânt.
sleht aber mich des küneges hant,
sô suocht den künec artûs.
ir vindet den in sînem hûs
der iuch von sorgen machet vrî.
wirt, als liep als ich iu sî,>
sprach der degen unverzaget
 <behaltet mir die schoenen maget
unz ich dort gestrîte.
zehant ich danne rîte
her wider, ob mir sîn got gan .>
der wirt sprach < daz sî getân:
ich wil ius schôn behalten.
got lâz iuch saelden walden .>
Des sagt er im gnâde duo.
diu nacht begunde sîgen zuo.
der wirt im dô betten bat.
schôn als er des hete stat
schuof er in allen guot gemach.
des morgens dô der tac ûf brach,
dô lâgen si niht lânger dâ.
si stuonden ûf, dar nâch iesâ
Meleranz der wîgant
hiez im bringen al zehant
sînen harnasch: der wart dar getragen.
er wâfent sich, sus hôrt ich sagen,
gâhes ritterlîche.
sîn sin der was rîche.
nû kam ouch der wirt gegân,
der het ein ganzes harnasch an,
schoene unde veste in aller wîs:
ez het von kost den hoehsten prîs.
daz het der wirt an sich geleit.
sîn schilt was dic unde breit.
er het ouch an den stunden
einen helm ûf gebunden,
der was dic unde herte.
kein swert in nie verscherte.
sîn swert kund bezzer niht gesîn.
ein starke stange staehelîn
het er in sîn hant genomen.
dô er was zuo dem rîter komen,
er gap im guoten morgen
unde wunscht daz in ver sorgen
got durch sîn güet behuote
unde daz im kaem ze guote
sîn vart gên terrandes in daz lânt.
des danct im der wîgant
unde sprach < vil lieber wirt mîn,
iur tugent ist an mir worden schîn.
daz dien ich gerne, sol ich leben:
des wil ich iu mîn triwe geben .>
Sîn ros wart im gezogen dar:
dar ûf saz der degen klâr.
man reicht im schilt unde sper.
mit urloube schiet er
von in allen zühteclîche.
hin reit der êren rîche.
der rise selbe mit im gienc.
die gevangen die er hindr im lie,
der hiez er die wîl schône pflegen.
er wolt den ellens rîchen degen
rehte wîsen in daz lânt.
von dannen kêrten si zehant.
der rise vuort den werden man
die strâze durch den walt dan.
nâch der âventiure sage
si kâmen wol nâch mittem tage
ûz dem walde ûf ein heide breit.
 <rîter guot, iu sî geseit>
sprach der rise zem werden man,
 <hie muoz ich iuch rîten lâzen
in des küneges lânt,
wan ez ist mir alsô gewant,
ob ich mit iu volgienge,
niht wol man mirz vervienge
unde zigen mich lîhte valscheit
unde würd dem künec von mir geseit,
ich het iuch durch sînen schaden
her in daz lânt geladen.
dâ von muoz ich iuch eine lâzen.
ir sült über disen wîten plân
nâch der strâze rîten.
ir komt in kurzen zîten
an ein wazzer grôz, daz sült ir
rîten nider, daz gloubet mir,
dâ komt ir an daz urvar.
morgen kum ich nâch iu dar
unde wil besehen, degen balt,
wie iwer dinc sî gestalt.
got lâz iu êren vil geschehen!
ich wil iu mit der wârheit jehen
daz ich iu niht leides gan .>
 <got lôn iu, tugenthafter man>
Sprach meleranz, < nû wizzet daz,
ich bin iu holt ân allen haz.
ich waere des von herzen vrô,
ob ez iemer kaem alsô
daz ich verdient, vil werder man,
der êr der ir mich leget an .>
Meleranz der wîgant
nam urloup von im al zehant
unde ergap sich in sîn gebot.
der rise bevalh in got.
sus schieden si sich beide
vor dem walde ûf der heide.
der rise kêrte balde
wider gegen dem walde.
Meleranz der werde man
gâhte von dem walde dan
die strâzen an daz wazzer breit.
der rîter ez ze tal reit
unze an daz urvar.
vil lûte rief der degen klâr
unde bat sich vüeren al zehant
über daz wazzer in daz lânt.
der verge der was schier bereit.
über daz wazzer ûf die heide breit
vuort er den degen . dô daz geschach,
der verge zuo dem rîter sprach
 <rîter, ich hân iuch gewert
des ir an mich habt begert:
ich hân iuch her über brâht.
ich west gern wes ir hiet gedâht,
daz ir komt von dem lânde.
sich mêret iwer schande
unde iwer laster wirdet breit,
daz wizzet vür die wârheit,
ê daz ir komt von hinne.
ich wil ze iwerm gewinne
niemer gepflihten.
man sol iuch hie berihten
wie man in disem lânde hie
die gest empfaeht . ir kâmet nie
in ein lânt dâ man si handelt baz.
iuch hât reht der gotes haz
dâ her in daz lânt getragen .>
der rîter sprach < maht du mir sagen,
lieber vriunt, wie meinstu daz?
du gihst mich habe der gotes haz
her in ditze lânt brâht.
dâ hân ich alles an gedâht
waz du meinest dâ mite.
woldestu mich dînen lântsite
lêren, daz dient ich umb dich .>
der verge sprach < ir sult mich
solher vrâg erlâzen
unde vart iwer strâzen.
ir wert des wol inne brâht
wes ich hân mit der rede gedâht.
vil sêr mich des betrâget
daz ir sô vil gefrâget.
mir ist iwer vrâge zorn .>
zehant dô blies er sîn horn
nâch ein ander drîstunt.
Meleranze was wol kunt
wiez umb sîn blâsen was gewant.
von im kêrt er al zehant.
Er wolt niht mê ze reden hân
mit dem ungezogen schefman.
die strâz er alles vür sich reit.
nû sach der degen unverzeit
die vesten klûse vor im stân.
dâ vor lac ein schoener plân,
der was schoen eben unde niht wît.
an die klûs ze einer sît
gienc daz wazzer unde der walt.
Meleranz der degen balt
gên der klûsen kêrte,
als in sîn manheit lêrte.
er west wol an den zîten
daz er müeste strîten:
des het er sich gar verwegen.
ûf den anger reit der degen
unde nam der klûse rehte war.
ein hôhe mûre het si gar
umbfangen gên der heide wît.
ein gebirge stiez ze der andern sît
dar an, als ich hân vernomen:
dâ mohte nieman über komen.
anderhalp daz wazzer ran.
Meleranz der werde man
über den anger gên der klûse reit.
nû sach der degen unverzeit
daz daz tor wart ûf getân
unde daz ein wol gewâfent man
gegen im über den anger her
reit mit ûfgeworfem sper,
als er tjostieren wolde.
von gestein unde ouch von golde
was sîn zimierde liehtgevar.
sîn schilt was sîn decke gar,
daz was ein rôter samît.
sîn wâpenroc sîn kursît
was ein rôter pfellel rîch.
dar inne was vil meisterlîch
wîze winde gesniten.
er het mit unverzagten siten
Vil manegen hôhen prîs bejagt.
ez vuort der helt unverzagt
einen wint snêwîz
an sînem schilt, vil grôzer vlîz
lac an der zimierde sîn.
ab sînem helm gap liehten schîn
ein vluc wîz, der ander rôt.
er was ein helt in grôzer nôt.
sîn ros was starc unde guot.
der helt truoc vil hôhen muot.
sîn swert was grôz unde unbesniten.
mit unverzagtlîchen siten
stapft er über den anger her
mit rehter manlîcher ger.
Meleranz was ouch bereit,
als mir diu âventiure seit.
in beiden was zesamen ger.
von rabîn santen si diu sper.
ein rîchiu tjost dâ geschach.
Meleranz den truhsaezen stach
hinder daz ros ûf den plân:
daz was im selten ê getân.
er reit ûf in unde trat in nider.
des erholt er sich wider.
Er spranc ûf vil ritterlîch.
Meleranz der ellens rîch
erbeizte von dem ros zehant
zuo im nider ûf daz lânt.
die zwêne muotes rîche man
liefen beid ein ander an
mit den swerten manlîche.
der truhsaez ellens rîche
vil guoter ritterschefte pflac.
manegen ellenthaften slac
sluoc er ûf den jungen man.
Meleranzen treip er dan
mit slegen über den anger wît.
diz was der erste swertes strît
den meleranz ie gestreit.
sîn kraft unde sîn manheit
wart wol dem truhsaezen kunt.
er sluoc in in kurzer stunt
hin wider gên dem burctor.
an der zinnen unde dâ vor
stuonden wîp unde ouch man
unde sâhen disen strît an.
Meleranz der junge streit
vil gar ân alle zageheit.
sîn slege mit kreften gâben schal
daz al daz velt dar nâch erhal.
der truhsaeze ellenthaft
der het ouch manlîche kraft:
daz schein wol an dem strîte.
ûf des angers wîte
si ein ander umbe triben.
der schilt was in niht ganz beliben:
die hiwen si ze stücken gar.
Meleranz der degen klâr
sluoc dem truhsaezen einen slac
daz er vor im dar nider lac,
daz er gehôrte noch gesach.
den helm er im abe brach
unde nam imz swert ûz der hant.
 <dîn lîp muoz sîn des tôdes pfant>
sprach meleranz der junge man.
dô sich der truhsaeze versan,
Den jungen rîter er an sach.
zuo im er mit vorhten sprach
 (er vorht er het den lîp verlorn)
 <neinâ, degen ûz erkorn,>
sprach der sigelôse man
 <du solt gnâde an mir begân
durch dîn selbes wirdekeit.
ich bin dir alles des bereit
des du an mich suochest.
ob du des geruochest,
sô wil ich werden dîn man.
ich wil dir dienen swaz ich kan,
unde wizze, degen hêre,
daz ich nie mêre
mit strîte überkomen wart.
mich het got dâ vor bewart
daz ich man gesichert nie.
nû hâstu mich betwungen hie
daz ich dir biute sicherheit:
die nim, werder helt gemeit.
an wirdekeit vrumt ez dich,
ob du lâst genesen mich.
dîn lop wirt wirdic unde ganz .>
dô sprach der werde meleranz
 <ich wil dich gerne lâzen leben,
wiltu mir sicherheit des geben
daz du leistest mîn gebot
mit guoten triwen âne spot .>
Des gap er im sicherheit,
daz er im waere bereit
unde daz ers niht enlieze
swaz er in tuon hieze.
dô er die sicherheit empfie,
den helt er dô ûf lie.
si giengen mit ein ander dan
gên der klûs, die zwêne man.
ir ros brâhte man in dar.
Meleranz der degen klâr
ân stegereif ûf daz sîn spranc.
des sagten im die liute danc
die sîn snelheit sâhen.
vür wâr si alle jâhen,
sîn lîp der waere ellens rîch.
der truhsaez der saz müezeclîch
ûf sîn ros, des twanc in nôt,
wan im diu müede daz gebôt:
diu het in betwungen.
im wârn diu lit erswungen
an der selben zîte.
er was von dem strîte
worden müed unde âne kraft,
wan er keiner ritterschaft
sô herter nie begunde
unz an die selben stunde.
iedoch darumb er niht vergaz
daz er ûf sîn ros gesaz.
durch sîn hôhe wirdekeit
ze meleranze er dô reit.
Er sprach < vil lieber hêrre mîn,
ir sult hînaht mit mir sîn
unde sult ze disen zîten
niendert vürbaz rîten
unde ruowet in dem hûse mîn.
ir sult gewaltic sîn
mîn unde alles des ich hân.
nû wizzet, tugenthafter man,
daz iu mîn dienest ist bereit,
unde wizzet vür die wârheit,
ich wart in strît nie überkomen.
ir habt den sig an mir genomen
unde habt wirdekeit bejagt.
küener helt unverzagt,
ir sult hînaht bî mir stân.
behalt ich alsô werden man
als ir sît, des hân ich êr
unde gedien ez iemer mê
daz ir geruochet hînaht sîn
bî mir durch den willen mîn .>
Der truhsaez der hiez cursûn.
Meleranz der britûn
sprach hinz im < nû sît gewert
swes iwer wille an mich gert.
ich wil gerne bî iu sîn
unde habt ez ûf die triwe mîn
daz ich iu gerne dienen wil.
mich diuht der arbeit niht ze vil
die ich lite durch iwer êre .>
 <gnâde, degen hêre,>
sprach der truhsaeze dô.
er wart gar von herzen vrô
daz er die nacht dâ wolt bestân.
si riten mit ein ander dan
gegen der klûse al zehant.
der gast den helm abe bant
unde vuort in in der hende sîn.
durch îserrâm was liehter schîn.
in die klûse si dô riten.
mit vil zühteclîchen siten
wart der gast empfangen dâ.
in sîn hûs vuort er in sâ.
er empfienc in wol an der stunt.
er sprach < hêrre, mir wart nie kunt
ein gast der mir lieber waere.
geloubet mir ein maere:
in mîn hûs kam nie man
dem ich sô wol êren gan
als iu, lieber hêrre mîn.
ir sult hie selbe wirt sîn.
Nû schaffet selbe swaz ir welt .>
 <got lôn iu> sprach der werde helt.
von dem rosse erbeizt er zehant.
ein knabe sich des underwant,
der sîn nam mit vlîze wâr.
der wirt vuort den degen klâr
alsô gewâfent mit im dan
ûf einn palas, den jungen man,
der was schoen, ze mâzen wît.
nû kam ouch an der selben zît
diu wirtin unde ein maget wert,
der herze niht wan êren gert,
diu was des wirtes tohter klâr.
die giengen beide gên im dar
mit zwelf meiden wol getân.
si empfiengen disen werden man
mit kuss alsô der wirt gebôt.
der juncfroun munt was sô rôt
unde ir lîp vil wol gestalt.
mit schoenen zühten niht ze balt
was diu maget wol getân.
die andern vrouwen nigen im sân
mit zühten: alsô daz geschach,
der wirt ze sîner tohter sprach
 <herzenliebe tohter mîn,
lâz dir wol bevolhen sîn
mînen hêrren der hie stât.
ir zwei mit ein ander gât,
unde empfâch den harnasch von im.
ûf mîn triwe ich daz nim,
er ist der aller tiurest man
des ich künde ie gewan .>
Si sprach < vil lieber vater mîn,
swaz du gebiutest daz sol sîn .>
den gast si bî der hende vienc,
geselleclîch si mit im gienc
über des wirtes palas.
ein gesidel aldâ gemachet was,
daz was harte rîche.
diu maget vil zühteclîche
entwâpent den jungen man
unde truoc daz harnasch von im dan.
ouch hiez er im wazzer tragen.
dô er den râm het von im twagen,
man brâht im rîchiu kleider dar.
diu leit an sich der degen klâr.
man jach im des ân alle vâr,
er waer an tugent volkomen gar
unde waer ouch saelden rîch.
sîn lîp waer schoen unde tiurlîch.
Dô sich gekleit der werde man,
diu juncfrowe wol getân
zuo dem rîter nider saz.
si wâren beide valsches laz.
diu magt was schoen unde minneclîch,
der helt ganzer zühte rîch.
diu wirtîn unde ir vröwelîn
die heten minneclîchen schîn:
die wâren ouch gesezzen.
nû was bereit daz ezzen,
wan ez was an den âbent komen
ê daz ein ende het genomen
under in beiden der strît.
ez was gên nacht, wol ezzens zît.
man riht die tisch: dô daz geschach,
der wirt ze sînem gaste sprach
 <hêrre, ir sult selbe wirt sîn.
gebiett, sô muoz diu tohter mîn
mit iu ezzen, werder man,
ob ez iu niht versmâhen kan .>
der rede wart der rîter vrô.
 <vil lieber wirt,> sprach er dô
 <der êren ist mir genuoc,
ob disiu juncfrowe kluoc
mich wil mit ir ezzen lâzen:
vür grôze wirde ich daz hân .>
Der wirt sprach dô sâ zehant
 <vil liebe tohter, sît gemant,
iemer durch den willen mîn
lât iu wol empfolhen sîn
mînen hêrren unde erbiett imz wol,
als ich darumbe dienen sol .>
diu maget sprach < vater mîn,
er sol mir wol bevolhen sîn .>
man truoc in daz wazzer dar,
dem rîter unde der meide klâr.
sîne hende ietwederz twuoc.
zuo der juncfrowen kluoc
saz der wol gezogen gast,
dar an vil lützel des gebrast,
man gap im wirtschaft volleclîch.
der wirt was ein rîch.
der wirt unde diu wirtîn
unde ir juncfröwelîn
unde swaz der werden liute was
vor dem wirt ûf dem palas
mit grôzen zühten âzen.
diu zwei besunder sâzen,
der rîter unde diu maget klâr.
nû gienc der wirt vür in dar
unde bat in ezzen vaste.
dem ellens rîchen gaste
dem bôt er daz trinken dar
unde sprach ze sîner tohter klâr
 <tohter, den gesellen dîn
lâz dir durch mich bevolhen sîn .>
 <
Daz tuon ich, vater,> sprach diu maget.
mit zühten, sô wart mir gesaget,
man trinken unde ezzen vür si truoc
unde gap mit zühten gar genuoc.
die tischlachen huop man zehant.
dô man geaz, der wîgant
bî der juncfrowen saz.
der wirt dô des niht vergaz,
sîn wîp er bî der hende vienc,
ze sînem gaste er dô gienc.
Meleranz der werde man
sach den wirt gên im gân
mit der hûsfrowen sîn,
diu het ouch minneclîchen schîn.
der helt stuont ûf gên im zehant
die hûsfrowen werd erkant
bat der rîter sitzen.
mit vil zühteclîchen witzen
diu hûsfrowe zuo im saz
unde der wirt valsches laz;
der kürzet im die stunde,
als er beste kunde.
die wîl unde man mit zühten saz,
der wirt dô des niht vergaz,
er vrâgt in der maere
von wan sîn reise waere.
er sprach < vil lieber hêrre mîn,
möht daz in iwern hulden sîn
unde wolt iuchs niht betrâgen,
ich wolt iuch gerne vrâgen
von wan ir, küener wîgant,
sît komen her in diz lânt .>
dô sprach der helt gehiure
 <ich bin durch âventiure
von britanjen her geriten .>
der wirt sprach < hêrre, mich hât vermiten
strîtes nôt wol zehen jâr.
daz ich iu sage daz ist wâr:
ich hân vor diser klûse hie
vil gestriten, daz mir nie
kein man gesiget an,
swaz ich her gestriten hân.
swer durch âventiure in diz lânt
kom, die hât alle hie mîn hant
mit strîte überwunden.
alrêrst hân ich vunden,
Hêrre, an iu den meister mîn.
ich wil iu iemer holt sîn,
swie ich doch hân durch iuch verlorn
mînen prîs, rîter ûz erkorn.
ich wil iu mit wârheit jehen,
swaz mir von iu ist beschehen,
des wil ich kein laster hân.
ir sît vür wâr der tiurest man
der mir ie wart bekant.
nû sagt mir, küener wîgant,
welt ir ze disen zîten
nâch âventiure rîten
vür baz in mînes hêrren lânt?
daz sult ir mir tuon bekant.
ich bring iuch wol an die stat
dâ vehtens ist vil maneger sat
worden von dem hêrren mîn
datz der âventiure sîn.
welt aber ir mit êren
alhie wider kêren,
daz rât ich, welt ir volgen mir.
ich vürht vil sêre daz ir
verlieset lîp unde êre
unde daz ir niemer mêre
komt wider heim ze lânde.
ir müezet grôze schande
lîden, wirt iu an gesigt.
mîn hêrre swaecher vuore pfligt:
Ez ist kein sô edel man,
dem er in strît gesiget an,
er muoz lîden smâcheit
von im, daz sî iu geseit.
er muoz im dienen staeteclîch.
het er zehen künecrîch,
der lât er in geniezen niht.
swem sîner gnâden nôt geschiht,
der ist ein verlorner man.
vür wâr ich iu des niht engan,
ob iu dâ misselingen sol.
nû volget mir, daz kumt iu wol .>
Meleranz der werde man
lacht unde sach den wirt an
er sprach < nû sît ir
ein vrumer man, wie rât ir mir?
Solt ich vlühteclîchen
von disem lânde entwîchen,
daz waer an mir ein zageheit.
vil lieber vriunt mîn, nû seit,
ob ich von hinnen vlühtic rît
daz ich hie mêre niht erstrît,
durch iwer zuht, waz woldet ir
darumb her nâch sprechen mir?
ir spraechet lîht: daz ist der man
der durch zageheit entran,
dô ich im saget ein maere
wie übel mîn hêrre waere:
des erschrac er unde vlôch von dan.
swer mir mîner êren gan,
der sol mir râten niht daz ich
vlühtic rît, dâ von man mich
lastert unde unêret
unde würde mir verkêret
swaz ich êren solde haben.
mir waer lieber daz ich waer begraben
dan daz ieman von mir seit,
ich waer durch mîn zageheit
entrunnen von disem lânde:
des het ich iemer schande.
Vil lieber wirt, ir sult mir sagen
unde die wârheit niht verdagen:
wiestz umb die âventiur gestalt?>
der wirt sprach < degen balt,
mîns hêrren âventiure
diu ist gar ungehiure.
mîn hêrre der ist der küenest man
der ritters namen ie gewan
unde ist ein edel künec rîch.
ichn weiz an manheit sîn gelîch
niendert in allen lânden.
er hât mit sînen handen
betwungen manegen werden man
der im mit dienst ist undertân.
ich kan waerlîchen
niht zuo im gelîchen
wan daz er eines sites pfligt:
swem er in strîte angesigt,
der muoz iemer mêre
leben mit herzen sêre
unde erbiut im solich smacheit
daz im wirt sîn leben leit.
dâ ist vil manic werder man
dem er hât gesiget an.
ouch hân ich im von hinne gesant
vil manegen küenen wîgant
in die vancnisse sîn.
des muost ich dem hêrren mîn
geben mîne sicherheit.
geloubet, hêrre, ez ist mir leit
daz er den unprîs begât.
mîn hant hie betwungen hât
vil manegen werden degen klâr
den ich ungerne sande dar.
Diu unzuht waer von mir verborn
wan daz ich sîn het gesworn.
ich muost ez tuon ân mînen danc,
mîn hêrre mich dar zuo betwanc.
nû wil ich, lieber hêrre mîn,
niht mêre in dem laster sîn.
ich vüer ê von dem lânde
ê ich die grôzen schande
iemer mê begienge,
swaz ich liute vienge,
daz ich die gaeb in solich nôt
daz in bezzer waer der tôt.
hêrre, ir sult gelouben daz,
ein rise heizet bûlaz:
er unde die genôze sîn
die dienent ouch dem hêrren mîn.
die habent grôzen mort getân
beide an vrouwen unde an man.
swaz die liute mugen gevâhen
verre oder nâhen,
die bringent si dem hêrren mîn
in die vancnisse sîn.
die müezen kumberlîchen leben,
in wirt trôstes niht gegeben:
si werdent kumbers niemer vrî,
die wîl mîn hêrre bî leben sî .>
Meleranz der werde man
der sprach < ich wil in bestân,
sît er sô lasterlîchen tuot,
er hât einn unwerden muot .>
der wirt sprach < daz ist mir leit
durch iwer hôhe wirdekeit,
ob iu dâ misselingen sol.
vür wâr, hêrre, ich günd iu wol
daz ir gesiget mînem hêrren an.
er hât doch ze vil getân
unfuoge âne nôt.
ich waen daz ieman sînen tôt
klaget ob er würd erslagen.
ich muoz iuch iemer mêre klagen,
hêrre, sol iu dâ missegân:
daz müeze got understân .>
Meleranz ze dem wirte sprach,
als im sîn manlîch ellen jach,
 <ich hân den gedingen,
mir lâz niht misselingen
got der aller dinge pfligt.
sîn gewalt vil lîht dâ nider ligt
den er guoten liuten tuot
niwan durch sînen übermuot.
daz sol im got niht lâng vertragen .>
vil ungelîch einem zagen
sach man den helt gebâren.
alle die dâ wâren
die jâhen al gelîche,
sîn lîp waer ellens rîche.
Diu nacht tete als si noch tuot:
ez enwart nie tac sô guot
noch sô klâr noch sô lieht,
er mähte vor der nacht niht
gewern ern müest ir lâzen den strît,
swenne si des diuhte zît.
alsô was ez dô ergân:
si het dem tage gesiget an.
der wirt ze meleranze sprach
 <hêrre, man brüevt iu iwern gemach.
swenn ir welt, sô sult ir slâfen gân .>
dô sprach der wol gezogen man,
Meleranz der werde helt,
 <hêrre wirt, swenn ir welt .>
der wirt hiez trinken tragen dar.
die rîter unde die vrouwen klâr
die vor in sâzen, trunken dâ.
dô daz geschach, dar nâch iesâ
der wirt zuo den vrouwen sprach
 <ir vrouwen, vart an iwern gemach .>
ûf stuont diu wirtîn zehant
unde ir tohter werd erkant
unde ir juncfrowen wol getân.
von meleranz dem werden man
nâmen si guot nacht zühteclîch.
Meleranz der lobes rîch
genâdt in des: si giengen dan
an ir gemach . den werden man
Nam der wirt bî der hant.
er vuort den degen werd erkant
in ein kemenâten,
diu was wol berâten
mit einem bette rîche.
vil schoen unde sänfteclîche
was im gebrüevet sîn gemach.
der wirt ze meleranze sprach
 <hêrre, nemt von mir ver guot.
swer iu hie iht êren tuot,
vür wâr der handelt iuch wol .>
 <ich nim die êre wol vür vol>
sprach meleranz der werde man
 <die ir mich habt geleget an,
unde wizzet sicherlîchen daz,
ich bin iu holt ân allen haz,
unde sol ich leben, iu wirdet schîn
mit triwen noch der dienest mîn .>
Meleranz der junge man
liez den wirt dâ niht stân.
nû brâht man slâftrinken her,
daz was wol des wirtes ger,
in zwein koepfen silberîn,
beide môrâz unde wîn.
dô si getrunken, dar nâch
der gast zuo dem wirte sprach
 <her wirt, ir sult gemach hân .>
der wirt sprach < ich wil von iu gân,
gebt mir guot nacht unde iwern segen .>
 <her wirt, got müeze iwer pflegen .>
als sprach der gast: der wirt gienc dan.
Meleranz dem jungen man
empfiengen zwei kint sîn gewant.
er legt sich nider al zehant,
wan im was gemaches nôt.
guot nacht er in allen bôt.
des gnâdten si dem rîter duo.
sus slief er unz des morgens vruo:
dô erwacht der degen werd erkant.
ûf stuont der küene wîgant
unde gienc ûf den palas.
sîn wirt ouch dar komen was.
Meleranz des niht verbirt,
er gruozte schône den wirt.
der wirt gnâdet im unde sprach
 <hêrre, ir solt haben noch gemach,
wan ez ist noch harte vruo .>
 <vil lieber wirt> sprach er duo,
 <ich hân zît ze rîten.
wes solt ich lânger bîten,
Sît ich mich vehtens hân verwegen?
ich wil> sprach der werde degen
 <gâhes volenden des ich ger.
ich bin durch âventiure her
von britanjen gevarn.
nû wil ich daz niht lânger sparn,
ich wil vürbaz durch strîten
in daz lânt rîten.
wer weiz ob mir gelingen sol.
hêrre wirt, nû tuot sô wol,
heizt mîn harnasch bringen her.
ich wil iuch noch biten mê,
gebt mir ein schilt ze stiure
zuo der âventiure.
mînen schilt den habt ir
alsô gar verhouwen mir
daz er mir ist ze nihte mê.
dar zuo gebt mir ein sper:
sô handelt ir mich rehte wol,
als ich iemer dienen sol
umb iuch, kumt ez iemer sô .>
des antwurt im der wirt dô.
er sprach < vil tugenthafter man,
daz sult ir niht ver übel hân:
ich ensol iu niht geben
ze stiure ûf mînes hêrren leben.
nemt ir mir iht, vil werder man,
dâ bin ich doch unschuldic an:
daz sol ich iu wern niht,
ob mir mîn eit rehte giht.
ich hân vil schilte hangen hie:
hêrre mîn, daz sint die
den ich hie angesiget hân.
nemt ir der einen, werder man,
des mac ich iu niht erwern.
doch mac ich reiniclîchen swern
daz ich dar an unschuldic bin .>
Meleranz der gienc hin
unde nam ab des wirtes want
den besten schilt den er dâ vant:
dar zuo nam er ein starkez sper.
man brâhte im sîn harnasch her.
Nû kam des wirtes tohter klâr
unde diu hûsfrowe dar.
dô si der rîter komen sach,
dô stuont er ûf: diu vrouwe sprach
 <guoten morgen unde guote zît
geb iu got an des gnâden lît
al der welde leben gar .>
 <gnâde, vrouwe,> sprach der degen klâr.
diu maget im zühteclîchen neic,
gên im si grüezen niht versweic.
des gnâdet ir der wîgant.
diu vrouwe nam in bî der hant
unde bat in zuo ir sitzen.
mit vil zühteclîchen witzen
wâfent in diu schoene maget.
des wart gnâde ir gesaget
von dem jungen rîter dô.
er neic ir unde sprach alsô
 <got müez iu saelde mêren
unde behüet iuch an den êren:
des bit ich iu, vrouwe mîn.
iur tugent ist an mir worden schîn
unde iwer reine güete.
got iwerr êren hüete:
des wünschet iu daz herze mîn.
iur diener wil ich iemer sîn,
swar ich kêr unde swâ ich var:
sô wünsch ich daz iuch got bewar .>
nû het ouch in diu maget klâr
von vüezen ûf gewâpent gar.
Dô er was in sîn harnasch komen,
urloup wart aldâ genomen
von den vrouwen zühteclîch.
Meleranz der ellens rîch
mit zühten zuo dem wirte sprach
 <iur hant mir sicherheite jach:
daz gelübt daz ir mir habt getân,
des sît ledic, werder man.
unde wizt sol ich bî leben sîn,
iu wirt mîn dienst mit triwen schîn .>
er bat si alle got bewarn.
der wirt sprach < ich wil mit iu varn,
ûzerwelter degen klâr,
unde wil iuch rehte wîsen dar
unde wil ouch daz vil gerne sehen
swaz dâ mit strîte sol geschehen
von iu unde von dem hêrren mîn .>
von der meide unde von der wirtîn
nam urloup der junge man.
ûf den hof gienc er dan
dâ er sîn ros gesatelt vant.
dar ûf spranc er zehant
ân stegereif vil ritterlîch.
urloup nam der ellens rîch
von des wirtes gesinde gar.
si wunschten heils dem degen klâr,
beide wîp unde man.
der wirt reit mit im dan
unde vuort den degen werd erkant
die rehten wege durch daz lânt.
si kâmen in kurzer zîte
von der enge an die wîte
in ein wol gebûwen lânt.
Meleranz sach al zehant
ein burc gên im glesten,
die schoensten unde die besten
die er mit ougen ie gesach.
ze sînem wirte er dô sprach
 <wirt, wie ist diu burc genant?>
dô sprach cursûn zehant
 <diu burc heizet terramunt.
er seit im an der selben stunt
daz der künec godonas
mit hûse ûf der bürge was
unde daz er dâ müeste strîtes pflegen .>
er sprach < vil ellens rîcher degen,
welt ir iwern lîp ernern,
sô sult ir iuch vil vaste wern.
mîn hêrre der ist sô gemuot,
er nimt keiner slahte guot
von iu, gesiget er iu an.
ir müezet iemer hie bestân
unde vil lasterlîchen leben:
des wil ich iu mîn triwe geben .>
Meleranz sprach an der stunt
 <vil lieber vriunt, nû tuo mir kunt,
ob im ein man gesiget an,
müest er dann die gevangen lâzen
oder wie würd ez umb die gestalt?>
er sprach < vil küener degen balt,
unde waer ein alsô saelic man
der im mit strît gesiget an,
dem müest er die gevangen geben
unde müest ouch sîner gnâden leben,
wan er müest von sîner hant
empfâhen sîn eigen lânt.
hêrre, ich wil iu mêre sagen:
würd er von ritters hant erslagen
der im het gesiget an,
der solt im daz lânt lâzen.
daz hât er alsô gelobt.
sîn herz in untugenden tobt,
er waent daz niendert lebe der man
der im müge gesigen an:
des wil er gar ân angest sîn.
nû wert iuch, lieber hêrre mîn.
Ich günde iu der êren baz
dann keinem man, geloubet daz,
den ich mit ougen ie gesach .>
Meleranz mit zühten sprach
 <ich wil mîn heil versuochen.
wil got mîns lebens geruochen,
sô mac ich wol vor im genesen.
sol sîn gewalt niht lânger wesen,
sô ist er vil schier gelegen.
ich hân mich gên im verwegen
daz ich in strîts niht wil erlân .>
mit diser rede si riten dan
vür die burc ûf den plân,
dâ si ein linden sâhen stân,
diu was schoene hôch unde breit.
Meleranz unde cursûn reit
gegen der linden sâzehant.
ein horn er dâ hangen vant.
Meleranz der wol geborn
sprach < waz betiutet diz horn?>
Cursûn tete im kunt.
er sprach < daz sult ir drîstunt
blâsen, küener wîgant.
der dôn tuot in die burc bekant
Daz ir der âventiur begert .>
von dem rosse stuont der degen wert
unde bant ez zeinem aste
mit dem zoume vaste.
sînen helm er abe bant.
daz horn nam er in die hant
unde blies daz ez lûte erdôz.
sîn kraft was unmazen grôz.
diu burc wart des dones vol.
der künec sprach < ich hoere wol,
man vordert mich ûf daz velt.
er vindet strîtes vollen gelt,
swer er ist der mîn dâ gert.
er wirt von mir wol gewert
strîtes unde ritterschaft .>
Meleranz der blies mit kraft
daz horn zem andern mâle.
dô nam niht lânger twâle
der grimmige godonas.
vil schiere er gewâfent was.
ze dem dritten mâl blies meleranz.
daz horn was schoen unde glânz
unde was ûz silber geworht.
Meleranz der unervorht,
Der vil werlîche gast,
sluoc daz horn daz ez zerbrast
an einen stein, der degen hêr.
er sprach < man blaest dich niht mê .>
ze sînem ros gienc er zehant,
von dem aste er ez bant:
dar ûf spranc der werde man.
von der linden reit er dan.
sînen helm er wider ûf bant.
Cursûn sprach ze im zehant
 <nû sagt mir, unverzagter man,
warumbe habt ir daz getân
daz ir zerbrochen habt daz horn?>
dô sprach der degen ûzerkorn
 <nû seht, daz wil ich iu sagen,
warumb ich hân daz horn zerslagen.
ich hân daz von iu vernomen,
alle die noch her sint komen
unde geblâsen habent daz horn,
die habent alle hie verlorn
den sig, sus habt ir mir gesagt.
ich sag iu, degen unverzagt,
warumbe ich ez zerbrochen hân.
gesig ich iwerm hêrren an,
sô muoz des hornes schal geligen.
sol er aber mir angesigen>
sprach der degen wol geborn,
 <sô heiz im ein ander horn
machen, ob erz welle hân .>
alsô sprach der werde man.
Der truhsaeze in âne sach,
in sînem herzen er des jach
er waer des muotes unverzagt.
sîn gebaer im wol behagt.
er sprach ze meleranze sân
 <hêrre, ich wil iuch einic lâzen,
ich wil ûf die burc rîten.
got lâz iuch wol gestrîten!
ich muoz den hêrren mîn gesehen.
ich wil iu mit der wârheit jehen
daz ich iu aller êren gan .>
 <got lôn iu> sprach der werde man.
 <ich triw iu alles guotes wol,
daz ich vil gerne dienen sol,
ob mir iemer kumt der tac
daz ich iu gedienen mac .>
er sprach < got lôn iu, werder man .>
ûf die burc reit er sân
dâ er sînen hêrren vant.
der het gewâfent sich zehant,
als er an den zîten
wolt ûf den plân durch strîten.
als er den truhsaezen sprach,
gên dem gienc er unde sprach
 <
Cursûn, wis gote willekomen.
ich hete gerne daz vernomen
waz dîn gewerft waere .>
dô saget er im diu maere
daz im was misselungen
unde daz in het betwungen
Meleranz der unverzeit
unde er sîne sicherheit
het von im empfangen,
unde wie ez was ergangen,
unde daz der unverzagte man
hielt bî der linden ûf dem plân
unde der küene wîgant
durch ritterschaft in daz lânt
waer komen: des wart der künec vrô.
ûf sîn ros saz er dô,
daz was wol verdecket.
ûf daz îser was gestrecket
ein samît grüen als ein gras.
mit golde er wol gebildet was.
sîn wâpenroc sîn kursît
was ein grüener samît,
von golde harte rîche.
dar ûf vil meisterlîche
härmîn arn wârn geströut.
sîn herze sich des strîtes vröut.
sîn schilt was grüener varwe gar,
dar ûf was ein härmîn ar
geslagen meisterlîche,
under ein buckel, diu was rîche,
von arâbischem golde,
als er selbe wolde,
diu buckelrîs gezieret,
edel steine drîn verwieret.
Als mir diu âventiure seit,
guldîn spangen, ze rehte breit,
wâren ûf den rant geslagen.
von rehter koste, hôrt ich sagen,
was gepruoft sîns helmes dach.
daz was sô grüen daz man des jach,
smâragd unde achmardî
waeren solher grüene vrî.
umb den helm ein krône lac
von golde, ob ich sô sprechen mac,
kein rîcherr helm wart nie gesehen.
man muost im grôzer koste jehen.
ein ar, der was härmîn,
was gebunden ûf den helm sîn.
der was gar kostlîche.
sus kam der ellens rîche
ûf den anger dâ der wîgant
den jungen meleranzen vant.
sîn sper was grüene gevar
sam diu andern wâfen gar.
mit hôhem muote kom er
geriten von der bürge her.
Dô er meleranzen sach,
in sînem herzen er des jach,
er gesaehe nie keinen man
dem sîn ritterschaft baz stüende an.
sus hielt der lobebaere,
reht als er gemâlet waere,
bî der linden mit ûf geworfem sper.
nû kam vermezzenlîchen her
gên im der künec godonas.
vil vrô er des strîtes was.
er vröut sich des gedingen,
er wând im solt gelingen,
als im ê dicke gelungen was.
an der zinn unde ûf dem palas
stuont rîter unde vrouwen,
die wolden gerne schouwen
waz von in beiden solt beschehen.
si begunden algemeine jehen
daz si nie gesâhen
verre noch nâhen
zwêne man sô kürlîch.
Meleranz der ellens rîch,
dô er den künec komen sach,
müezeclîch, im was niht gâch,
stapft er von der linden her
gên im mit ûf geworfem sper,
als er tjostieren wolde.
von gestein unde ouch von golde
was sîn wâpenkleit vil kostlîch.
Godonas der ellens rîch
sîn ros mit den sporn nam.
Meleranz tete ouch alsam.
in beiden was zesamen ger,
von rabîn sanden si diu sper.
dô wart diu tjost alsô geriten
von vaelieren gar vermiten.
ietweder des niht vergaz,
sîn tjoste er sô eben maz
als im diu ougen kunden spehen.
ein schoener tjost wart nie gesehen.
Die helde ellens rîche
trâfen gar gelîche
mit den spern dâ der schilt erwant,
daz die sprîzen von der hant
hôch ûf gên den lüften vlugen,
wan sich die schefte niht enbugen
die si beide brâhten dar.
des nam man von der bürge war.
ir ietweder kûm gesaz.
Meleranz des niht vergaz,
der warf sîn ros umb zehant.
alsam tete ouch der wîgant,
Godonas der künec rîch.
mit den swerten ritterlîch
randen si ein ander an,
die zwêne muotes rîche man.
dâ wart zerfüeret daz gras.
swaz der liehten bluomen was,
die liten ouch von treten nôt.
ir beider manheit daz gebôt
daz si erbeizten ûf den klê.
den rossen was von müede wê.
si heten diu ros dar zuo brâht
daz vil kleine was ir maht.
Alrêrst wart ritterlîch gestriten.
mit unverzagtlîchen siten
si ze samen trâten.
ich sag iu wie si tâten:
Godonas der küene degen
empfienc mit ungefüegen slegen
Meleranz den vrömden gast,
dar an vil lützel des gebrast
im gült der küene degen balt.
mit starken slegen ungezalt
galt er im swaz er im lêch,
daz er in dar an niht verzêch
ern gült im volleclîche,
der helt ellens rîche.
der schilt si beide wurden bar,
die erhiwen si gar
daz ir vil lützel ganz beleip.
der wirt den gast mit slegen treip
über den anger mit gewalt.
Meleranz der degen balt
der muoste vor im wîchen.
er sluoc sô krefteclîchen
ûf in slege ungezalt.
Meleranz der degen balt
mit schirmen allez vor im gienc.
den künec er verderben lie.
er gedâht < ich wil in huote stân
unde wil disen küenen man
lâzen vehten ûf mich.
wirt er müede, sô sol ich
in vil wênic ruowen lâzen .>
sus weich er alles vor im dan
mit schirmen vor im hin unde her.
under wîlen sô sluoc er
dem künec einen solhen slac
der vil wol ze staten lac.
der künec was sô manhaft
unde het ouch sô grôze kraft
daz er nam vast an slegen zuo.
Meleranz gedâht im duo
 <
Dirre man hât grôze kraft.
er nimt ouch zuo an ritterschaft
unde an krefteclîchen slegen.
ich wil den ellens rîchen degen
niemer sparn, ob ich kan .>
den wirt des lândes treip er dan
gên der linden über den plân.
dise zwêne küene man
alsô lânge vâhten hie,
unz si ir kraft gar verlie.
ez wert ir ritterlîcher strît
vil nâhen unz gên vesperzît.
dô si diu müede überwant,
Godonas der sprach zehant
ze meleranz dem werden man
 <helt, wir suln unser strîten lâzen,
unz wir geruowen, deist mîn rât.
unser ietweder des niht enhât
daz wir ze disen zîten
mit ein ander strîten.
diu müede hât uns gesiget an.
wir suln ruowen, werder man .>
Meleranz sprach < sô ruowe wir.
iwer slege die schadent mir
niht als klein als umb ein hâr.
ir nemt der mîn ouch wênic war:
dâ von sul wir ruowe hân .>
si giengen zuo der linden dan
unde sâzen in den schate zehant.
ietweder sîn helm abe bant.
ouch lôsten ûf diu härsenier
durch den luft die helde vier
erkuolten unde ruoten dâ.
der künec ze meleranze sâ
sprach < vil küener wîgant,
mir wart noch nie der man bekant
der sich sô lânge werte mîn.
ich wil durch die manheit dîn,
helt, dich geniezen lâzen.
wiltu werden mîn man
unde wiltu leisten mîn gebot?>
Meleranz sprach < nû enwelle got,
der êren waer iu gar ze vil.
vür wâr ich daz wol sprechen wil,
waer iu sô wol gelungen
daz ir mich hett betwungen,
ez waere dannoch missetân.
ê daz ich würde iwer man,
ich wolt den tôt ê willeclîch
lîden, degen ellens rîch.
welt ir die gevangen lâzen
unde iwer lânt von mir hân,
sô wil ich strîtes iuch verbern.
welt ir mich des niht gewern,
sô wert iuch, des wirt in nôt.
uns scheidet nieman dan der tôt.
daz ir habt mîn ze manne gert,
daz ist mir von iu gar unwert.
nû wert iuch, künnet ir iuch wern,
iuch mac anders niht ernern .>
Meleranz der degen vier
zôch wider ûf sîn härsenier.
Sînen helm er wider ûf bant.
Godonas was ouch zehant
bereit: dise zwêne man
die liefen aber ein ander an.
von der bürge man daz sach.
man unde wîp in des verjach,
der êrste strît waer ungelîch
dem andern: die held ellensrîch
die vâhten âne zageheit
als mir diu âventiure seit,
daz si an den stunden
sô starker slege begunden
daz alle die ez sâhen
mit gemeinem munde jâhen
daz ir êrste ritterschaft
gên dirre hete keine kraft.
ez bat man unde wîp
daz in got behuot ir lîp
unde si schiede ân den tôt.
si sâhen wol des waer in nôt,
wan si sô häzzelîchen striten
mit sô manlîchen siten
daz ez muoste scheiden
der tôt under in beiden.
Der künec was grimmeclîch gemuot.
Meleranz den degen guot
treip er mit gewalte dan
mit slegen, den vil werden man:
er liez in nie ze slage komen.
er wând er solt im haben benomen
den lîp unde al sîn êre.
nû kom den degen hêre
in sîn herze der gedanc,
swie er doch mit noeten ranc,
ob er dâ erstürbe,
daz ver leide verdürbe
sîns herzen amîe,
diu klâre tydomie.
Als er an die magt gedâhte,
ir minne im helfe brâhte.
ein solich kraft er gewan,
heten in bestanden vier man
die alle als vrum waern gewesen,
er waer vor in doch wol genesen,
alsô der was der mit im streit.
sîn ellen unde sîn manheit
wart dem künege schiere kunt.
er sluoc in an der selben stunt
daz er strûchen began.
sîn slege wâren sô getân
daz der künec godonas
ungerne dâ bî im was.
er mocht im niht entwîchen.
er wert sich degenlîchen;
Godonas der küene man
warf den schilt von im sân,
swaz im des was beliben ganz.
an den jungen meleranz
lief der degen lobesam.
daz swert in beide hende er nam
unde sluoc in ûf den helm sîn
daz die viures vunken gâben schîn
unde daz er strûchen began.
Meleranz der snelle man
verrihte sich des slages zehant.
an godonas den wîgant
lief er: dô wolt der küene man
von im sîn entwichen dan.
er mocht niht mê gestrîten.
nû het in an den zîten
Meleranz erreichet.
er sluoc im ungesmeichet
einen alsô starken slac
daz er vor im dâ nider lac.
der muotes unberoubet
erkloup im helm unde houbet
unde wunt in alsô sêre
daz er dar nâch niemer mêre
mohte wol gestrîten,
wan er an den zîten
sich dem tôde muost ergeben.
swenn der man niht mê sol leben,
Sô ist ez schier umb in ergân.
Meleranz dem werden man
was leit daz er in het erslagen.
er begund in von herzen klagen:
er stuont ob im unde sach in an.
er sprach < got weiz wol, werder man,
dîn lîp ist wol klaegelîch.
vür wâr du waere ellens rîch.
dîn tôt ist mir von herzen leit
durch dîn grôze manheit.
du waer der aller küenest man
des ich künde ie gewan.
man seit von dir maere
wie grôz dîn unfuor waere,
unde waer daz niht an dir gewesen,
sô waerestu vil wol genesen.
du hetest mich brâht in grôze nôt:
ich vorhte laster unde den tôt
von dîner hant empfâhen.
ich wart nie sô nâhen
überkomen mit strîte .>
nû gedâht er an der zîte
 <ich wil zuo der linden gân
dâ ich mîn ros gebunden hân,
unde wil nâch disem strît
rîten unz an die zît
daz ich reht ervinde
wie diss wirtes gesinde
wider mich gebâre.
weln si mich mit vâre
meinen ze disen zîten,
den mac ich niht gestrîten.
ich wil bîten ouch des wirtes mîn,
der tuot mir sîn triwe schîn,
bî dem ich hînt gewesen bin.
der helf mir durch sîn triwe hin .>
zuo der linden gienc er dan,
in den schate saz der küene man.
den helm er von im bant
unde daz härsenier zehant
durch den luft nâch dem strîte.
nû hôrt er an der zîte
in dem hûse weinen unde klagen.
daz ir hêrre was erslagen,
daz klagten si vil klägelîch.
beide arm unde rîch
huoben jaemerlîchen schal.
von der bürge her zetal
sach er daz volc gâhen.
dô kund im niht versmâhen,
sîn houbet wâfent er zehant.
sînn helm er wider ûf bant.
Ûf sîn ros saz er.
nû gâhte vor den andern her
Cursûn, der triwe man,
zuo dem rîter ûf den plân.
er sprach < vil lieber hêrre mîn,
ir sult niht lânger hie sîn.
wol dan gên der klûse.
ir sult in mînem hûse
belîbn unz wir den künec begraben,
unde sult iuch rehte wol gehaben.
daz habt ûf den triwen mîn,
ir müezt hie lândes hêrre sîn.
iur hant hât iu ditz lânt erstriten .>
gegen der klûs si balde riten.
den künec si liezen ûf dem plân.
über den îlten sîne man
unde klagten in vil klägelîche.
ouch sprâchen sumelîche
 <vür wâr wir solden disen man
von dem lânt niht lebende lâzen
der uns den hêrren hât erslagen.
welle wir im daz vertragen,
des habe wir iemer schande,
kumt er sus von dem lânde .>
dô sprach under in ein vrumer man
 <er hât ez nôtwerende getân:
mîn hêrre wolt in gelestert hân,
als er vil manegen hât getân.
des wolt er im niht vertragen.
er hât in vrümeclîch erslagen.
er ist vür baz ein vrumer man.
dar zuo ich des gesworn hân,
des enwolt mich niht erlân
der künec durch sînen übermuot,
kaem her în ein rîter guot,
er müest in mit strît bestân:
der im den sig behabet an,
daz wir dem waeren undertân
unde im dienten eigenlîch.
er wânt daz niendert sîn gelîch
lept an manheit unde an kraft
der an im würde sigehaft.
mînes eides brich ich niht.
swaz halt mir dâ von geschiht,
ich wil den vil werden man
iemer gern ze hêrren hân,
des herze solher manheit pfligt
daz er im hât angesigt .>
dô sprach ein andr < ich wil des jehen,
mînem hêrren ist vil reht geschehen.
der wolde nieman vür lâzen,
ern wolde im gewinnen an
den lîp unde al sîn êre.
wâ hôrtet ir ie mêre
die unfuoge die er dô begie
daz er nieman durch sîn lânt lie
der ritters namen möhte hân
ern müeste in mit strît bestân?
 (wie stuont daz mînem hêrren an?)
Swem er den sig an erstreit,
dem tete er diu herzenleit
daz er gerner waer tôt gewesen
dann daz er waere genesen .>
dâ bî ein ander sprach
der sînen tôt ungerne sach,
 <er was doch unser hêrre.
seht ob iu daz iht werre
daz wir in verlorn hân.
swaz er uns halt hât getân,
ich wil des mit der wârheit jehen,
wolt wir unser triwe an sehen,
sô solt wir im sîn niht vertragen
der uns den hêrren hât erslagen .>
ein hôher man dô sprach
 <ir hêrren, lât iu niht ze gâch.
ich wil iu waerlîchen sagen
der den künec hât erslagen,
der ist vürbaz ein küener helt.
Cursûn dem degen ûzerwelt
dem hât er ouch gesiget an.
ich weiz wol daz der küene man
im mit triwen bî gestât.
durch niemans vorhte er daz lât,
swer den rîter slahen wil,
der darf in suochen niht ze vil.
er vindet in datz der klûse
in cursûnes hûse,
der rîtet mit im ûf dem wege
unde wil in bringen in sîn pflege
unde wil im den lîp ernern
unde wil in vor gewalt erwern.
daz ist sîn reht, er ist sîn man:
daz erstreit er im an
daz er sich muoste im ergeben.
darumbe liez er in leben .>
sumlîche woltn im jagen nâch,
sumlîchen was ouch niht ze gâch.
Sus wert lâng under in der strît.
nû was ouch an der selben zît
Meleranz zuo der klûse komen
mit cursûn: ich hân vernomen,
er hiez des ritters schône pflegen.
er seit in daz der werde degen
den künec het ritterlîch erslagen.
er begunde al den sînen sagen
daz si im schüefen guot gemach.
swaz er gebôt daz geschach.
er bevalh in sîner wirtîn
unde der lieben tohter sîn,
daz si sîn naemen mit triwen war.
daz tâten si ân alle vâr.
man vuort in ûf den palas.
vil snelle er entwâpent was.
nû wart dem degen schier bereit
ein bat nâch sîner arbeit.
dô sich gebatt der degen klâr,
man brâht im rîchiu kleider dar,
diu legt an sich der werde man.
ûf den palas gienc er dan
dâ er den tisch gerihtet vant.
der wirt sazt in al zehant
ze sîner tohter der maget.
man pflac des heldes unverzaget
vil wol mit reiner spîse.
der wirt der was wîse:
guoter handelunge in niht verdrôz.
vil wol er des sît genôz.
dô man des ezzens verpflac,
dô het ein ende ouch der tac.
man huop die tisch von in zehant.
der wirt gienc vür den wîgant.
er sprach zuo dem werden man
 <hêrre, ir sult slâfen gân
unde ruot nâch iwerr arbeit .>
der bete was er im bereit,
wan im was gemaches nôt.
der wirt den vrouwen daz gebôt
daz si ze nachte giengen.
si tâtenz: dô si empfiengen
guot nacht von dem werden man,
der wirt vuort den rîter dan
dâ im gebrüevet was gemach.
zuo im er mit zühten sprach
 <nû habt gemach, hêrre mîn .>
beide môrâz unde wîn
brâht man ze slâftrinken dar.
Meleranz der degen klâr
tranc, der wirt gienc von dan.
guot nacht nam er zem werden man.
man nam von im sîn gewant.
er legt sich nider al zehant,
wan im was gemaches nôt.
diu grôze müed im daz gebôt
daz der helt dô vil schier entslief.
nieman umb in redet noch rief:
daz verbôt der bescheiden wirt,
der ouch selbe niht verbirt
ern gienge dâ er gemach vant,
unde legt ouch sich zehant.
männeclîch vuor an sîn gemach.
des morgens dô der tac ûf brach,
dô lac der wirt niht lânger nider.
er wolt gên terramunt wider
ze sînes herrn bivilde rîten.
nû was ouch an den zîten
Meleranz ûf gestân
unde was ûf den hof gegân.
er west vil wol daz der wirt
durch sîn triwe niht verbirt
ern rite dâ man den künec rîche
bestatte lobelîche.
Nû suochte hilfe unde rât
Meleranz der sînen wirt bat
er solt im hilf unde rât geben:
er wolt nâch sîner lêre leben.
sît im der sige waer benant
an godonas dem wîgant,
weder er im riete rîten dan
oder ob er solt dâ bestân:
swaz er im riete er waers bereit.
 <vil werder helt unverzeit>
sprach der sigehafte meleranz,
 <iwer triwe ist staete unde ganz.
nû râtet mir wie ich gevar .>
 <dâ sult ir, werder degen klâr,
belîben hie unz ich besehe
wes man iu in dem lânde jehe:
die wîle sult ir bîten.
ich kum in kurzen zîten
unde sag iu diu rehten maere .>
Meleranz der lobebaere
sprach < sô ervart mir, werder man,
ob man mir welle ledic lâzen
die godonas dâ het erstriten
mit unverzagtlîchen siten.
ob man mir lâzen welle die,
des wil ich gerne beiten hie,
wan ez der werde godonas
gelobt dô er bî leben was:
swer die aventiur erstrite,
daz im lânt unde liute volgten mite.
welle man mir leisten daz,
vil werder degen valsches laz,
daz sult ir mich wizzen lâzen,
wan ich die âventiure hân
dem werden künec an erstriten,
sô sult ir des die hêrren biten
daz si si lâzen durch mîn bete.
tuot man des niht, an der stete
wil ich von hinne rîten.
wes möht ich lânger bîten?
Daz ervart mir, tugenthafter man.
ir habt sô wol an mir getân
daz ich iu iemer dienen sol .>
er sprach < hêrre, habt vür vol
den triwen armen dienest mîn.
ir sult hie lândes hêrre sîn:
des habent die hoehsten alle gesworn.
mînen dienst hân ich niht verlorn,
ob ich gên iu gewinn daz heil.
ir habt hôher êren teil
erstriten unde diz lânt:
daz muoz dienen iwerr hant.
hêrre mîn, ir sult hie bîten.
ich kum in kurzen zîten
unde sage iu bî mîner wârheit,
ez sî liep oder leit
etlîchen den genôzen mîn,
ir müezt hie lândes hêrre sîn .>
der wirt vuort in besunderlîch.
er sprach < degen ellens rîch,
nû lât minn dienst umb iuch bejagen
daz ir mir geruochet sagen
iwern namen unde iwer art.
dâ sît ir lasters an bewart,
wan ichs durch guot gefrâget hân .>
Meleranz lachen began.
Er weste wol an der stete
warumb der wirt die vrâge tete.
er sprach < daz wil ich iu sagen
unde die wârheit niht verdagen.
ich bin geborn von vrancrîch.
Lenseyges der künec rîch
der ist vür wâr der vater mîn.
Olimpîâ diu künegîn
diu ist mîn muoter waerlîch.
Artûs der werde künec rîch
der ie in küneges êren schein,
der ist mîn rehter oehein:
er tregt der werdekeite kranz.
sô heiz ich selbe meleranz .>
der wirt wart von herzen vrô.
 <vil lieber hêrre> sprach er dô,
 <mich hât got vil wol gewert
eins hêrren als mîn herze gert .>
er sprach < hêrre, nû habt gemach .>
er wart vrô; im was vil gâch,
er reit gegen terramunt.
nû was ouch an der selben stunt
der lântliut vil zesamen komen
die des küneges tôt vernomen
heten: die komen alle dar.
man besant ouch die vürsten gar
die dâ gehôrten zuo dem lânde,
die küenen wîgande:
den tete man kunt diu maere
daz der künec erslagen waere.
man bat si al gelîche,
arme unde dar zuo rîche,
daz si kaemen ze terramunt,
ob in diu maere würden kunt.
si kâmen al gemeine dar,
iedoch was diu groeste schar
der hoehsten von dem rîche,
daz wizzet waerlîche,
bî dem künec gewesen dâ
dô er den lîp verlôs . iesâ
kam geriten an der stunt
ûf die burc ze terramunt
Cursûn der ellens rîche.
die besten al gelîche
wârn bî dem künec godonas.
in ein münster der getragen was
unde ûf ein bâre gemachet.
ob im wart niht gelachet,
swie ungezogen er waere.
sîn tôt was klagebaere,
er was ein der küenest man
der ritters namen ie gewan.
Nû was ouch cursûn dar komen.
dô si daz hâten vernomen,
die hoehsten gên im giengen.
etlîche in wol empfiengen,
etlîche truogen im ouch haz,
umb anders niht wan umbe daz
daz er den rîter het ernert,
sich selben ungetôt erwert.
den haz den aht er kleine.
si muostn in algemeine
widersitzen, wan er der tiurest was
den der künec godonas
het in sînem rîche,
daz wizzet waerlîche,
an vriunden unde an manheit.
etlîchen was sîn êre leit
durch daz er sô biderbe was.
über den künec godonas
gieng er unde sprach zehant
 <ouch, tiurlîcher gîgant,
daz dîn lîp noch vûlen sol.
du hetest noch gelept wol,
wan daz grôzer übermuot
dicke den liuten schaden tuot.
alsô ist ouch dir geschehen.
ich wil dir mit der wârheit jehen,
du waer ein helt unervorht,
het dich dîn hôhvart niht verworht
unde dîn gewalt den du hâst getân
an vrouwen unde an manegem man.
des wolt dir got niht mê vertragen.
dîn lîp waer iemer wol ze klagen,
hetestu gehabet rehte tugent.
nû riwet mich dîn klâre jugent .>
Dô der klage vil geschach,
zuo den besten er dô sprach
 <ir herrn, ich mac des niht verdagen:
ich wil iu ein botschaft sagen
die mich der helt iu sagen bat
der gester hie gesiget hât
unde der ouch mich ân mînen danc
mit rehter ritterschaft betwanc
daz ich im sicherheit muost geben.
dâ mite kouft ich dô mîn leben
von dem tugenthaften man:
aller êren ich im gan.
er hiez iuch alle gelîche
arme unde rîche
beide manen unde ouch biten,
sît er hât die âventiur erstriten,
daz man im leist daz wart gelopt.
taet wir des niht, daz waer getopt,
sît wir darumbe haben gesworn.
ich rât iu helden ûzerkorn,
wir leisten des uns swern bat
mîn hêrre, daz ist niht missetât.
wir mugen disen werden man
alle gern ze hêrren hân:
er ist eins edeln küneges kint.
alle die in disem lânde sint,
die mugen des iemer wesen vrô
daz ez komen ist alsô,
sît unser hêrre niht solde leben,
daz uns got hât gegeben
ein hêrren von sô hôher art.
wir sîn vor laster wol bewart
mit im, er ist ein edel man:
vür wâr ich daz vernomen hân .>
Si sprâchen al gelîche,
arme unde ouch rîche,
 <her truhsaeze, ir sult uns sagen
unde die wârheit niht verdagen,
wer er von gebürte sî.
ist der degen valsches vrî
von sô hôher art geborn
daz unser prîs niht sî verlorn
an im, ob wirn ze hêrren nemen,
sô sol uns des vil wol gezemen
daz wir leisten des wir haben gesworn.
ist ab er sô swacher art geborn,
sô sul wir sîn ze herrn embern:
sô endarf er des niht gern,
daz wir im werden undertân.
swaz wir gevangen liute hân,
die nem er zuo im alle
unde var er mit gevalle
hin von unserm lânde:
daz zimt wol dem wîgande .>
Cursûn sprach < ich sag iu daz,
wir mugen uns niht geherren baz,
daz wizzet sicherlîche.
des künegs sun von vrancrîche
ist der degen lobebaere.
Artûs der britanjaere
ist sîn oeheim sunder wân.
wir mugen in gern ze hêrren hân .>
der rede wurdens alle vrô
unde sprâchen algemeine dô
 <unde ist diu rede ein wârheit,
als ir uns habt geseit,
sô wellen wir den werden man
vil gern ze einem hêrren hân .>
der truhsaeze sprach zehant
 <des sî mîn houbet iwer pfant
daz ich iu niht gelogen hân.
ich sag iu daz der werde man
ist edel unde wol gezogen.
wir sîn an im vil unbetrogen.
er ist der aller tiurest man
des ich künde ie gewan.
er treit der wirdekeite kranz:
er ist geheizen meleranz .>
Des wurden si dô alle vrô.
die herrn berieten sich dô
daz si den vil werden man
an sîm gemache wolden lâzen
ze der klûse unz der künec rîch
wurd bestatet wirdeclîch.
dâ griffen si vil balde zuo.
die lântliut wâren alle nuo
komen die dar wolden komen.
als ich daz maere hân vernomen,
lânger wart dô niht gespart:
der künec vil schôn bestatet wart.
dô daz nû geschehen was
daz der künec godonas
was begraben, al zehant
nâch meleranze wart gesant:
den wolden si ze hêrren nemen.
des mohte si vil wol gezemen,
wan ez alsô gelobet was:
swer den künec godonas
slüeg, der solt dâ hêrre
nâhen unde verre
sîn über al daz künecrîche.
des heten alle gelîche
dem künec godonas gesworn.
ez wând der degen ûzerkorn
daz niender lebet kein man
der im möht gesigen an.
daz was ein starker übermuot.
ez was nie rîter sô guot
in allen künecrîchen
man vünd doch sîn gelîchen
An tugenden unde an manheit.
hôhvart diu ist gote vil leit,
die nidert er unde hoeht die guoten
unde die rehte gemuoten.
daz wart wol schîn an godonas
der übel unde hôhvertic was.
er was unbarmherzîc gar.
er lept in grimme sîniu jâr:
dâ von verlôs er daz leben.
im wolde got niht lânger geben
vrist, er hete sich verworht,
wan er got nit envorht.
ûf übeltât stuont al sîn sin:
dâ von verhengt got über in
daz in sluoc meleranz.
des gedinge was gên got vil ganz
daz er niht lieze underwegen.
in mint der ellens rîche degen
in sînem herzen tougenlîch:
dâ von wart er êren rîch.
Nâch dem tugentrîchen man
riten gên der klûse dan
die werden al gelîche.
den degen ellens rîche
vuorten si gên terramunt
unde erwelten in an der stunt
ze künege unde ze hêrren dâ.
dô daz geschach, dar nâch iesâ
lêch der degen werd erkant
beide bürge unde lânt
den die ez von im solden hân.
dô daz allez wart getân,
daz si alle ir lêhn empfiengen,
vür den künec si alle giengen
unde swuoren hulde al gelîch.
dô gebôt in der künec rîch
daz si daz lânt rihten,
ebenten unde slihten
swaz unrehtes dar inne was.
ez wart der künec godonas
vil schiere dâ verklaget.
Meleranz der unverzaget
liebte sich den liuten sô
daz si sîn ze hêrren wâren vrô.
Godonas was rîche:
der hete waerlîche
ûf dem hûs ze terramunt,
als mir daz maer ist worden kunt,
manic grôze rîcheit
lânge dâ ze samen geleit.
einen grôzen hort er dâ vant:
den teilt alsô sîn milte hant
daz im sîn nihtes niht bestuont.
uns tuot diu âventiure kunt
daz der êren rîche
gap alsô milteclîche
als er niht lânger wolde leben.
 <disen künec hât uns got gegeben>
sprâchens al gelîche dô.
si wâren sîn ze hêrren vrô.
Meleranz der degen klâr
hiez im die gevangen schar
ledeclîchen bringen dar,
swaz ir was gemeine gar,
beide rîter unde vrouwen.
er wolde gerne schouwen
wie man ir haete gepflegen.
nû sach der ellens rîche degen
an in grôzen unrât,
an dem lîbe unde an der wât.
ir wâren wol sehs hundert,
die wâren alle gesundert
in dem lânde hie unde dâ.
ich waen ieman anderswâ
sô kumberhafte liute vant,
ie zwelf an einer ketenen bant,
die muosten kumberlîchen leben.
ie zwelfen was ein meister geben
die ir pflegen solden.
swaz si ezzen wolden,
daz wart in durch got gegeben.
si muosten kumberlîchen leben
unde ouch arbeiten vil,
als ich iuch bescheiden wil.
man kunde si niht schône haben:
si muosten würken in den graben
in den starken banden,
daz wart in sêr enblânden,
stein brechen unde houwen.
swaz man solde bouwen
dem künec, daz muosten si durch nôt
würken sô manz in gebôt.
Nû hoert ouch von der vrouwen leben:
den was gemaches niht gegeben.
der wârn vier hundert oder mê,
etlîche gar von arte hêr:
die muosten würken al gelîch
unde sich betrâgen aermiclîch.
si muosten zallen stunden
würken swaz si kunden,
beide nacht unde tac.
anders niht was ir bejac
wan daz si sich kûm ernerten
unde des hungers sich erwerten.
die ungefuog tete er an in
durch den grôzen gewin,
der ungezogen godonas
der ie künec des lândes was.
des wolt im got niht mêre
gestaten, wan er sîn êre
verlôs den lîp unde ouch daz guot.
daz kam von sînem übermuot.
daz wolt im got niht mê vertragen.
sîn tôt der waere wol ze klagen,
waer er bescheiden gewesen:
sô waer vil wol, waer er genesen,
wan er reht ein degen was
...als ich dâ vor hân gedâht,
die gevangen wurden alle brâht
in die stat ze terramunt
vür den künec in kurzer stunt.
dô diu jaemerlîche schar
was komen vür den künec dar
unde er ir kumber reht ersach,
daz erbarmt in sêr unde sprach
 <owê waz hât dirre man
an disen liuten getân?
daz er die verderbet hât,
daz was ein grôziu missetât:
ûf mîn triwe ich daz nim.
daz was ein unfuog an im
unde ein grôziu missetât
daz er die guoten liute hât
alsô gehandelt âne nôt.
vür wâr man solde sînen tôt
wol klagen, het der werde man
der unfuoge niht getân:
Sô waer sîn tôt wol klägelîch .>
nû gebôt der werde künec rîch
daz man ir schône naeme wâr,
der rîter unde der vrouwen gar.
er hiez ir pflegen schône.
nâch wirdeclîchem lône
kund der helt wol strîten.
in vil kurzen zîten
wurdens nâch ir arbeit
schôn gebatt unde wol gekleit.
Meleranz der werde degen
hiez ir alsô schône pflegen
daz si jâhen al gelîch,
si hete got von himelrich
von grôzen noeten erlost:
si heten nû ze vröuden trôst.
alsô hiez ir der werde degen
in vier wochen schône pflegen
unde hiez in schaffen guot gemach.
swaz er gebôt daz geschach.
die vil kumberhafte schar
die brâhte man ze mache gar.
Nû het der küene wîgant
sînen boten gesant
dem starken risen pûlaz
unde het im ouch emboten daz
wie allez sîn dinc was komen.
dô er daz het vernomen,
des wart er von herzen vrô.
der bote sprach ze dem risen dô
 <iu enbiut der künec rîch
sînen dienest vlîzeclîch.
welt ir nâch sînem willen leben,
er wil iu lîhen unde geben.
mîn hêrre wil iuch gesehen .>
der rise sprach < daz sol beschehen .>
 <hêrre, sô bringet mit iu dar
die gevangen unde die maget klâr
die iu mîn hêrre bevolhen hât.
iur genôze hinder iu niht lât:
ir sult zuo im komen.
ich hân daz wol vernomen,
iuch wil der künec rîche
behûsen wirdeclîche .>
Des wart der rise von herzen vrô.
gên hove huoben si sich dô.
si komen in vil kurzer stunt
zuo dem künec gên terramunt
unde brâhten vür den künec dar
die zwelf rîter unde die maget klâr
die in der künec behalten hiez.
der künec dô des niht enliez,
dô si vür in kâmen gegangen,
si wurden wol empfangen
von dem künec rîche
unde von den rittern al gelîche.
des genâdten si mit zühten dô.
si wâren des von herzen vrô
daz er dâ hêrre worden was,
unde daz der übel godonas
vil wênic wart von in geklagt.
als mir diu âventiure sagt,
der künec mit guoten witzen
bat si alle nider sitzen.
Meleranz der werde man
sazt die maget wol getân
zuo im an sîn sîten.
an den selben zîten
bat er die rîter al gelîch
nider sitzen zühteclîch.
dô si nû wârn gesezzen,
dô wart des niht vergezzen,
des küneges schenke der truoc dar
unde manic juncherre klâr
môrâz klâret unde wîn.
die koepfe wâren guldîn.
Dô si getrunken al gelîch,
dô sprach der künec zühteclîch
zuo dem risen pûlaz
 <hêrre, lât mich wizzen daz,
ob ir geruochet bî mir sîn.
allez daz dâ heizet mîn,
daz sî mit iu gemeine.
vil gern ich iu bescheine
daz ich iuch gerne bî mir hân .>
alsô sprach der werde man.
 <ich wil iuch iemer rîchen,
daz wizzet sicherlîchen .>
ûf stuont der rise unde sprach dô
 <hêrre mîn, wir sîn des vrô
daz wir iu dienen, werder man.
wir wellen gern bî iu bestân .>
des wart der künec vil vrô.
mit rât behûset er si sô
hinz der vesten klûse
dâ der truhsaez was mit hûse:
den behûst er an der stunt
ûf die burc ze terramunt
unde bevalh im daz lânt.
dô der degen werd erkant
het besazt sîn veste,
die ellenden geste
er ân alle schande
sant heim ze dem lânde
von dan si wâren komen.
swaz in het genomen
der ungemuote godonas,
harnasch ros od swaz ez was,
daz wart in al vergolden wol.
ir herze daz wart vröuden vol
daz si heim solden varn.
 <hêrre got müez in bewarn
unde beschirm im sînen werden lîp
 (des bat man unde wîp)
der uns von nôt erloeset hât .>
si nâmen urloup an der stat,
man unde wîp, vil zühteclîche
von dem künec rîche.
der künec bat si got bewarn.
man sach si vroelîchen varn
von des küneges lânde
vil gar ân alle schande.
Die ir vrouwe het gesant
gên britanjen in daz lânt
zuo dem künec artûs
nâch einem kempfen in sîn hûs,
die behielt er bî im dâ.
mit der wolt er rîten sâ
gên dem lânt ze karedonas
dâ ir vrouwe inne was.
Meleranz der werde degen
hiez der juncfroun schône pflegen,
unz der degen wart bereit.
nieman er sîn geverte seit.
er bat die juncfrowen klâr
daz si ouch verswige gar:
daz lobet si unde was vil vrô.
ze der vart bereit er sich dô.
im hiez der degen unverzeit
nâch sînem willen wâpenkleit
bereiten vil kostlîche,
tiure unde dar zuo rîche.
einen pfellel gelwer dann ein gluot,
drûz hiez der degen hôchgemuot
im bereiten in vil kurzer zît
wâfenroc unde kursît
unde ein decke rîche.
sîn schilt was kostlîche
gebrüevet âne missewende.
nâch der triwe zwuo hende
wâren ûf den schilt geslagen.
von rîcher koste, hôrt ich sagen,
gebunden ûf den helm sîn
zwên arme die kostlîchen schîn
gâben von grôzer rîcheit.
dô ez nû allez was bereit
des er bedorft ze sîner vart,
dô wart niht lânger ûf gespart:
Meleranz der britûn
nam den truhsaezen cursûn
unde vuort in sunderlîchen dan.
er sprach ze im < vil werder man,
lâz dir mîn êr bevolhen sîn.
iemer durch den willen mîn
sô soltu mîn reise verdagen.
ich wil dir mîn geverte sagen:
ich muoz in kurzen zîten
mit der juncfrowen rîten
ze karodonas in daz lânt.
diu künegîn hât si gesant
hinz mînem oeheim artûs
nâch einem rîter in sîn hûs
der si durch sîn êre wert
unde si vor gewalte nert.
dô si mir daz het gesaget,
dô liez ich die werden maget
gên britanje niht rîten.
ich lobet ir an den zîten,
sô ich hie mit godonas gestrite,
daz ich danne mit ir rite
ze karedonas in daz lânt.
dar wil ich rîten al zehant,
wan ich ez alsô gelobet hân:
ich enmac der reis niht abe gân .>
Der truhsaez sprach < vil werder degen,
got müez iwer êren pflegen.
mir ist iwer reise leit.
ich lobe iu mit rehter wârheit,
iwer êren wirt hie wol gepflegen.
got behüet iuch, werder degen,
unde geb iu saeld unde êre.
ir durft niht sorgen mêre
her wider heim in iwer lânt,
ûzerwelter wîgant.
ir sult niht lânge ûz sîn.
ich sag iu, lieber hêrre mîn,
sît ir ze lâng, daz ist niht guot:
daz lântvolc würde ungemuot,
si waenent si haben iuch verlorn .>
dô sprach der helt ûzerkorn
 <sô soltu in sagen daz
daz si daz lâzen âne haz
daz ich ze disen zîten
muoz von in rîten:
ich kum her wider in kurzer zît,
ist daz mir got gelücke gît .>
Alsô schiet er von dan
mit der meide wol getân.
er hiez an den zîten
Cursûn mit im rîten.
ze zwein knaben er dô sprach
 <bringt mir mîn harnasch her nâch,
ros schilt unde mîn sper .>
mit der meide reit er
von der burc ze terramunt.
sîn reise tete er nieman kunt
wan cursûn dem werden man.
alsô schiet er dan,
zuo der verte was im gâch.
sîn knaben brâhten im hin nâch
sîn harnasch schilt unde sper.
daz was sîn will: dô erbeizt er
von dem pferde ûf daz lânt
unde wâfente sich zehant.
dô der degen unverzeit
was komen in sîn wâpenkleit,
Dô stuont er ûf unde sprach zehant
 <
Cursûn, mir ist wol bekant
daz du ganze triwe hâst
unde dich niht verdringen lâst
von dînen triwen, werder man.
ich hân mich gar an dich gelân:
nû pflig wol der êren mîn.
got müezestu bevolhen sîn .>
Cursûn sprach an der stunt
 <got send iuch wider wol gesunt
unde lâz iuch saeleclîch gevarn.
iwer êre wil ich wol bewarn:
daz habt ûf den triwen mîn.
got müezet ir bevolhen sîn .>
Meleranz der werde degen
empfienc den urloubes segen
von sînen knaben ûf dem plân.
hin reit der tugenthafte man,
Meleranz der britûn.
die knaben unde cursûn
riten wider ûf terramunt.
Meleranz reit an der stunt
mit sîner juncfrowen dan,
der junge hôchgelobte man,
gegen dem lânt ze karedonas.
wie lâng er under wegen was,
des weiz ich niht die wârheit.
diu âventiure mir daz seit
Daz der degen unverzagt
er unde diu minneclîche magt
von terrandes strîchen dar,
ob diu âventiur ist wâr,
vierzehen tage volleclîch,
daz der rîter lobelîch
die zît vil lützel ruowe pflac.
niwan er des nachtes lac
mit der juncfrowen sîn.
als im kom des tages schîn,
sô muost er sîn ruowe lâzen,
unde muost aber strîchen dan.
wâ er des nachtes waere,
daz würd ein lângez maere,
sold ich daz sunderlîchen sagen.
nû muoz ich ez durch daz verdagen
daz der rede iht werde ze vil.
er kom, als ich iu sagen wil,
in vierzehen tagen dar
mit der meide wol gevar
ze karedonas in daz lânt,
gên einer burc, diu was genant
Belfortemunt diu veste,
aller bürge beste.
dô si kâmen in daz lânt,
Meleranz der wîgant
daz lânt begunde schouwen.
daz was wol erbouwen
unde was eben als ein hant.
Meleranz der wîgant
vrâgt die maget maere
ob ir iht kunt waere
wes daz lânt möhte sîn.
si sprach < daz ist der vrouwen mîn:
wir sîn ze karedonas.
mîner vrouwen palas
sehen wir schiere, hêrre mîn.
mîner vrouwen swaere pîn
sol nû schier nemen ende.
von iwerr werden hende
sul wir sorgen werden erlôst.
ich hân ze iwerr manheit trôst
daz ir uns rechet an dem man
der uns vil leides hât getân
unde der uns nimt ein rîchez lânt .>
dem rîter sagte si zehant
wie ir hêrre wart erslagen.
si sprach < hêrre, ich muoz iu klagen
über den ungetriwen man
der uns noch tuot unde hât getân
grôzez herzenleit vil,
als ich iu nû sagen wil.
ez het mîn hêrre ein rîchez lânt,
daz ist trefferîn genant
unde stoezet an die heidenschaft.
dâ hât uns mit gewaltes kraft
ein künec von gescheiden.
hêrre, der ist ein heiden
unde ist geheizen verangôz.
sîn gewalt der ist grôz.
der vil ungetriwe man
hât uns leides vil getân.
mîn hêrre im holdez herze truoc.
an guoten triwen er in sluoc
der künec von soboreste.
mîn hêrre des niht enweste
daz er in mit valsche meinte,
als er im wol bescheinte.
mîn hêrre was gediens genant.
gên trefferîn in daz lânt
was er von karedonas geriten.
dâ wolt er nâch sînen siten
kurzwîle gehabt hân,
als er ofte hât getân.
des wart der heiden inne.
mit allem sînem sinne
trahte er mînes hêrren schaden.
mîn hêrre der het in geladen
zuo der kurzwîle sîn
in daz lânt ze trefferîn.
dar kam er an der selben stunt.
dô im wart daz maere kunt,
mîn hêrre hiez sîn pflegen wol,
als man rîcher künege sol.
Er was sîner künfte vrô.
si beide bereitten sich dô
daz sie wolden rîten jagen.
des morgens dô ez begunde tagen,
dô was mîn hêrre bereit.
er reit ûz an daz gejeit,
mit im der künec verangôz:
der tete dâ ein mort grôz.
dô si kâmen in den walt,
vil manic küener degen balt
mit mînem hêrren was geriten.
nû het der heiden niht vermiten,
er het wol vünf hundert man,
die heten alle harnasch an,
geleget in ein hâlschar.
des wart mîn hêrre niht gewar.
dem heiden was der walt kunt,
der het die sînen an der stunt
dâ bî in den walt geleit
dâ mîn hêrre ze allen zîten jeit
reht bî sîner viwerstat,
daz sîn niemer würde rât.
waz er uns vröuden hât benomen!
dô si dar beide wâren komen,
ûf einen bühel enwischt er.
dô der hirz solt vliehen her,
ze mînem hêrren der heiden gienc.
dise rede er niht enlie:
er sprach « her künec, trefferîn
daz solde billîch wesen mîn . »
mîn hêrre sach den heiden an,
er sprach « den schimpf sult ir lâzen.
daz lânt liez mir der vater mîn,
ez sol ouch mîn ze rehte sîn
unde ich sol sîn billîch pflegen . »
der heiden sprach « êst mir gelegen:
dâ von wil ich ez haben mir . »
mîn hêrre sprach « jâ schimpfet ir.
lât iwern schimpf umb diz lânt . »
von im gienc er sâzehant
unde blies ein horn drîstunt.
dô daz wart den sînen kunt,
die kâmen ûz der huot gerant.
mîn hêrre der wart sâzehant
unde die sînen gar erslagen.
daz mort solt al diu welt klagen.
mîn vrouwe diu küneginne was
in dem lânt ze karedonas,
dô mîn hêrre den lîp verlôs.
von sînem tôde si erkôs
den tôt mit jaemerlîcher klage.
nû geloubet, hêrre, daz ich iu sage:
dô wart verweist daz kindelîn
diu nû muoz mîn vrouwe sîn:
diu hât einen schoenen lîp.
der marschalc unde sîn wîp
habent si lieplîch erzogen,
an werder vuore niht betrogen.
Dô der künec vorangôz
gefrumte ditze mort grôz,
dar nâch betwanc er zehant
Trefferîn daz guote lânt.
hêrre, daz hât er uns genomen.
nû welt ir ze helfe komen
mîner vrouwen, des habt ir êre.
ich wil iu sagen mêre:
der vil ungetriwe man,
swie vil er leides habe getân
mîner vrouwen, des genüegt in niht.
ich sag iu, hêrre, wes er giht:
er wil mîn vrouwen twingen
daz si muoz mit im dingen
unde daz si im den zins gebe,
al die wîle daz si lebe,
von ir vrîem lânde.
daz laster unde die schande
hât er uns geleget an.
der vil ungetriwe man
suocht uns alle jâr mit her.
dâ gegen richt wir uns ze wer,
sô wir aller beste megen.
wir haben manegen werden degen
von sînen schulden verlorn.
sô küener man wart nie geborn
als er ist, geloubet daz:
er tregt gên uns grôzen haz .>
Dô si im het alsô gesagt,
dô sprach der rîter zuo der magt
 <hât mîn vrouwe nieman der si wer,
sô er kumt mit sînem her,
der im gebe ritterschaft?>
si sprach < wir heten grôze kraft
sarjande schützen rîter vil:
vür wâr ich iu daz sagen wil.
daz werde ellenthafte her
daz wir gegen im heten ze wer,
die sint aller meist erstorben
unde werlîch verdorben.
wir müezen kumberlîchen leben.
nû hât mîn vrouwe daz vür geben
si gewinne wol einen man,
swer dem mit kampf gesiget an,
si well im zinsen ir eigen lânt:
sî aber daz gesige sîn hant,
daz man der lieben vrouwen mîn
wider gebe trefferîn
unde daz si iemer mêre
habe vride unde êre.
dô daz mîn vrouwe het gelobt,
genuoge jâhn si het getobt,
daz si sich het an genomen
des si niht möhte überkomen,
oder wâ si wolde nemen den man
der in mit kampfe törst bestân.
in allen was diu rede zorn:
si jâhn si het ir lânt verlorn.
Der heiden wart der rede vrô.
der kampf wart gelobet alsô.
dô daz gelübde geschach,
mîn vrouwe al ir liute gesprach.
si vant niendert den man
der in törste bestân.
alrêrst wart mîn vrouwe unfrô,
daz ir dinc was komen sô.
man sach die süezen klâren
vil trûriclîch gebâren,
daz die maget werd erkant
under al ir liuten niht vant
einen alsô vrumen man
der in getörste bestân:
daz klagt diu minneclîche
von herzen klägelîche.
si het dô deheinen trôst
daz si von sorgen würd erlôst.
mîn vrouwe lept mit sorgen
den âbent unde den morgen.
ze al ir liuten nam si rât.
beide si vlêhet unde bat:
daz half si harte kleine.
dô diu süeze reine
an ir liuten trôstes niht envant,
dô gedâht ir mîn vrouwe zehant
daz si an den zîten
selbe wolde rîten
ze dem milten künec artûs
nâch einem kempfen in sîn hûs.
diu maere tete si mir kunt.
dô underwant ich mich zestunt
vür mîn vrouwen der reise
gegen dem britoneise.
nû sît ir, küener wîgant,
durch prîs her komen in diz lânt
unde ze hilfe mîner vrouwen.
wir suln gote getrouwen
daz ir mit iwerr werden hant
mîner vrouwen vridet ir eigen lânt .>
Meleranz sprach < diu vrouwe mîn
sol des gar ân angest sîn.
ich dien ir als ich beste kan,
sît ich mich ez an genomen hân .>
diu magt sprach < küener wîgant,
uns sol von kumber iwer hant
scheiden kurzlîche.
mîn vrouwe diu künegîn rîche
iu darumbe danken sol.
geseht ir si, sô weiz ich wol
daz ir ez willeclîchen tuot.
ez wart nie man sô ungemuot,
gesaehe er die vrouwen mîn,
er müeste hôhes muotes sîn:
sô rehte schoene ist ir lîp.
ich waen daz maget oder wîp
iendert lebe gelîche
ûf al dem ertrîche
an schoene wan eine maget,
von der schoene man wunder saget:
diu heizet tydomîe,
von der wilden camerîe
ein küneginne rîche.
diu ist sicherlîche
mîner vrouwen vetern kint.
von ir zweier schoene sint
wol gezieret alliu rîche,
daz wizzet waerlîche .>
Dô tydomîe wart genant,
dô wart der rîter al zehant
vor liebe bleich unde dar nâch rôt,
als diu minne im daz gebôt.
dô er si nennen hôrte,
vor liebe er ertôrte
daz er als ein stumme reit.
daz im diu juncfrowe seit,
des nam er vil kleine wâr.
daz marct an im diu maget klâr.
si gedâht in ir sinne
 <vroun tydomîen minne
hât bekumbert disen man .>
si riten mit ein ander dan,
daz diu klâre hübesche magt
dem rîter dô niht mêre sagt.
über ein wîl er sich versan,
der vil hôchgelobte man:
die schoene magt er âne sach.
er schamte sich des im geschach.
er sprach < vrouwe, wizzet daz,
ich leiste gern ân allen haz
swaz diu küneginne wil.
mich dunkt der arbeit niht ze vil
die ich durch si lîden sol.
ez tuot mir in dem herzen wol
daz ich sol ir kempfe sîn,
daz habt ûf die triwe mîn .>
Des wart diu juncfrowe vrô.
mit vröuden riten si dô
gegen belfortemunt.
dar kâmen si in kurzer stunt.
dô der helt die burc âne sach,
zuo der meide er dô sprach
 <vrouwe, wie ist diu burc genant?
mînen ougen den wart nie bekant
ein burc sô rehte veste,
diu schoenste unde diu beste
die mîn ouge ie gesach .>
diu juncfrowe dô sprach
 <hêrre, daz tuon ich iu kunt:
diu burc heizt belfortemunt,
dar ûf ist diu reine magt
von der ich iu hân gesagt,
mîn vrouwe diu küneginne rîch.
diu siht iuch gerne sicherlîch,
wan si ist iwerr künfte vrô .>
gên der burc si kêrten dô
mit vil vroelîchen siten.
an den burcberc si riten.
diu küneginne rîche
diu was vil trûreclîche
an ein venster gegangen.
si begunde sêr belângen
daz sô lânge was diu maget.
in ir herzen si daz klaget,
wan ez dem zil nâhen was
daz diu magt von karedonas
mit kampf solt vrîen ir lânt.
die magt die si het gesant
zuo dem künec artûs
nâch einem kempfen in sîn hûs,
die sach si an den zîten
ûf den berc rîten
unde mit ir den degen klâr.
des nam diu küneginne war.
Dô si die maget komen sach,
sô rehte lieb ir nie geschach,
unde mit ir den rîter guot.
des wart diu maget hôchgemuot.
si stuont ûf unde gienc dan
dâ si ir vrouwen het gelân.
si sprach < ir vrouwen, gehabt iuch wol:
unser leit sich enden sol.
künec artûs der êren rîche
der hât uns waerlîche
mîne magt her wider gesant.
si bringet mit ir in daz lânt
einen man der uns loesen sol
von kumber, des getrûw ich wol
got von himelrîche.
mîn vrouwen al gelîche,
legt iwer beste kleider an,
daz wir den vil werden man
schôn empfâhn, daz ist mîn bete .>
dô kleitten si sich an der stete
in daz allerbest gewant
daz ie manne wart bekant.
si wâren vrô, sô man saget.
Meleranz unde diu maget
die kômen an der selben stunt
geriten ûf belfortemunt.
si wurden wol empfangen dâ.
ich waen ieman anderswâ
sô vroelîche liute vant.
Meleranz der wîgant
erbeizt von sînem rosse dô.
si wâren sîner künfte vrô.
die magt huop er al zehant
von dem pferde ûf daz lânt.
nû sach der hôchgelopte man
vil werder rîter gên im gân,
die den ellens rîchen
empfiengen lieplîchen.
des gnâdet er in al zehant.
diu magt bevalch den wîgant
Den werden rittern: dô daz geschach,
ze meleranze si dô sprach
 <hêrre, mac ez mit hulden sîn,
sô wil ich zuo der vrouwen mîn
mit iwerm urloube gân .>
dô sprach der wol gezogen man
 <vrouwe, daz ist billîch .>
dan gienc diu maget zühte rîch
zir vrouwen diu si wol empfienc.
bî der hende si si vienc
unde bat si zuo ir sitzen.
mit zühteclîchen witzen
diu maget zuo ir vrouwen saz.
diu künegîn des niht vergaz,
si vrâgt die maget minneclîch
ob ir artûs der künec rîch
disen rîter hiet gesant.
dô sprach diu maget werd erkant
 <vrouwe, ich bin dar niht komen .>
waz ir die reise het benomen,
daz si den künec artûs
niht gesach in sînem hûs,
daz saget si der vrouwen klâr
unde allez ir geverte gar,
wie si was gevangen
unde wie ez was ergangen,
daz si ledic worden was
unde wie den künec godonas
sluoc der küene wîgant,
unde daz im terrandes daz lânt
dient gewalteclîche.
 <vrouwe saelden rîche,
ich hân iu brâht den küensten man
der ritters namen ie gewan.
Dar zuo hât er zühte vil.
vür baz ich des wol sprechen wil,
ich hân des vil guoten trôst,
sul wir von sorgen werden erlôst,
daz muoz uns von im beschehen.
swaz ich rîter hân gesehen,
mir geviel nie keiner baz.
vür baz wil ich sprechen daz,
ich lâz iuch daz an im sehen
daz ir der wârheit müezet jehen
daz sô kürlîchen lîp
ûf der erde nie gebar wîp .>
der küneginne rîche
seit si heimlîche.
si sprach < als ich mich verstân,
mich dunket daz der werde man
von herzen unde von sinne
iwer niftel minne,
die künegîn von camerîe.
diu klâre tydomîe
hât sîn herze dort bî ir.
vrouwe, ir sult gelouben mir,
als ich mich versinnen kan .>
si seit ir wie der werde man
sîn varwe wandelen began,
dô si die maget wol getân
vor dem rîter nande.
 <zehant ich daz erkande
daz er herzen minne
tregt gên der küneginne.
sîn varwe wart bleich unde rôt,
als diu liebe im daz gebôt .>
daz saget ir diu maget klâr.
si sprach < vrouwe, daz ist wâr:
unversunnen er lânge mit mir reit,
dô ich im von der schoenen seit.
swie ez sich gefüeget hât,
ich weiz wol daz sîn herze stât
gên der minneclîchen maget.
vrouwe, als ich iu hân gesaget,
ir sult in wol empfâhen.
daz darf iu niht versmâhen.
vür wâr er ist êren wert,
sîn herze niht wan êren gert .>
Diu küneginne wart vrô.
ir juncfrowen danct si dô.
si sprach zuo ir < sol ich leben,
ich wil dir des mîn triwe geben,
ich wil dir êre vüegen
der dich wol mac genüegen
umb die arbeit die du hâst erliten.
ez wirt von mir niht vermiten,
ich mach dich darumb rîche,
daz wizze sicherlîche,
unde sol ich mîn leben hân
unde bî êren bestân,
daz kumt von den schulden dîn.
du muost mir iemer liep sîn .>
diu küneginne rîche
unde ir vrouwen al gelîche
die loptens got unde wâren vrô.
die werden rîter vuorten dô
Meleranz den werden man
in einen schoenen palas dan,
der was schoene unde wît.
her unde dar an aller sit
vil manic gesidel rîche
was gerihtet hêrlîche.
dâ entwâpent sich der junge man.
man brâht im lûter wazzer sân
unde ein twehel wîz gevar.
er twuoc den râm von im gar
sô daz sîn vel gap liehten schîn.
im sant diu edel künegîn
rîchiu kleider bî der magt
diu ir diu maere het gesagt
von dem rîter lobelîche.
diu kleider wâren rîche.
Diu legt an sich der degen klâr.
swer in sach der jach vürwâr,
er gesaehe nie sô schoenen man
diu maget vuort in mit ir dan
zuo den werden vrouwen,
die mocht er gerne schouwen,
ûf einen sundern palas
dâ diu künegîn ûfe was
mit maneger vrouwen minneclîch.
dô der degen ellens rîch
ze den vrouwen kam gegangen,
er wart vil wol empfangen.
diu künegîn im engegen gienc,
den rîter si mit kusse empfienc.
von den andern vrouwen wart im kunt
ir gruoz an der selben stunt.
des gnâdet er in zühteclîch.
in nam diu küneginne rîch
bî der hant unde vuort in dan.
den vil wol gezogen man
sazt si an ir sîten.
an den selben zîten
die vrouwen alle sâzen.
si kunden sich wol mâzen:
swaz vrouwen lîp êren kan,
daz marct an ir der werde man . ..
 <
Hêrre, uns hât iwer komen
allez trûren gar benomen.
mir hât mîn juncfrowe geseit
daz iuch erbarmet unser leit
umb den gewalt den er uns tuot,
niwan durch sînen übermuot,
von vortsoborest verangôz.
sîn gewalt ist alsô grôz
gegen mir armen weisen.
mich liez in grôzen vreisen
mîn werder vater den er sluoc.
er tuot mir leides gar genuoc.
er nimt mir mit gewalt ein lânt,
daz solde dienen mîner hant:
daz klag ich iu, vil werder man.
er spricht mich kampflîchen an
unde wil daz ich im zins gebe
unde daz ich sîner gnâden lebe.
ê gebe got mir den tôt!
ich hân doch jâmer unde nôt
von im aller tägelîch.
sol ich mîn vrîez künecrich
zinsen, ê wolt ich den tôt
lîden . swer mich von der nôt
loest, der dient daz himelrîche,
daz wizzet sicherlîche.
Hêrre, mir hât mîn maget
sô manic tugent von iu gesaget
daz ich wil guot gedingen hân
ze iwerr hilfe, werder man.
hêrre, ich hân vil guoten trôst,
ich wer von sorgen wol erlôst,
sît ir mir sît ze hilfe komen:
mir ist mîn trûren gar benomen .>
der rîter dô mit zühten sprach
 <vrouwe, iwer ungemach
der ist mir leit, unde wizzet daz,
ich dien iu gern ân allen haz
swaz ich iu gedienen kan.
dâ habt keinen zwîvel an,>
alsô sprach der wîgant,
 <mac ich iu vriden iwer lânt,
vor dem der iu tuot gewalt .>
alsô sprach der degen balt.
Der rîter sach die maget an,
diu was sô rehte wol getân
daz er in sînem herzen jach,
ein schoener magt er nie gesach
ân sînes herzen amîen,
die schoene tydomîen,
der schoene macht ir schoene swach.
swaz er vrouwen ie gesach,
si truoc mit schoen den lobes kranz.
des minnet si meleranz
vor allen andern vrouwen.
dise magt begund er schouwen:
si wârn ein ander vil gelîch.
er sprach zer küneginne rîch
 <vrouwe mîn, wie ist daz komen
daz ir niht rât habt genomen
ze iwern besten magen?
die solt des wol betrâgen
daz man iu den gewalt tuot .>
dô sprach diu juncfrowe guot
 <hêrre, daz ist mîn meistiu nôt:
mîn beste mage die sint tôt,
zuo den ich solde haben trôst
daz ich von sorgen würd erlôst:
die hât mir der tôt benomen.
sus bin ich in kumber komen.
ich het einen vetern wert
des herze niht wan êren gert,
der ouch mit rehter manheit
manegen hôhen prîs erstreit.
leider mir, der ist tôt:
der het mir von mîner nôt
wol geholfen, solt er sîn genesen.
leider, des mocht niht wesen.
er pflac angeborner tugent.
in nam der tôt in sîner jugent.
sîn wîp vor leide nâch im starp.
sîn tôt ir den tôt erwarp,
der künec von kamarîe,
Garsidis der valsches vrîe,
Lambore diu küneginne wert:
ir beider herz ie êren gert.
Si habent hie lâzen eine magt,
von der schoene man wunder sagt,
diu heizet tydomîe,
diu süeze valsches vrîe.
wir haben ein ander nie gesehen,
doch wil ich mit der wârheit jehen,
ich bin ir liep, als ist si mir.
mînen boten het ich hin ze ir
gesant, der ist mir wider komen.
von dem hân ich vernomen,
si lîde von gewalte nôt.
diu reine süeze mir embôt,
si müez mit kumber ringen.
ir oeheim wil si twingen
daz si neme einen man:
vür wâr dâ tuot er übel an,
des selben mannes wil si niht.
ich sag iu wes si giht:
si wolt verliesen ê den lîp
ê si iemer würde mannes wîp,
wan eines den si hât erkorn,
ze dem ir herze hât gesworn.
swaz man ir sprîchet oder tuot,
sô stât ir herze unde ir muot
niendert wan hin ze dem einen man,
als ich iu gesaget hân.
Hêrre, daz geloubet mir.
swer er ist, er sündet sich an ir,
sît si in ze liebe hât erkorn,
daz er der meide wol geborn
niht hilfet von der swaere,
der si wol embaere,
wolt si an im wenken.
daz solt er bedenken
an der minneclîchen maget.
si hât mir an ir brieve geklaget,
ir oeheim wil ir nemen ir lânt,
daz diu maget werd erkant
niht wil nemen einen man
nâch sînem willn . dâ tuot er an
übel, daz er sis twingen wil.
des gewaltes ist ze vil.
ir het diu maget wol geborn
einen anger ûz erkorn:
sô si kurzwîl wolde hân,
sô vuor si ûf den selben plân
ze einer grüenen linden
mit andern jungen kinden
durch lust unde durch vogelgesanc.
dâ was ir diu wîl niht lânc.
hêrre, den hât er ir genomen,
si tar nû niht mê dâ hin komen.
des angers hât der selbe man
dem er si wolt gegeben hân
ze einer âventiur gedâht.
er ligt dâ tac unde nacht
unde hât sich daz an genomen,
er welle von dan niemer komen,
ern erwerb die maget werd erkant.
er hiez künden in diu lânt
sîn âventiure wîten.
man vint dâ zallen zîten
strît, swie man sîn gerte,
mit sper unde mit swerte.
der anger was verborgen gar:
nû hât er gerûmet dar
vier wege durch den walt,
der vil küene degen balt,
daz man müge vinden
die âventiur bî der linden
unde den rîter werd erkant.
hêrre mîn, der ist genant
Libers der künec von lorgân.
der wil heien den selben plân
der mîner niftel solde sîn.
er lîdet nâch der meide pîn,
daz ist ir gar unmaere.
ir ist von herzen swaere
daz si sich niht mac erwern
noch vor sîme gewalte nern.
Herr, alsô lîd wir beide nôt,
ir kumber mir diu lieb embôt
bî mînem boten in diz lânt .>
Meleranz wart sâ zehant
beide bleich unde rôt.
in muote sîner vrouwen nôt.
des nam diu maget an im war
daz der junge degen klâr
sîn varwe wandeln began.
si gedâht < diz ist der selbe man
den ir mîn niftel hât erkorn.
ir gedinge der ist niht verlorn
den si hât gên dem jungen man.
wol ich mich des versinnen kan
daz diser degen curtîs
ist mîner nifteln amîs .>
Meleranz sprach zuo der maget,
dô si im diu maere het gesaget,
 <vrouwe saeldenbaere,
mir ist iur grôze swaere
unde aller iwer kumber leit.
unde wizzet vür die wârheit,
swâ ich den erwenden kan,
daz tuon ich> sprach der werde man
 <willeclîch unde bin sîn vrô .>
des gnâdet im diu maget dô.
er sprach ze der meide wol getân
 <vrouwe, wenne kumt der man
mit dem ich dâ strîten sol?>
 <hêrre, daz sag ich iu wol:
er kumt in disen drîen tagen .>
si sprach < hêrre, ich wil iu sagen:
er hât ein her zesamen brâht.
dâ mite hât er des gedâht,
ob er hie niht strîtes vinde,
daz er sich underwinde
mîns lândes unde al des ich hân .>
 <vrouwe, ez sol anders ergân.
er vindet an mir vollen strît.
got gebe daz er uns kum enzît.
sît ich mich vehtens hân bewegen,
sô wolt ich> sprach der werde degen
 <enzît gerner strîten
dan sô lânge bîten .>
der junge werde süeze man
der waere gerne von dan,
in muot sînr vrouwen ungemach.
diu magt daz wol an im sach.
si kurzet im die stunde,
sô si beste kunde,
si unde ir juncfrowen kluoc.
dâ geschach schimpfrede genuoc.
nû kam ein bote der in seit
daz daz ezzen waer bereit.
diu schoene magt nam an die hant
Meleranz den wîgant.
mit im si ze tische gienc.
groezer êre bôt man nie
weder ê noch sît keinem man
dann im mit vlîze wart getân.
ûf der küneginne sal
wârn die tische über al
gerihtet unde wol bereit,
tischlachen unde brôt dar ûf geleit.
man truoc in daz wazzer dar,
der künegîn unde dem rîter klâr.
ietwederz sîne hende twuoc.
diu künegîn sazt den rîter kluoc
vil nâhen an ir sîten.
an den selben zîten
sazt man zühteclîche
die vrouwen al gelîche
unde swaz der werden rîter was
ûf der künegîn palas.
dô si gesetzet wâren gar,
mit zühten truoc man vür si dar
trinken unde guote spîse.
man pflac ir wol ze prîse.
Dô si mit zühten geâzen
unde ein wîl gesâzen
mit manegem schimpflîchem maere,
ein ende het ir swaere.
daz in der werde helt was komen,
dâ von was trûren in benomen.
nû begunde nâhen diu nacht.
diu künegîn het sich des bedâht
daz si gemaches wolde pflegen.
 <guot nacht geb iu der gotes segen,
hêrre, ir sult gebieter sîn
über allez daz dâ heizet mîn.
hêrre, schafft iu selbe gemach .>
Meleranz mit zühten sprach
 <vrouwe, mîn gemach ist guot.
ich hân den willen unde den muot
daz ich iu gerne dienen wil.
mich dunkt der arbeit niht ze vil
die ich lîd umb iwer êre .>
 <got lôn iu, degen hêre>
sprach diu maget wol getân.
mit urloube gienc si dan
von im an der selben stat.
ir rîter si dô alle bat:
si sprach < lât iu bevolhen sîn
disen rîter durch den willen mîn .>
ir juncfrowen al gelîch
die nigen im zühteclîch:
des gnâdet in der werde man.
alsô gienc diu künegîn dan
dâ si guot gemach vant.
Meleranz den wîgant
die rîter vuortn an sîn gemach
in ein kemnâten dâ er sach
ein bette alsô hêrlîche,
ez wart nie künec sô rîche,
er laege wol mit êren dran.
dar ûf solt der werde man
des nachtes ligen durch gemach.
Meleranz zuo den rittern sprach
 <ir herrn, ir sult gemaches pflegen.
guot nacht geb iu der gotes segen .>
ê si von im giengen dan,
Meleranz dem werden man
truoc man slâftrinken dar.
er tranc unde die rîter gar.
mit urloup si dannen giengen,
juncherren im empfiengen
sîn schuoch unde ander sîn gewant.
er legt sich nider al zehant.
die gedanke nâch der schoenen magt
liezen den degen unverzagt
die nacht keine ruowe hân.
ez lac der vil werde man
in gedanken unde in sorgen
unz an den liehten morgen.
Dô lac er niht lânger dâ.
er stuont ûf, man vuort in sâ
in ein harte schoenez bat.
er wart an der selben stat
gebadet unde erstrîchen wol.
 <dirre wirde ich danken sol>
sprach der rîter, < kumt ez sô .>
diu küneginne sant im dô
wîze lînwât kleine,
niwe unde reine.
dô er ûz dem bade gienc,
in ein badehemd er sich vienc:
daz kunde bezzer niht gesîn.
ez was wîz sîdîn.
ein bette daz was im bereit,
dar an der degen unverzeit
erkuolte unde ruowete dâ.
dar nâch kleidet er sich sâ
in daz aller rîchest gewant
daz man iendert vant.
dô der degen wart gekleit,
dô gienc der rîter unverzeit
mit den andern rittern dan
dâ der künegîn cappelân
gote dienen wolde,
als er von rehte solde.
hie stuont der tugenthafte man
unz der segen wart getân.
zehant als er den segen empfienc,
mit den rittern er dô gienc
ûf den schoenen palas.
diu künegîn ouch komen was
wol mit sehzic vrouwen,
die mocht er gerne schouwen.
Si heten minniclîchen schîn.
diu vil edele künegîn
dem gaste guoten morgen bôt.
ir munt was durchliuhtic rôt
unde al ir lîp minniclîch.
diu edel küneginne rîch
nam den rîter bî der hant
unde vuort in al zehant
mit zühteclîchen witzen
dâ si wolde sitzen.
zuo ir saz der werde gast
dem ganzer tugent nie gebrast.
nû was ouch embîzens zît.
ûf dem palase wît
rihte man die tisch zehant.
mit der künegîn werd erkant
az der junge meleranz.
ir beider varwe diu was glânz.
dô man des ezzens verpflac,
dô was ez hôch ûf den tac.
man huop die tisch von in zehant.
durch disen rîter werd erkant
bruoft man vröude unde spil.
dâ was kurzwîle vil.
daz schuof diu maget wol getân
durch den werden jungen man
daz im diu wîl iht waere lânc.
iedoch jaget in sîn gedanc
ze sîner schoenen amîen,
der süezen tydomîen.
Sus was der junge werde man
bî der meide wol getân
daz man sîn wol mit vlîze pflac
beide nacht unde tac.
man nam sîn wol mit vlîze war.
sîn harnasch schouwet man gar,
man macht ez lieht unde glânz.
hie ruot der werde meleranz
unz im kom der dritte tac,
dar an des kampfes strît lac.
nû was ouch komen in daz lânt
Verangôz der wîgant
mit einem kreftigen her.
er wând er solt ân alle wer
daz lânt haben betwungen.
in dûht im waer gelungen
unde daz in nieman törst bestân.
daz wart im anders kunt getân
vor der burc ze belfortemunt.
dâ wart im aller êrst kunt
des er vor niht was gewent.
nâch strît sich sîn gemüete sent,
wan in nieman torst bestân.
Meleranz der junge man
brâht im strîtes vollen gelt
ze belfortemunt ûf daz velt.
Der künec von vortsoboreste
der brâht vil leider geste
vür belfortemunt ûf daz velt.
si sluogen ûf vil manic gezelt
vür die burc ûf daz gras.
dô nû geherberget was,
der künec ûf die burc embôt,
ob diu magt ân alle nôt
noch den zins wolde geben
die wîle daz si möhte leben,
sô wolt er sînen zorn lâzen
gên der meide wol getân.
ob si des niht wolde tuon,
sô würde vride noch suon
niemer under in beiden,
unde er wolt si scheiden
von ir künecrîche
alsô lasterlîche
daz si sîn hete schande.
er wolt sich zuo dem lânde
ziehn gewalticlîche.
dô der künegîn rîche
disiu botschaft wart gesagt,
dô klaget ez diu schoene magt
Meleranz dem werden man.
der sprach < vrouwe, ob ich kan,
ich vrî iu vor im daz lânt,
des mîn houbt sî iwer pfant .>
alsô sprach der werde degen.
 <vrouwe, lât iu ringe wegen
sîn dröurede der er pfligt.
sîn gewalt vil lîht dar nider ligt
unde sîn grôzer übermuot.
gehabt iuch wol, vrouwe guot,
got müeze unsers heiles pflegen,
der lât uns niht underwegen.
wil er dem rehte bîgestân,
sô kan uns niemer missegân .>
Des trôstes wart diu maget vrô.
Verangôz embôt si dô,
er het ir herzen leit getân,
er solt si mit gemache lâzen
in ir vrîem lânde.
ê si die grôzen schande
an ir geslehte begienge,
daz si von im empfienge
ir liute unde ir vrîez lânt,
daz ir vriunde waern geschant,
si wolt ê sus iemer leben
unde wolt im keinen zins geben:
sô sprach diu maget wol getân.
 <al daz ich gelobet hân,
daz leist ich, ob er gesiget
unde mîn kempfe nider liget:
des ich gote niht trûwen wil.
sîns gewaltes ist ze vil,
daz müeze got understân .>
alsô schiet der bote von dan
unde sagt sînem hêrren dô
die botschaft . dô wart er vrô
daz er solde strîten.
nû was ouch an den zîten
Meleranz des strîtes vrô.
des anderen morgens, dô
man gote eine messe gesanc,
dar nâch was dô niht lânc
unde daz die meleranz vernam
unde daz der segen wart getân,
Meleranz der werde man
ûf den palas gienc er dan.
sînen harnasch hiez er bringen dar.
schoene unde liehtgevar
wart er im brâht al zehant.
diu küneginne werd erkant
kam gegangen an der stunt.
ir süezer rôsen rôter munt
dem rîter guoten morgen bôt.
si sprach < hêrre, vor aller nôt
müez iuch got behüeten.
ich triwe des sînen güeten
unde sîner grôzen barmherzikeit,
diu allen den ist bereit
Diu got in noeten rüefent an.
ich arme magt ich in des man
daz er iuch behüete
durch sîne reine güete.
des bit ich in durch sînen tôt
daz er iu helf ûz aller nôt
unde enlâz iu niemer missegân .>
 <gnâde, vrouwe,> sprach der werde man.
diu maget mit ir blânken hant
wâpent dô den wîgant.
dô er was in sîn harnasch komen,
urloup wart dô genomen
von der meide minneclîch.
diu edel küneginne rîch
vil heize weinen began.
si sprach < vil hôchgelopter man,
got müez iu sig unde saelde geben
unde vrist iu iwer jungez leben.
ich wil des mit wârheit jehen,
sol iu leides iht geschehen,
ich wirde niemer mêre vrô .>
diu küneginne kust in dô
unde ergap in in gotes segen.
von dem palas gienc der degen
ûf den hof dâ er sîn ros vant.
dar ûf saz er zehant.
daz was wol verdecket;
ûf daz îser was gestrecket
ein pfellel rôt sam ein gluot,
der was niwe unde guot,
dar ûf geströut mit grôzem vlîz
vrouwen arm unde hende wîz,
reht als er ûf dem helme truoc.
Meleranz der degen kluoc
reit von der bürge dan
hin nider ûf den grüenen plân
dâ der kampf solde sîn.
nû het diu edel künegîn
die besten alle besant
ze karedonas über daz lânt
unde zwei tûsent schützen mit starken bogen,
die wâren ellens unbetrogen.
vor der burc lac ein grôziu stat.
der küneginne marschalc hât
die sînen helfaere,
daz wâren helde maere,
alle geherbergt dar in.
daz tete er allez ûf den sin,
ob meleranz der werde man
Verangôz gesiget an,
daz er die heidn niht wolde sparn.
die wâren in daz lânt gevarn
âne vride gewalteclîch
unde wolden daz künecrîch
mit gewalte twingen.
si dûht in solt gelingen,
wan ir kraft diu was grôz.
ouch was der hêrre verangôz
des lîbes ein sô vrumer man
daz in nieman getorst bestân.
Des hetens alle wol gesworn.
Meleranz der wol geborn
brâht im strîtes vollen gelt
des selben tages ûf daz velt.
sus zogt der junge meleranz,
sîn lîp was mit wârheit glânz,
vroelîch von der bürge her.
man vuort wol vier unde zweinzic sper
mit im ûf den grüenen plân.
ouch was bereit der küene man
von vortsoborest verangôz.
sîn hôhvart diu was grôz.
vil bûsûnen vor im erhal,
der galm gap vil grôzen schal,
tambûren vloitieren.
man hôrt dâ vil grôgieren,
garzûne vor im liefen
die vil lûte riefen
 <wîchâ hêrre wîche,
hie kumt der ellens rîche,
der werde künec verangôz,
des lop mit wârheit ist grôz .>
man vuort ouch vor im grôziu sper.
mit hôhem muote zogt er her.
sîn ros was starc unde snel.
von einem samît, der was gel,
dar ûz was gemachet,
an koste niht geswachet,
wâfenroc unde kursît.
unde ein decke lânc unde wît
was der îserînen decke dach.
eber man dar ûf sach,
die wâren swarz zobelîn.
daz selbe wâfen daz was sîn.
ouch vuorte der degen snel
ûf einem schilde, der was gel,
einen eber zobelîn,
under einem buckel guldîn,
der muotes unberoubet.
von zobel ein ebers houbet
man ûf sînem helme sach.
gel was des helmes dach.
Sus zogt er ritterlîchen her
mit rehter manlîcher ger
gên meleranz dem küenen man.
der hielt ûf dem grüenen plân,
als er wolde strîten
an den selben zîten.
daz was sîn will unde ouch sîn ger.
Verangôz reit zuo im her.
dô er meleranzen sach,
hôchverteclîch er zuo im sprach
 <hêrre, habt ir iuch daz an genomen
daz ir dar durch her sît komen
daz ir mit mir strîten welt?>
 <jâ benamen> sprach der helt,
 <ich strîte hie an dirre vrist,
als der kampf gelobet ist,
ob der sige werde mîn,
daz ir daz lânt trefferîn
der juncfrowen wider lât.
ist aber daz es sô ergât
daz iu an mir gelinget,
swes ir si danne twinget,
daz muoz diu maget lîden.
möht aber ir vermîden
den gewalt den ir si leget an
unde woldet ir ir lânt lâzen,
vür wâr sô taet ir saeliclîch.
daz ir der keuniginne rîch
nemt ir lânt unde ir guot
durch iwern grôzen übermuot,
daz ist an iu ein swacher site:
ir krenket iwern prîs dâ mite .>
Verangôz ûz zorne sprach
 <iwer rede ist mir ungemach.
swaz ich der künegîn hân getân,
durch iuch wil ich des lützel lâzen.
iwer zuht versmâhet mir,
unde wizzet waerlîch daz ir
gên mir habt geredet ze vil .>
Meleranz sprach < ich wil
gên iu noch reden ein wênic baz.
ich enruoch ob ir daz habt vür haz.
welt ir iwers gelübdes kraft
behaltn, ob ich mit ritterschaft
iu behabe den sig an,
sô wil ich> sprach der werde man
 <mit iu gerne strîtes pflegen:
des hân ich mich gên iu bewegen.
welt aber ir sîn abe gân,
sô wil ich> sprach der werde man
 <ungestriten hin rîten.
warumb solt ich dann strîten?>
Verangôz sprach sâzehant
 <dâ vür sî mîn triwe iwer pfant.
al daz ich gelobet hân,
daz leist ich gerne swâ ich kan:
des gib ich iu mîn sicherheit.
mir waere gar von herzen leit,
ob ir ze disen zîten
solt von hinnen rîten
ungestriten; daz wirt bewart.
iuch geriwet lîhte iwer vart
die ir habt getân in diz lânt.
des sî mîn houbet iwer pfant,
ich leist swaz ich gelobet hân.
unde wizt, gesige ich iu an,
daz ich iuch niht lâz genesen:
iwer lîp muoz des tôdes wesen.
ich naem vür iuch niht ein lânt,
ich slüeg iuch selp mit mîner hant .>
Meleranz lachen began.
er sprach < hêrre, ich hân den wân
daz ich behalte wol mîn leben.
ich wil iu des mîn triwe geben,
ist daz ich iu angesige,
daz ich niht sigelôs gelige,
daz ich iwer drô genider.
hêrre, nû rîtet hin wider
unde bereitet iuch gên strîtes nôt.
uns scheidet nieman wan der tôt .>
Verangôz daz ros mit sporn nam.
von dem degen lobesam
reit er zuo den sînen dan.
Meleranz der junge man
sînen helm er ûf bant.
ein sper nam er in die hant,
daz was grôz unde unbesniten.
mit unverzagtlîchen siten
hielt er zuo der tjost bereit.
Verangôz der unverzeit
vil snelle ouch bereit wart.
mit grôzem poynder ungespart
kêrt er gên meleranze her
mit einem ungefüegen sper.
Meleranz was ouch bereit.
mit einem sper er gên im reit
daz sich niht von der tjoste bouc.
ir ietweder den andern niht betrouc
mit der tjoste, diu wart guot.
si heten beide hôhen muot.
diu ros mit sporn wurden genomen.
sus sach man si zesamen komen.
diu sper si zerbrâchen.
aldô si diu verstâchen,
dô nâmen si zwei ander sper.
in beiden was zesamen ger.
diu ros si nâmen mit den sporn.
ietweder den andern het erkorn
ze den vier nageln durch den schilt,
mit hurt unz ûf die brust gezilt.
alsô verstâchen si diu sper
diu man mit in brâhte her,
daz sie nie gevâlten.
niht lânger si entwâlten.
Si erbeizten nider ûf den plân.
diu ros liezens beide stân.
Meleranz der wîgant
zuct ein schoenez swert zehant.
von soboreste verangôz
sîn swert macht der scheiden blôz.
si liefen beid ein ander an,
dise zwêne küene man,
mit den swerten vîentlîch.
Verangôz der künec rîch
was in strît ein rîter guot.
Meleranz der hôhgemuot
der was ein helt in grôzer nôt.
ietweder dar ze scherme bôt
den schilt vür die slege dar.
die zerhiwens alsô gar
daz si ie beider wurden blôz.
ir beider kraft diu was grôz.
Von der bürge man daz sach
waz von in beiden dô geschach.
diu künegîn mit ir vrouwen
diu was komen durch schouwen
in diu venster ûf den palas
unde sach den kampf der vor ir was.
ouch habten ûf dem grüenen plân
der künegîn mâge unde ir man,
wol gewâfent unde wol geriten,
mit unverzagtlîchen siten.
die wolden ouch daz gerne sehen
waz dâ mit kampfe solt geschehen.
der was dâ driu tûsent oder baz,
die truogen verangôzen haz.
ouch was verangôz her
gar bereit unde wol ze wer
unde sâhen ouch den kampf an.
nû vâhten dise zwêne man
âne schilt, mit listen
muosten si sich vristen
vor ir vîentlîchen slegen.
Meleranz den werden degen
der heiden treip mit slegen dan
vor im über den grüenen plân.
dâ von diu künegîn verzagt.
 <owê mir> sprach diu reine magt
 <daz ich daz leben ie gewan.
ich sihe den hôchgelopten man,
mînen kempfen, wîchen.
nû muoz ich jaemerlîchen
leben unde lîden nôt.
daz wolde got daz ich waer tôt:
sô dörft ich nû sô vil niht klagen.
unde wirt der werde man erslagen
in mînem dienest, daz klag ich.
ez waer vil bezzer daz ich
mîniu lânt ê het verlorn
dan daz der degen ûzerkorn
sîn lîp verlür unde ich daz lânt,
wan ez ist mir alsô gewant,
sol ich dem heiden zins geben,
sô wil ich niht mêre leben .>
ir hende si gên himel bôt.
si sprach < hêrre vater, mîn nôt
die lâz dir geklaget sîn.
gib hiute kraft dem kempfen mîn
durch dîn hôhe gotheit
unde bedenke mîn herzen leit
daz mir der ungetriwe man
nû tuot unde hât getân .>
man mocht an der vrouwen
vil grôzen jâmer schouwen
unde gote vlêhen inneclîch
umb den degen ellens rîch,
daz er im gebe sig unde maht.
Verangôz mit grimme vaht.
er wânt er solde haben gesigt.
der strît noch wol gelîche wigt.
Meleranz der küene man
treip den heiden wider dan
mit slegen über den anger dô.
des wart diu küneginne vrô.
er gedâht in sînem sinne
 <mîn vrouwe diu küneginne
diu vil minneclîche magt
diu waenet lîht ich sî verzagt,
daz ich sô gewichen hân .>
den heiden sluoc der werde man,
daz er vaste strûchen began.
 <du muost der meide ir lânt lâzen,
ob ich dich des mac erbiten .>
sus sluoc er nâch vîndes siten
dem übeln heiden einen slac,
daz er lânge strûchens pflac.
der heiden verriht sich snelleclîch.
Meleranz den ellens rîch
sluoc er ûf den helm sîn,
daz die viures vunken gâben schîn,
als ob er waere angezunt.
Meleranz an der stunt
sich von dem slage niht wol versan.
von im spranc der junge man
mêre dann ein klâfter lânc.
Verangôz tete einen swanc
nâch im mit grimmem muote.
Meleranz der guote
sprach < zwâre ob ich mac,
ich vergilt dir disen slac .>
der jungelinc lobesam
daz swert ze beiden henden nam
unde sluoc dem küenen verangôz
einen slac, der was sô grôz
daz er vor im dar nider lac.
er sluoc im aber einen slac
durch den helm veste,
dem künec von soboreste,
daz ez ûf den zenen widerwant.
Meleranz der wîgant
stuont ob im unde sprach alsô
 <dîns tôdes waer ich niht vrô,
waer dîn lîp triwe gewesen:
sô waer wol, waerestu genesen.
du waere ein degen lobelîch,
dîn lîp der was ellens rîch.
dir hât ein dinc den lîp verlorn,
daz du des haete gesworn,
hetestu mir gesiget an,
du woldest mich niht leben lâzen.
daz ist dir nû ze schaden komen.
diu rede hât dir den lîp benomen
unde dîn grôzer gewalt.
daz der was sô manicvalt,
des wolt dir got niht vertragen.
nû lît dîn lîp hie erslagen.
daz waere wol klagens wert,
hetestu rehter mâze begert .>
Meleranz der werde man
liez in ligen unde gienc dan.
sîn ros brâht man im zehant:
dar ûf saz der wîgant
unde reit zuo den sînen dan.
die hielten ûf dem grüenen plân
alle werlîche.
Meleranz der ellens rîche
wart wol von in empfangen dô.
si lopten got unde wâren vrô
daz der heiden was erslagen.
den hôrte man dô nieman klagen
wan sîn helfaere,
die wârn in grôzer swaere
daz in ir hêrre was erslagen.
man hôrt in klägelîchen klagen
von den sînen an der stunt.
nû wart den kristen liuten kunt
daz alsô die heiden
von dem lânt niht wolden scheiden,
sin geraechen ir hêrren tôt
mit der kristenheite nôt.
si trôsten sich ir hers kraft
daz si wol würden sigehaft.
daz tete man den kristen kunt.
Meleranz sprach an der stunt
ze den liuten von dem lânde
 <ir küenen wîgande,
weln si ir gelübt niht staete hân,
sô sul wirs von dem lânt niht lâzen,
wir suln mit in strîten.
wes möht wir lânger bîten?
in ist daz houbet gelegen.
wir suln> sprach der werde degen
 <an der heidenschaft brîs bejagen
unde in daz laster niht vertragen
daz si ân vride in diz lânt
sint geriten> sprach der wîgant.
Der rede wurdens alle vrô.
mit gemeinem munt si sprâchen dô
 <hêrre, daz tuo wir willeclîch .>
der marschalc der sprach zühteclîch
 <hie sint die von trefferîn
die billîch mit uns solden sîn.
hêrre, daz lât uns besehen,
wederthalp die wellen jehen .>
daz dûht si alle guot getân.
der marschalc der sande sân
dâ si dort sunder lâgen.
er hiez die besten vrâgen,
wederm teil si wolden gestân.
dô embuten si bî dem boten dan,
si wolden bî der künegîn
bî ir rehten vrouwen sîn
unde bî der christenheit:
daz er in daz hin wider seit,
sprâchen si ze dem boten dô.
 <wir sîn des von herzen vrô
daz verangôz ist erslagen:
daz welle wir vil lützel klagen.
übel was daz in diu erde truoc.
unsern rehten hêrren er sluoc
ân alle schulde mordeclîch.
der süeze got von himelrîch
sî gelobt daz er ist tôt,
wan er in sluoc ân alle nôt .>
Ein rîter zuo dem boten sprach,
als im sîn manlîch ellen jach,
 <vriunt, ich pflige der vriunde mîn
von dem lânt ze trefferîn.
ich bin marschalc über daz lânt.
nû rît wider unde tuo bekant
von karedonas den vürsten rîch
wir welln in helfen sicherlîch .>
der bote hin wider gâhte,
disiu maer er brâhte
den vürsten unde meleranz
der der wirdekeite kranz
mit tugenden unde an manheit truoc.
zuo in allen sprach der kluoc
 <wir suln disen tôten man
von der stat niht tragen lâzen,
man leist uns unser gelübde gar.
sô werd wir schiere gewar
wie si gên uns sint gemuot .>
daz dûhte si dô alle guot.
Dannoch lac ûf dem plân
Verangôz der tôte man.
nû kam ouch von der heiden schar
über in geriten dar
die sînen jaemerlîchen
unde wolden den künec rîchen
ab dem wal vüeren dan.
zuo in reit der werde man
Meleranz der ellens rîch.
er sprach zuo in zühteclîch
 <ir hêrren, ich wil disen man
von der stat niht vüeren lâzen,
man leist der küneginne klâr
allez ir gelübde gar .>
ein heiden dô ûz zorne sprach
 <swaz gelübdes ir von uns geschach,
daz leist wir lîht, mîn munt des giht:
ich hân ir gelobet niht.
swer ir gelübde habe getân,
den sol si wol sprechen an.
uns ist unser hêrre erslagen,
daz wirt ir niemer vertragen:
si muoz darumbe lîden nôt.
wir wellen unsers hêrren tôt
rechen an der kristenheit,
ez sî iu liep oder leit .>
 <wie nû?> sô sprach meleranz,
 <sô waere daz gelübd niht ganz
daz iwer hêrre hât getân.
welt ir daz niht staete lâzen,
des mac dannoch werden rât.
ir gefüert in niemer von der stat.
er muoz hie ligen lasterlîch,
man enleist der küneginne rîch
ir gelübde al zehant,
daz man ir wider geb ir lânt .>
in des brâht ein knabe her
Meleranz schilt unde ouch sîn sper.
sîn schilt den er brâhte dar
der was im ze stücken gar
von der hant gehouwen.
die heiden mohten schouwen
daz sîn wâpenroc was.
der marschalc von karedonas
sante in die stat dan
beidiu nâch mâgen unde nâch man,
nâch armen unde nâch rîchen,
daz si vil snelliclîchen
mit wer ze velde solden komen.
dô si daz hâten vernomen,
si wurden alle schier bereit,
als mir diu âventiure seit,
unde zogten ûz mit maneger schar
ze vüezen unde ze rosse gar,
swaz werlîcher liute was.
der marschalc galândertas
sîn her scharen began.
die heiden ûf dem grüenen plân
die heten schône sich geschart
der strît wart lânger niht gespart.
die heiden heten grôze kraft.
der küneginne ritterschaft
von dem lânt ze trefferîn,
dar an wart ir manheit schîn,
von der wart den heiden widerseit,
ê daz si in tâten leit.
Meleranz mit einem sper
vuor manlîch vor den sînen her
gegen den vinden durch tjostieren.
nû wolden ouch pungieren
die heiden mit ir manegen scharn.
gên meleranze kam gevarn
ein heiden durch tjostierens ger.
den selben heiden valt er
von dem rosse ûf daz lânt.
nû kâmen beidenthalp gerant
die heiden unde die kristen her.
dâ wart verstochen manic sper
unde swerte vil erclenget,
manic ros mit hurt ersprenget.
Daz her von karedonas
die sach man strîten swaz der was
manlîch âne zageheit.
si râchen laster unde leit
an den heiden die mit in strîten.
mit unverzagtlîchen siten
die ritterschaft von trefferîn
tete vil scharpfe râche schîn
umb daz grôze herzenleit
daz si wart an geleit,
dô verangôz ir hêrren sluoc.
si liten smâcheit genuoc
von der heidenschefte.
mit manlîcher krefte
strîtens âne zageheit
unde râchen ir herzeleit
daz sîn die heiden sêr verdrôz.
swie doch ir her waere grôz,
si wurden gâhes umbgetân.
Meleranz der küene man
sluoc der heiden alsô vil
daz ich daz wol sprechen wil
daz ein man eines tages nie
sô grôzez wunder mê begie
als er begienc mit strîte.
in vil kurzer zîte
sach man die heiden wîchen.
mit schaden volleclîchen
sach man si vlühtic rîten.
ir wart vil an den zîten
erslagen unde gevangen.
sus was der strît ergangen
al nâch der heiden herzen sêr.
si verlurn manegen degen her.
Sus vluhen die heiden dan.
Meleranz der küene man
nâch den heiden jagt.
manic heiden unverzagt
wart ûf der vluht tôt gevalt.
si vluhen velt oder walt,
daz lântvolc in zogte nâch.
von dem lânde was in gâch,
ir kom doch vil lützel dan.
er was vrô der dô entran.
daz jagen in diu nacht benam:
Meleranz der werde man
den vanen wider wenden bat.
si riten ûf die walstat
unde suochten wen si heten verlorn.
ir schade was durch den vrumen verkorn
den si hâten genomen.
dô si nû wider wâren komen,
si vunden grôze rîcheit,
als mir diu âventiure seit,
dâ die heiden wârn gelegen.
Meleranz der werde degen
von in ûf die burc reit.
diu küneginne was gemeit
dô in sô wol gelungen was.
si was von dem palas
gegangen vür daz burctor,
dâ der rîter was erbeizet vor.
mit vröuden si gegen im gienc.
vil minneclîch si in empfienc
unde kust in vor lieb an sînen munt.
si sprach < wol mich der lieben stunt,
hêrre, daz ich iuch ie gesach.
ein ende hât mîn ungemach
von iwerr manheit genomen.
ir sît mir her ze saelden komen .>
 <
Vrouwe> sprach der werde man,
 <ob ich iu iht gedienet hân,
daz ist mir liep sicherlîch .>
diu edel küneginne rîch
nam den rîter bî der hant.
mit ir gienc der wîgant
gewâfent ûf den palas
dâ manic vrouwe ûfe saz.
ir wille was vil ungespart:
si half daz er entwâpent wart.
man brâht ein lûter wazzer dar.
von sînem linden vel klâr
twuoc er den râm von im dan.
man gap im rîchiu kleider an,
diu gâben kostbaeren schîn.
diu vil edele künegîn
nam den rîter bî der hant.
si vuort den degen werd erkant
an ein gsidel hêrlîch.
zuo der küneginne rîch
saz der wol gezogen gast,
dar an vil lützel des gebrast,
man bôt im wird unde êre.
unde kunden si iht mêre
im ze liebe haben erdâht,
daz waer bî namen vollenbrâht.
diu nacht kam, dô was ezzens zît.
ûf dem palase wît
riht man die tische über al.
zühteclîch ân allen schal
gap man wirtschaft volleclîch.
mit der küneginne rîch
az der werde degen klâr.
mit zühten truoc man vür si dar
trinken unde ezzen.
dâ wart niht vergezzen,
man pflac sîn wol ze prîse.
diu küneginne wîse
mit ir selber hant im sneit:
daz was im durch sîn vuoge leit.
Dô man des ezzens verpflac,
dô het ein ende gar der tac:
die tische man von in truoc.
diu edel küneginne kluoc
nâch ezzens saz unlânge dâ.
ûf den palas truoc man sâ
manegen kopf guldîn.
môraz klâret unde wîn
wart dâ geschenket volleclîch.
diu edel küneginne rîch,
dô daz schenken geschach,
dô stuont si ûf unde sprach
 <hêrre, nâch iwerr arbeit
sult ir ruowen . mir ist leit,
ob man iwer niht wol pfliget
unde ob ir niht sanfte liget.
guot nacht lât mich von iu hân .>
Meleranz der werde man
beleit si unze hinz der tür
unde ein lützel dar vür.
guot nacht nam der wîgant
von der künegîn zehant.
die vrouwen vuorn an ir gemach.
dar nâch vil schiere daz geschach
daz man den jungen man
in ein kemenâten dan
brâht vil zühteclîche
an ein bette, daz was rîche.
slâftrinken truoc man im dar în
in einem kopfe guldîn.
Meleranz der werde man
tranc, mit urloube dan
die rîter alle giengen.
juncherren im empfiengen
sîn schuoch unde ander sîn gewant.
er legt sich nider al zehant,
wan im was gemaches nôt,
alsô diu müede im daz gebôt.
er het den sumerlângen tac
vil manegen ellenthaften slac
beide empfangen unde getân.
sus slief der junge werde man
Unz der tac ûf in gienc.
gedanc in niht slâfen lie
der er pflac nâch der magt.
der was er dienstes unverzagt.
sus stuont er ûf unde gienc dan.
nû was dem jungen werden man
ein vil schoenez bat bereit
nâch sîner grôzen arbeit.
des was im nâch der müede nôt.
alsô diu künegîn gebôt,
man batt in schôn, dar nâch zehant
brâht man im hêrlîch gewant,
wîze lînwât kleine,
niwe unde vil reine:
daz legt an sich der werde man.
dar nâch brâhte man im sân
vrischiu kleit, diu legt er an.
dar nâch gienc der junge man
dâ man got ein messe gesanc.
mit guoten triwen stuont sîn gedanc
gên got vil inneclîche.
den bat er umb sîn rîche,
daz er im lîp unde êre
behüett: der degen hêre
stuont unz er den segen empfienc.
ûf den palas er dô gienc
dâ er den tisch gerihtet vant.
nû kam diu künegîn zehant
wol mit sehzic juncfrouwen
die man gerne mohte schouwen.
si wâren schoen unde minneclîch.
diu edel küneginne rîch
dem rîter guoten morgen bôt.
ir munt was durchliuhtec rôt,
ir lîp aller wol gestalt,
gar in des wunsches gewalt.
Meleranz der muoste jehen,
er het nie schoener magt gesehen
âne sîn amîen,
die klâren tydomîen.
Diu küneginne an der stat
den rîter zuo ir sitzen bat.
nû truoc man in daz wazzer dar,
der künegîn unde dem rîter klâr.
ietwederz sîne hende twuoc.
mit zühten man vür si truoc
beide wilt unde zam,
wîn klâret alsam.
dô man mit zühten hete gâz,
Meleranz niht lânger saz,
er begunde urloubes gern.
des enwolt in niht gewern
diu vil minneclîche magt.
si sprach ze dem helde unverzagt
 <hêrre, ze disen zîten
lâz ich iuch niendert rîten,
unz iu werden bereit
nâch iwerm willen wâpenkleit
unde daz ir geruowet baz
nâch iwerr arbeit: ich rât daz
daz ir des hie bîtet
unde niht von mir rîtet.
ich vertig iuch als ich schierest kan .>
dô sprach der wolgezogen man
 <vrouwe, ich mac belîben niht:
mîn unmuoze mir des giht.
ez ist der vrouwen wol bekant
die ir dâ hâtet gesant
hin ze dem künec artûs
nâch einem kempfen in sîn hûs,
daz ich in kurzen zîten
muoz hin wider rîten
ze terrandes in daz lânt.
alsô ist ez mir gewant.
waer iu iht liebes von mir geschehen,
des waer ich vrô, des wil ich jehen .>
dô sprach diu minneclîche magt
 <küener helt unverzagt,
Des het ich iemer schande,
vüert ir von mînem lânde,
daz iu niht würden bereit
ein niwer schilt unde wâpenkleit:
des het ich lützel êre.
nû belîbet, degen hêre,
eine wîle noch bî mir.
des hân ich êre unde ouch ir,
küener degen unverzeit.
iwer schilt unde iwer wâpenkleit
sint zerhowen alsô gar.
swer iuch saehe rîten alsô bar
hie von mînem lânde
des het ich iemer schande.
nû begât an mir iur êre
unde belîbet, degen hêre .>
der küene degen unverzeit
muost belîben durch die meit,
unz im wurden bereit
nâch sînem willen wâpenkleit,
tiwer unde wol gevar,
reht als er was komen dar.
sus muost er dâ belîben
unde die zît vertrîben
unz daz er ze sîner vart
vil schône bereitet wart.
Sus beleip der werde man
bî der maget wol getân:
diu nam sîn wol mit triwen wâr.
Meleranz der degen klâr
bat umb den künec verangôz,
swie doch sîn schult was gên ir grôz,
daz si im des gunde
daz er an der stunde
den tôten künec sande dan.
dô sprach diu maget wol getân
 <hêrre mîn, des sît gewert
unde alles des ir an mich gert;
swie ich doch schaden von im hân>
sprach diu maget wol getân,
 <sô schaffet mit im swaz ir welt .>
des gnâdet ir der helt.
nû kam ûf den palas
die hoehsten von karedonas
unde die vürsten von trefferîn
vür die edelen künegîn
dâ si bî meleranze saz.
diu edel maget niht vergaz,
si empfienc si alle minneclîch.
ir herze daz was vröuden rîch
daz in sô wol gelungen was.
die vürsten von karedonas
unde die vürsten von trefferîn
bat sitzen diu edel künegîn.
die vürsten giengen alle dar
unde dancten dem helde klâr
des manheit was sô grôz
daz er den künec verangôz
sluoc unde den sig ervaht
des tages an der übermaht.
des wart gnâde im gesagt.
si heten hôhiu pfant erjagt:
die hoehsten unde die besten
von vortsoboresten
die viengens in dem strîte.
die wurden an der zîte
geantwurtet alle sant
der künegîn unde in îsnîn bant
versmit . diu küneginne bat
ir marschalc an der selben stat
daz er sich ir underwunde.
an der selben stunde
der marschalc sich ir underwant.
swaz er gevangen liute vant,
die legt er in prisûn.
Meleranz der britûn
hiez im zwelf heiden ledic lâzen:
bî den sant er den künec dan
tôten heim in sîn lânt.
des sagten si dem wîgant
gnâde unde wurden vrô.
den tôten künec vuort man dô
heim vil jaemerlîche.
die küneginne rîche
het mit vride iemer mê ir lânt.
des half ir der wîgant,
Meleranz der unverzagt.
als mir diu âventiure sagt,
si erbuten im wird unde êr
dem ellens rîchen degen hêr
die wîl er bî der künegîn was
in dem lânt ze karedonas.
si wunschten al gelîche,
arme unde rîche,
daz in des gezaeme
daz er die maget naeme.
si jâhen krône unde lânt
daz waere wol hinz im gewant.
ouch het diu küneginne wert
niendert vürbaz gegert
ze nemen keinen andern man,
wolt er bî ir sîn bestân.
des was im unzemuote.
dô dem degen guote
nâch sînem willen wart bereit
schilt unde ander wâpenkleit,
dô begund er urloubes gern.
diu künegîn muost in des gewern,
daz si doch ungerne tete.
ez half ir vlêhen noch ir bete
gên im niht, er wolt von dan.
von der künegîn der werde man
nam urloup zühteclîche.
diu maget saeldenrîche
wolde dô des niht enlân,
si wolt den jungen werden man
wâpen mit ir selbes hant.
nâch sînem harnasch wart gesant,
den brâht man ûf den palas.
diu künegîn von karedonas
wâpent dô den wîgant
mit ir linden blânken hant.
nû brâhte man dem degen klâr
von rîcher kost unde liehtgevar
einen wâpenroc vil kostlîch
unde ein kursît sô rîch,
daz der junge werde man
sô rîcher zierde nie gewan.
dô er nû was gewâpent wol,
als ze strît ein rîter sol,
ûf stuont der zühte rîche.
vil gezogenlîche
nam der degen unverzagt
urloup von der schoenen magt.
diu maget sprach < vil werder degen,
got müeze iwer êren pflegen.
ir sult mit mînem kusse varn.
got der müeze iuch bewarn
unde geb iu saeld unde êren vil.
des selben ich iu wünschen wil,
die wîl ich mîn leben hân .>
diu künegîn den werden man
kuste unde bevalh in got
mit guoten triwen âne spot.
diu küneginne rîche
begunde weinen herzeclîche
daz der junge werde man
niht lânger wolde dâ bestân.
Daz was ir herzen ungemach.
Meleranz ze der vrouwen sprach
 <vrouwe saeldenrîche,
ir habt volliclîche
iwer êr an mir getân,
daz ich> sprach der werde man
 <iu iemer gerne dienen sol.
ir habt an mir erzeiget wol
iwer reine wîbes güete.
got iwer êren hüete .>
der junge werde man
schiet mit urloube dan
von der küneginne rîch
unde von den vrouwen zühteclîch.
dô bâten si sîn got pflegen.
von dem palas gienc der degen
ûf den hof dâ er gesatelt vant
sîn ros, dar ûf saz er zehant
unde reit vür daz burctor.
dâ heten si gebiten vor,
der marschalc unde swaz der werden was
von dem lânt ze karedonas
unde von trefferîn die besten gar.
die riten mit dem helde klâr
wol ein mîle oder mê.
von in nam der degen hêr
urloup an den zîten.
ern liez si vürbaz rîten.
Dô bâten sî sîn got pflegen.
hin reit der ellens rîche degen.
die rîter riten wider în
zuo der edelen künegîn:
diu besaz mit vröuden wol ir lânt.
Meleranz der wîgant
gegen terrandes kêrte,
als in sîn herze lêrte.
sus kam er in kurzer stunt
ûf sîn burc ze terramunt.
des wart cursûn vrô.
mit vröuden wart empfangen dô
Meleranz der wîgant.
dô man daz maere bevant
daz er was komen, dô was ein schal
in dem lânde über al,
dô man in sagt diu maere
daz ir hêrre komen waere.
des vröuten si sich algelîch,
beide arm unde rîch,
die wâren sîn ze hêrren vrô.
in dem lânde beleip er dô
unz daz er ze sîner vart
vil schône bereitet wart.
die lântherrn kâmen an der stunt
alle hin ze terramunt
unde empfiengen wol ir hêrren.
die minnern unde die merren
die wâren sîn ze hêrren vrô.
...sîn lânt wol berihtet,
geebent unde geslihtet
daz geriht über al daz rîche,
die wurden tegelîche
gevestent als er in gebôt.
des küneges godonas tôt
wart vil lützel geklaget.
Meleranz in wol behaget,
der schuof in vride volleclîch.
daz lânt wart allez vröuden rîch
von des heldes saelikeit.
im was gar von herzen leit
unfride unde gewalt:
des gestatte niht der degen balt.
swaz unrehtes in dem lânde was
bî dem künec godonas,
Dô daz nû het ze rehte brâht
Meleranz der wol geslaht
unde sîn lânt schôn unde eben stuont,
dô tete er als die wîsen tuont:
er besazte sîn veste
mit den die er weste
daz si im guotes gunden.
dar nâch in kurzen stunden,
dô daz allez was getân,
dô hiez im der werde man
vier ros diu besten al zehant
gewinnen diu man iendert vant.
diu wâren ungelîch gevar:
daz eine rôter varwe gar,
daz ander val, daz dritte blânc,
diu snel wârn unde niht ze kranc,
daz vierde was swarz gevar.
diu hiez im der degen klâr
gewinnen: dô daz was getân,
dar nâch hiez im der werde man
bereiten kostlîche,
tiwer unde rîche,
schilt satel unde wâpenkleit.
daz wart im allez bereit.
Der eine schilt was goltvar:
dar ûfe zwêne arme klâr,
die wâren rôt, die hende wîz.
dar an lac costlîcher vlîz.
der ander in rôter varwe schein.
den schilt ziert manic edel stein,
dar ûf zwên arme guldîn,
dar an zwei wîze hendelîn.
der dritte schilt was snêwîz,
dar âne lac vil grôzer vlîz,
dar an zwên arm, ist mir geseit,
die erzeigten grôze rîcheit:
die wâren swarz alsam ein kol,
mit golde gezieret wol,
dar an zwuo klâre hende,
gebrüeft ân missewende.
der vierde schilt was zobelîn,
dar ûf zwên arme härmîn,
die hende wâren lobelîch.
ouch was dem degen ellens rîch
ze ieclîchem schilt bereit
von rîcher koste wâpenkleit,
gelîch dem schilde gevar.
dô ez nû was bereitet gar,
Meleranz an der selben stat
den truhsaezn im gewinnen bat.
den nam er besunder dan.
er sprach < cursûn, werder man,
ich wil dir mînen kumber klagen
unde wil dir ûf dîn triwe sagen
wie mir mîn dinc ist gewant .>
Cursûn seit er zehant
wie er sich schiede von dem vater sîn
unde wie er kam ze der künegîn
von der wilden camerîen,
der klâren tydomîen,
unde wie er von ir gescheiden was
bî der linden ûf dem gras
unde waz im diu magt sît embôt,
unde daz er nâch ir minne nôt
leit unde kumberlîchen pîn,
unde wie im diu künegîn
von carendonas het gesagt,
der der helt unverzagt
mit kampf ir lânt wider gewan,
daz diu maget wol getân
lept in grôzer swaere
unde wie si betwungen waere
von dem künec libers von lorgân.
 <zuo der linden ûf ir plân
hât er sich mit gewalt geleit.
alsô hât mir diu magt geseit,
ir vetern tohter, durch die ich hân
gestriten> sprach der werde man.
 <er hât sich daz an genomen
er welle niemer dannen komen,
ern erwerb die küneginne
unde ir werden minne.
ir oeheim nimt ir ouch ein lânt,
daz diu maget werd erkant
den künec libers niht wil nemen.
der unstaet kan si niht gezemen:
diu magt hât mich ze vriund erkorn.
sô hât mîn herze ze ir gesworn.
daz sag ich nieman wan dir.
vriunt, nû soltu râten mir
wie ich kom in daz lânt,
ob daz ieman sî bekant
Der mich rehte wîse dar,
daz ich iht irre var,
wan ich muoz ir ze hilfe komen.
ichn weiz ob duz iht habest vernomen:
mîn vrouwe, diu küneginne rîch,
diu het vil dicke ir heimlîch
ûf ir anger, der was verborgen gar.
nû hât er gerûmet dar
vier wege durch den walt,
der vil küene degen balt,
daz man in müge vinden.
er hüet der schoenen linden
mit vier unde zweinzic gesellen.
alle die strîten wellen,
die vindent an im vollen strît.
nû wil ich rîten, des ist zît,
ob ich möht gefrîen
der klâren süezen tydomîen
ir linden unde ir anger.
swaz ich mich nû lânger
sûme, daz kumt mir niht wol.
umb dich ich iemer dienen sol
daz du mir gebest dînen rât,
sît mir mîn dinc alsô stât,
daz ich kum in daz lânt .>
dô sprach cursûn zehant
 <hêrre, ich kan vil wol dar.
gunnet mir daz ich mit iu var
Hin ze der âventiure .>
dô sprach der helt gehiure
 <daz dien ich al die wîl ich lebe .>
 <ich hân ez vür ein grôze gebe,
lât ir mich mit iu rîten.
ich wil dâ gerne strîten
durch iwer êre, hêrre mîn .>
Meleranz sprach < daz sol sîn .>
Cursûn der wart vrô.
vil schiere bereit er sich dô.
ez gewan der degen werd erkant
zwei ros, diu besten über daz lânt.
im wart schiere bereit
schilt satel unde wâpenkleit.
ein schilt blâ, der ander rôt,
alsô der werde helt gebôt.
dar an lac kostlîcher vlîz.
ûf ieclîchem schilt ein wint wîz
was geslagen härmîn.
ûf den andern wâpenkleidern sîn
man daz selbe wâfen sach.
zuo der verte was im gâch.
Als cursûn bereit wart,
dô huoben si sich an die vart.
Meleranz der werde man
vier unde zweinzic knaben vuort mit im dan
unde zwelf juncherrelîn.
ieclîcher in der hende sîn
vuort ein wol gemâltez sper.
von terramunt vuor er
mit sîme gezoge der geprîste.
Cursûn in rehte wîste.
sus reit der degen werd erkant
den walt dannen, unz er vant
einen wec der gerûmet was
unz ûf daz bluomenvarwe gras,
dâ man vant den werden man
Libers den künec von lorgân.
dem wege volgten si dô nâch.
Cursûn ze sînem hêrren sprach
 <hêrre, mir ist daz wol kunt:
wir komen in vil kurzer stunt
dâ wir den anger vinden
unde die schoenen linden
der dâ pfligt der werde man,
Libers der künec von lorgân .>
Des wart meleranz vil vrô.
ze cursûne sprach er dô
 <vriunt, ist dir iendert kunt
ein stat dâ wir ein kurze stunt
geruowen nâch dem strîchen her?>
 <die weiz ich wol> sprach er;
 <dar bring ich iuch in kurzer stunt.
mir ist dirre walt wol kunt.
ûf disem walt bin ich vil geriten
unde hân durch âventiur gestriten
alhie ze etelîcher zît.
niht verr von uns ein anger lît,
dâ bî ein kalter brunne stât.
hêrre, ist ez iwer rât,
dâ hin sul wir rîten
unde ruowen ê wir strîten.
diu ros sint müede unde ouch wir .>
 <des wil ich gerne volgen dir>
sprach meleranz der werde man.
Cursûn der kêrte dan
einen stic den er vant
durch den walt ze der rehten hant:
der wîst in gên eim berge dan
ûf einen wünneclîchen plân,
dâ bî ein sneller brunne vlôz.
des vluz was wol sô grôz
daz man diu ros wol trenket dâ.
dar zuo erbeizten si sâ.
Si wâren dar wol komen.
si heten mit in genomen
wîn vuoter unde spîse:
daz riet cursûn der wîse,
dô si von hûse riten dan.
daz brâhtens mit in ûf den plân
unde ein gezelt, daz was wît.
daz sluoc man an der selben zît
zuo dem klâren snellen bach.
si schuofen schône ir gemach.
hie lâgen si wol drî tage.
ist ez niht wâr daz ich iu sage,
ûf mîn triwe, daz ist mir leit.
ez wart mir vür wâr geseit:
ich hân mê geziuges niht,
wan als mir daz maere giht,
als ez mir ist kunt getân.
dô meleranz der werde man
nâch sîner müede geruowet dâ,
an dem vierden morgen wolt er sâ
nâch âventiure rîten
unde ûf dem anger strîten.
Er schuof daz im wart bereit
harnasch unde wâpenkleit
die dâ wâren swarz gevar.
die nacht het der degen klâr
an der herberg guot gemach.
des morgens dô der tac ûf brach,
dô lac er niht lânger dâ.
er stuont ûf unde bevalh sich sâ
dem süezen got von himelrîch,
...daz er sîn geruochte pflegen.
dar nâch wâfent sich der degen.
sîn wâpenroc sîn cursît
was ein swarzer samît,
mit golde von kaukesas
er vil wol gebildet was.
Sîn ros wart verdecket,
ûf daz îser gestrecket
ein vil rîcher samît,
noch swerzer dann ein timît.
härmîn arm die wâren wîz,
die wârn dar ûf mit grôzem vlîz
gebrüevet unde gemeistert dar.
swer des wolde nemen wâr,
der mocht dar an zwuo hende sehen,
unde hêrlîche tiure spehen.
nû was ouch cursûn bereit
unde kom er in sîn wâpenkleit,
den was rîchiu koste niht vermiten.
diu wâren rôt, dar ûf gesniten
wîze winde härmîn.
ab sînem helm gap liehten schîn
zwuo vlüge, dar an lac grôzer vlîz,
eine rôt, diu ander wîz.
nû zôch man in diu ros dar.
dô si gewâfent wâren gar,
ûf sâzen die zwêne man.
Meleranz hiez mit im dan
an den selben zîten
vünfzehen knappen rîten,
der ieclîcher vuort ein sper.
ze der âventiure was sîn ger.
Diu sper wâren swarz gar,
nâch sîner zimier gevar.
Meleranz der werde man
der hiez mit im loufen dan
sînen garzûn, der hiez günetlîn:
der kunde hübescher niht gesîn.
sus reit er durch den walt dan.
Cursûn der küene man
was sîn wîsaere.
dô die helde maere
wârn nâhen komen ûf den plân,
Meleranz sant vor im dan
sînen garzûn an der selben stunt.
er sprach < nû tuo dem künec kunt
der dâ lît ûf dem plân,
er heizt libers von lorgân,
ich welle dâ ritterschefte pflegen.
sag im er sî ze lânge gelegen
ûf mîner vrouwen anger.
nû sûme dich niht lânger,
vil lieber vriunt gunetelîn.
lâz dîn vuoge werden schîn:
du solt im von mir widersagen.
ich mac imz lânger niht vertragen
daz er mîn vrouwen hât besezzen.
du solt ouch niht vergezzen,
sag im daz ich selb ander sî.
sag im er sî vor strîte vrî,
er selb unde alle sîne man,
wan swelhen schilt du rüerest an.
Der rîter sint über al
vier unde zweinzic an der zal,
die hât libers der helt
von al den sînen ûzerwelt:
die ligent bî im ûf dem plân.
swelh schilt aller verrest dan
von dem sînen gehangen sî
unde den naehsten dâ bî,
die soltu rüeren unde keinen mê,
unde merke danne waz er
dar zuo rede: daz tuo mir kunt .>
der garzûn lief an der stunt
vor im durch den walt dan,
dâ er kam ûf den grüenen plân
ze der linden dâ er den künec vant,
ze dem in hâte gesant
Meleranz der werde man:
zuo dem kam er gegân.
Libers der künec rîche
gruozt in zühteclîche
unde vrâgt in der maere
wes garzûn er waere,
ob er iht maere hete brâht.
dô sprach der knabe wol bedâht
 <
Hêrre, ich tuon iu daz bekant:
mich hât ein rîter her gesant,
von dem sol ich iu widersagen.
der wil iu daz niht mê vertragen
daz ir die unzuht habt getân,
daz ir der künegîn ir plân
nemt unde ir linden,
dâ man si solde vinden
under wîlen mit ir vrouwen.
swer an in wolde schouwen
beide vröude unde spil,
des mocht man hie vinden vil
bî der maget hêre.
des habt ir lützel êre,
daz ir gewalt an ir begât:
daz ist ein grôziu missetât.
daz ist mînem hêrren leit.
ich sag iu vür die wârheit,
mîn hêrre der ist hie nâhen bî
unde wil den anger machen vrî
vor iwerm gewalte, ob er kan.
swelhem schilt ich rüere an,
des schiltes hêrre sol sîn bereit:
hêrre, daz sî iu geseit,
mit dem wil der werde degen
des êrsten ritterschefte pflegen.
ist daz er dem gesiget an,
sô werdent die andern niht erlân
...in vil kurzen zîten
kumt mîn hêrre selb ander her,
die mit schilt unde mit sper
wellent hôhen prîs erwerben
oder ir prîs muoz verderben .>
Der künec wart der rede vrô.
zuo dem garzûne sprach er dô
 <juncherre, nû tuot mir bekant,
wie iwer hêrre sî genant .>
 <hêrre, ich sag iu niht mê:
mîn hêrre ist ein künec hêr,
er ist iu wol genôzsan.
dâ habt keinen zwîvel an.
ir bevindet wol in kurzer vrist
selbe wer mîn hêrre ist .>
der künec sprach < vriunt, gêt dan
vür die linden ûf den plân.
ich wil iuch lâzen schouwen,
unser schilt sint unverhouwen,
sît ich hie gelegen hân.
her kam noch nie dehein man
des swert ie gên mir wurd erbart,
sît ich her tete mîne vart.
hie ist entschumpfieret manic man:
daz habent mîn gesellen getân.
des iwer hêrre hât gegert,
des sol er werden wol gewert.
Swelhen schilt ir rüeret an,
der selbe muoz in bestân .>
sus vuort er den garzûn dan
ûz der linden ûf den anger sân.
vor der linden sach er
stecken mê dan sehzic sper.
ûf daz bluomenvarwe velt
was geslagen ein schoen gezelt.
im zeigt der degen milte
vier unde zweinzic schilte,
die wârn gehangen her vür.
durch rehter wirdekeite kür
Libers sîn dinc âne vie.
ze dem gezelt er dô gienc
dâ er die schilte hangen sach.
zuo dem garzûn er dô sprach
 <swelhen schilt ir rüeret,
der wirt vür baz gefüeret
gên iwerm herrn ûf prîses wân:
dâ gezwîvelt niemer an.
der vorderst schilt der ist mîn:
welt ir, der sol der êrste sîn .>
Der garzûn gienc dar
unde nam der schilte aller war,
den an dem ort unde den dar nâch
ruort er . den künec nam wundr unde sprach
 <ir hebt ez wunderlîchen an.
vriunt, ir solt gerüeret hân
mînen schilt unde den naehsten dâ bî.
iwer hêrre wirt der êren vrî
daz er wider mich sîn sper
iht vertuo, sint daz er
mich niht ze der tjost gevordert hât .>
der garzûn sprach < die rede lât,
hêrre, unde lebt mit guoten siten.
ir werdet strîtes niht vermiten.
dâ von sult ir die rede lâzen
unde heizet sich die zwêne man
bereiten gên dem strîte.
mîn hêrre kumt in kurzer zîte,
von dem wert ir wol gewert
swes iwer wille an in gert .>
Sich bereitten dise zwêne man
ze der tjost; nû kam ouch ûf den plân
Meleranz der ellens rîche
geriten kürlîche.
sus zogte er ûz dem walde her.
sîne knappen vuorten diu sper,
wol nâch kürlîchen siten
ie zwêne neben ein ander riten
müeziclîch, in was niht gâch.
nâch den spern man vüeren sach
zwên knappen ir helm, als er gebôt.
der ein was swarz, der ander rôt.
sus zôch er ûf den grüenen plân.
nû wârn ouch ene zwêne man
gewâfent ûf gesezzen.
die helde vil vermezzen
an den selben stunden
ir helme ûf gebunden.
Meleranz der britûn
unde sîn truhsaeze cursûn,
ietweder nam ein starkez sper.
nû kam ouch dort gên in her
die zwêne man durch prîses ger.
ietweder vuort ein grôzez sper.
dâ ergiengen zwuo tjoste rîche.
diu ros vil nîdeclîche
wurden mit den sporn genomen.
sus sach man si zesamen komen.
Ir ieclîcher sîn sper zerbrach.
Meleranz den rîter stach
der gên im dar komen was
von dem rosse ûf daz gras.
mit gewalt er ûf in reit
unde twanc in umbe sicherheit.
Cursûn der degen balt
het den sînen ouch gevalt
unde sicherheit betwungen.
dô in was sus gelungen,
Meleranz an der selben stat
Gunetelîn zwên schilt rüeren bat.
dô gebôt libers von lorgân
daz sich bereitten vier man
gên disen zwein: daz geschach.
in allen was ze strîte gâch,
als mir diu âventiure seit.
si wâren schiere bereit
unde wâren alle viere
ze rosse komen schiere.
die zwên, den man dô ruorte
den schilt, ietweder vuorte
in sîner hant ein grôzez sper.
ze tjostieren was in ger.
Meleranz der britûn
unde der werde cursûn
sâhn die rîter gên in komen.
ietweder het ein sper genomen,
daz was grôz unde unbesniten.
mit unverzagtlîchen siten
dise vier küene man
ranten dô ein ander an.
diu sper si ûf stâchen
daz si gar zerbrâchen.
des küneges man von lorgân
die wurden gevellet ûf den plân
unde betwungen umbe sicherheit.
daz was iedoch ir hêrren leit.
nû kâmen aber zwêne her
mit ûfgeworfenem sper:
den was gên der tjoste gâch.
dô die meleranz ersach,
dô nam der küene wîgant
ein starkez sper in die hant.
sîn ros er mit den sporn ruorte.
mit vollem poinders hurte
kam er ritterlîch gevarn.
jener kunde ouch niht sparn
sîn ros dâ er ûfe saz.
vil ritterlîche reit er daz
gegen meleranze her.
von rabîn sanden si diu sper.
Diu tjost wart guot unde rîch.
si verstâchen ritterlîch
diu sper diu si brâhten dar.
ietweder nam vil rehte war
wie er den andern valte
unde an im prîs bezalte.
nû nâmen si zwei ander her,
 (in beiden was zesamen ger)
diu verstâchen si zehant.
Meleranz der wîgant
aldâ prîs bezalte.
mit der tjost er valte
den rîter mit ros mit alle.
von der tjoste valle
wart er betwungen sicherheit,
ez waer im liep oder leit.
Cursûn der ellens rîch
het ouch gesiget ritterlîch
sînem strîtgesellen an.
nû wâren aber zwêne man
gewâfent unde ze der tjost bereit:
daz wâren helde unverzeit.
Die kâmen ritterlîchen her,
ietweder mit einem sper
als er tjostierens gert.
si wurden strîtes wol gewert
von den die dâ mit in striten
mit unverzagtlîchen siten.
Meleranz het ouch siben sper
diu er mit im brâhte her:
der verstach er vieriu.
Cursûn verstach diu driu.
dô in der sper gar zerran,
dô ranten si ein ander an
mit den swerten vîntlîch.
Meleranz der ellens rîch
des slege wâren alsô grôz
daz sîn den rîter sêr verdrôz
der dâ manlîch mit im streit,
swie er doch waer unverzeit.
er het ze strîte guote kraft
unde was ein kempf an ritterschaft,
doch mocht er siges niht erholn.
er muost ein schumpfentiure doln
von dem der dâ mit im streit.
dem muost er geben sicherheit,
swaz er in tuon hieze,
daz er des niht enlieze.
Nû was cursûn der küene man
von dem rosse gestân
unde der rîter der dâ mit im streit.
die striten âne zageheit
einen herten strît mit swerten.
ein ander si gewerten
strîtes volleclîche.
Cursûn der ellens rîche
vaht mit manlîcher kraft.
er was ein kempf an ritterschaft.
ouch was der ander niht ein zage.
mit manegem ellenthaftem slage
si ein ander umbe triben.
die schilt wârn in niht ganz beliben
von dem nîtlîchen spil.
dâ ergiengen wehselslege vil.
iedoch gesiget ritterlîch
Cursûn der ellens rîch.
sicherheit muost er im geben,
darumbe liez er im daz leben.
sus was der strît ergangen:
aht rîter wurden gevangen.
Meleranz an den zîten
wolt niht mêre strîten,
wan ez was ze spâte.
nû wart er des ze râte
daz er wolde rîten dan.
einen boten sant der werde man
ze dem künec libers an der stunt
unde hiez im daz tuon kunt
daz er wolt durch strîten
des morgens wider dar rîten.
des wart der künec libers vrô.
zuo dem boten sprach er dô
 <ir sult iwerm hêrren sagen,
er mac hie hôhen prîs erjagen.
gesiget er uns allen an,
sô ist er wol ein vrumer man .>
van dannen reit dô meleranz,
der truoc an lobe der êren kranz:
die gevangen riten mit im dan.
nû was dem jungen werden man
bereit daz er solt ezzen.
im wart niht vergezzen,
er hiez der rîter schône pflegen.
dô man gaz, dô schuof der degen
daz man in schüefe ir gemach.
swaz er gebôt daz geschach.
vil schône bette man in
under sîn gezelt hin,
sô man beste kunde,
in vil kurzer stunde
beide ûf loup unde ûf gras.
Meleranz mit râte was
komen dar von terramunt.
ûf daz gras wart an der stunt
vier senfte matraz geleit,
dar ûf vil rîche golter breit
unde lîlachen, diu wâren blânc,
unde vier deckelachen wît unde lânc,
dar ûf die strîtmüede man
solden ir gemach hân.
Meleranz dem ellens rîch
was gebettet hêrlîch,
als von reht eim künec rîch.
Cursûn lac ouch hêrlîch.
dô si ze gemache wâren komen,
ich sag iu, als ich hân vernomen,
die nacht si ruowe pflâgen.
vil saenfteclîch si lâgen.
des morgens dô der tac erschein,
Meleranz wart des enein
daz er lac niht lânger dâ.
er stuont ûf unde gienc sâ
von den liuten dâ in nieman sach.
gên got er sîn gebet sprach
unde vlêhte in vil sêre
daz er im lîp unde êre
behüete unde sîn geruoche pflegen.
dar nâch gienc der werde degen
wider zuo den liuten dan.
nû was bereit dem werden man
ein kleiner imbîz zehant.
den tisch er gerihtet vant.
der degen vil vermezzen
wolt ein wênic ezzen
an den selben zîten,
ê daz er rite strîten.
daz het cursûn gerâten.
zwei hüenr im wârn gebrâten.
dô si embizzen, in was bereit
harnasch unde ir wâpenkleit
unde ir ros verdecket.
ir manheit wart erwecket.
Nû truoc man in ir harnasch dar:
schoene unde liehtgevar
wâfent sich die zwêne man.
si wolden ûf den grüenen plân
durch âventiure rîten.
in vil kurzen zîten
wârn si in ir harnasch komen
...ir zimierde daz was rîch
unde ouch vil kostlîch.
Meleranz der degen kluoc,
swaz er ob dem îser truoc,
daz was allez snêwîz.
dar an lac vil grôzer vlîz
von gestein unde ouch von golde.
als er selbe wolde,
was sîn wâpenkleit geêret,
grôz rîcheit dar an gekêret,
sîn decke ein wîzer samît;
sîn wâfenroc sîn kursît
wâren wîz, sîn ros was blânc.
der helt ie nâch prîse ranc.
sîn schilt der was snêwîz,
dar an lac kostlîcher vlîz.
sîn helm het ein rîchez dach,
in blânker varwe man daz sach.
vünfzehen sper brâht man dar,
diu wâren alle wîzgevar.
Cursûn was ouch bereit.
alliu sîniu wâpenkleit
wâren blâ lâsûr gevar,
schilt wâfenroc sîn decke gar,
blâ was sînes helmes dach,
dar ûf man gebunden sach
ein vluc wîz, diu ander blâ.
härmîn wind die wâren dâ
ûf al sîn wâpenkleit gesniten.
ê daz si von dannen riten,
der werde junge degen
hiez der rîter schône pflegen.
er bat ir schône nemen wâr.
sîn ros wart im gezogen dar,
dar ûf spranc der ellens rîch
âne stegereif ritterlîch.
Cursûn der snelle man
der spranc ûf sînen castellân.
mit unverzagtlîchen siten
ûf den anger si dô riten,
die knappen vuorten mit in dan
vünfzehen sper ûf den plân:
Diu wâren alle wîz gevar.
was er ê schône komen dar,
er kam nû schôner, des man im jach.
der helt ze sînem garzûn sprach
 <
Gunetel, rüer zwên schilt an .>
der garzûn huop sich dan
unde ruort zwên schilt an der stunt.
er sprach < ir herrn, ich tuon iu kunt:
mîn hêrre ist komen ûf den plân.
die zwêne suln in bestân
der schilt ich hie rüere:
gesigent si, daz ist ir gefüere .>
nû was der künec von lorgân,
er unde alle sîne man,
gewâfent ritterlîchen gar
unde warten wann er kaeme dar.
dô si hâten vernomen
daz er was ûf den anger komen,
dô ilten si ze ir rossen dan
gên meleranze ûf den plân.
ritterlîch kâmen si her.
ietweder vuort ein starkez sper.
lânger si dô niht beliben,
diu ros mit sporn si dô triben
gên ein ander ritterlîch.
diu tjoste wart guot unde rîch.
Libers der künec von lorgân
sach daz beide sîne man
wurden gestochen nider.
ietweder liez den sînen wider
zuo keiner wer niht enkomen
unz er het von im genomen
sîn sicherheit . dô daz geschach,
zwein andern rittern den wart gâch
ze der tjoste, den geschach alsan.
Meleranz der werde man
des tages ûf dem anger streit
unde cursûn der unverzeit,
daz si den prîs vuorten dan
unde mit in aht gevangen man
brâhtens an die viwerstat.
Meleranz die sînen bat
daz si der pflaegen êrlîch.
der junge degen lobes rîch
des nachtes in schuof guot gemach.
des morgens dô man den tac ersach,
dô stuont er ûf unde bevalh sich got
mit guoten triwen sunder spot.
Cursûn ouch daz selbe tete.
dô si sprâchen ir gebete,
dô was den helden bereit
daz ezzen gên ir arbeit.
dô si von tische giengen,
ir dinc si sus an viengen:
die hêrren hiezen in tragen dar
ir harnasch, daz was liehtgevar.
Meleranzes wâpenkleit
erzeigten grôze rîcheit.
ez vuort der degen hôhgemuot
von pfellel rôt sam ein gluot
wâpenroc unde kursît.
unde ein decke lânc unde wît
was der îserîn decke dach.
sîn schilt mir rîcher koste jach,
der was rôt; sîns helmes dach
was rôt: swer sîn sper sach,
der muost im ganzer roete jehen.
ez wart an rîter nie gesehen
wâpenkleit sô kostlîch.
ez was allez tiur unde rîch
daz er an sînem lîbe truoc.
Cursûn der degen kluoc
Het verholn brâht dar,
daz sîn hêrre niht wart gewar,
zweier hande wâpenkleit.
diu erzeigten grôze rîcheit.
daz ein was grüen alsam ein gras,
daz andr ein gelwer samît was,
härmîn wind dar ûf gestroeut.
Meleranz sich des vröut.
dô er diu wâpenkleit ersach,
ze cursûn er dô sprach
 <
Cursûn, vil lieber werder man,
mînen willen hâstu wol getân
daz du disiu wâpenkleit
hâst mit dir brâht . mir was leit
daz ich niht gedâht dar an.
dâ hân ich vorht, vil werder man,
daz du ze disen zîten
alsô müezest strîten
under dem verhouwen schilt dîn:
daz was al diu sorge mîn
daz ich dich verlür, vil werder man.
an mir selbem hân ich missetân
daz ich niht zweier rosse mê
durch dînen willen brâhte her.
des scham ich mich unde ist mir leit,
küener degen unverzeit,
daz du ze disen zîten
ûf dem müeden ros solt strîten .>
Cursûn sprach < hêrre mîn,
die klage sult ir lâzen sîn.
ze mînem rosse bin ich wol geriten.
ich hân des vil kûm erbiten
daz ich ze vehten vunden hân .>
alsô sprach der küene man,
 <ich hân geruot ze lânge gar .>
nû zôch man in diu ros dar.
si sâzen ûf unde riten dan,
die zwêne muotes rîche man,
ûf den anger durch strîtes ger.
man vuort mit in vünfzehen sper,
diu wâren alle rôt gar,
als sîn wâfen was gevar.
Meleranz sant gunetlîn vür.
durch sîner wirdekeite kür
in hiez der degen milte
rüeren zwêne schilte.
Günetel huop sich dan
gên der linden ûf den plân.
er ruort die schilte unde sprach
 <ir helde, iu nâhet ungemach:
iu kumt aber mîn hêrre,
seht ob iu daz iht werre,
der wil ze disen zîten
umb den anger mit iu strîten.
den müezet ir im ledic lâzen
oder ir müezet in bestân .>
Diu rede was dem künec zorn.
er sprach < mîn schade ist unverkorn
den ich von iwerm hêrren hân.
er hât gevangen mîne man
unde gert ouch mînes schaden mê.
er wolde nemen mir mîn êr:
daz wil ich weren ob ich mac.
got lâz geleben mich den tac
daz ich mich an im erhol
des schaden des ich von im dol .>
nû kam geriten meleranz
mit liehter zimierde glânz
ûf den anger ritterlîch
unde cursûn der ellens rîch.
nû hielten ze rosse ûf dem plân
des küneges man von lorgân
gên der tjost mit ûfgeworfnen spern,
als si strîtes wolden wern
Cursûn unde meleranz.
diu sper beliben unlânge ganz.
dô si ein ander sâhen,
si begunden vaste gâhen
unde bereitten sich gên strîtes nôt.
mit zwein spern, diu wâren rôt,
kam meleranz der britûn
unde der werde cursûn
ritterlîchen her gevarn.
jene die kunden ouch niht sparn:
diu ros dâ si ûfe riten
diu wurdn mit hurteclîchen siten
mit den sporn dar getriben.
ich waen diu sper iht ganz beliben:
diu brâsten von der tjoste nôt.
iedoch wart ûf die bluomen rôt
Libers rîter dâ gevalt.
si wurden beide mit gewalt
betwungen umbe sicherheit.
nû wârn zwên ander bereit:
Den was ouch gên der tjoste gâch.
den selben ouch daz selb geschach;
doch werten si sich ritterlîch
unde riten manic tjoste rîch.
ouch enwart des niht vermiten,
mit swerten wart dâ wol gestriten
des tages bî der linden breit.
Meleranz den sig erstreit
unde cursûn vil ritterlîch.
sehs rîter ellens rîch
entschumpfiertens umb den plân
unde vuortens zuo den andern dan:
daz was libers dem künec leit.
Meleranz mit vröuden reit
dâ er sîn herberge vant.
die rîter hiez er al zehant
entwâpen unde schône pflegen.
dar nâch schuof der werde degen
im selbem unde cursûn gemach.
mit guotem willen daz geschach,
wan in was gemaches nôt,
als in diu müede gebôt.
si heten den sumerlângen tac
mit manegem stich unde slac
gegeben gar ein ende,
ê daz si mit ir hende
den sige dâ errungen
unde sicherheit betwungen
Die sehs rîter ûf dem gras:
dâ von in nôt gemaches was.
nû hoert ouch von dem künec sagen
von lorgân: der begunde klagen
sîn verlust die er het genomen.
er sprach < owê wie bin ich komen
ze dem schaden der mir ist geschehen!
ich mac wol mit der wârheit jehen
daz ich saelden niht enhân.
daz mir habent zwêne man
mîn rîter gevangen gar,
des muoz ich alliu mîniu jâr
sîn unfrô unde klagen
unde die jâmers bürde tragen,
ezn sî daz ich mich sîn erhol:
sô gehab ich mich alrêrst wol.
ich hân gedingen unde trôst
daz mîn helde werden erlôst
die er mir gevangen hât.
ich weiz wol daz er niht enlât
ern kom morgen her durch strît.
waz ob uns got die saelde gît
daz wir in gesigen an
unde erloesen mîne man
die sie uns habent an gestriten .>
 <si werdent strîtes niht vermiten>
sprach der rîter manlîch
der bî dem edelen künec rîch
dâ bestuont, der was genant
Maculîn, optanus heizt sîn lânt:
er was ein herzoge rîch
unde hete dicke ritterlîch
vil manegen hôhen prîs bejagt.
sîn herze was gar unverzagt.
si heten guot gedingen
daz in solt gelingen
des morgens ûf dem grüenen plân
unde daz si lôsten ir werde man.
Als ich daz maer vernomen hân,
Meleranz der werde man
hiez der rîter schône pflegen.
dô man gên nacht gaz, der werde degen
hiez die rîter bringen sân
an ir gemach . der werde man
gienc ouch dâ er vant gemach.
dâ ruot er unz der tac ûf brach:
dô stuont er ûf unde gienc dan.
sîn gebet sprach der junge man
gên got unde vlêht in sêre
daz er im lîp unde êre
behüete . dô der werde man
sîn gebete het getân,
dô gienc der degen al zehant
dâ er den tisch gerihtet vant.
Meleranz der britûn
unde der küene cursûn
zuo ein ander sâzen.
ein teil si trunken unde âzen.
man huop die tischlachen dan.
Meleranz der werde man
hiez ir harnasch bringen dar
unde ir zimierde lieht gevar.
daz wart in snelleclîchen brâht.
nû heten si sich des bedâht
Daz si wolden rîten
ûf den anger durch strîten.
ietweder wâfent sich zehant.
sô tiure wâpenlîch gewant
wart an rittern nie gesehen:
des muoz man mit der wârheit jehen.
Meleranz der degen klâr,
von einem pfellel liehtgevar,
der gap sô kostbaeren schîn,
als ob er waere guldîn,
dar ûz was gemachet,
an koste niht verswachet,
wâpenroc unde kursît.
unde ein decke lânc unde wît
was der îserîn decke dach.
sînen helm man verdecket sach,
als ob er waer gar guldîn.
vünfzehen sper diu gâben schîn,
als si waeren guldîn gar.
sîn schilt der was goltvar,
dar ûf was entworfen dâ
ein arm rôt, der ander blâ,
dar an zwuo wîze hende,
ân alle missewende,
gegeben nâch der triwe.
âne herzen riwe
dient er sînr amîen,
der klâren tydomîen.
Cursûn was ouch bereit
unde kam in sîniu wâpenkleit,
diu wâren grüen alsam ein gras.
härmîn wind dar ûfe was
gestroeut vil meisterlîchen.
den helden ellens rîchen
den zôch man diu ros dar:
diu wâren wol verdecket gar
mit îser unde mit pfellel rîch.
Meleranz der lobes rîch
spranc ûf sîn ros dâ erz vant.
Cursûn der wîgant
ûf daz sîn ouch saz:
an snelheit was er niht ze laz.
die gevangen rîter jâhen
daz si nie gesâhen
in allen künecrîchen
zwên man die sich gelîchen
an manheit zuo in kunden.
si gâben an den stunden
in selben harte boesen trôst
daz si wurden erlôst
von ir herrn mit strîte.
an der selben zîte
riten si gên dem anger dan,
dise zwêne küene man,
durch prîs unde durch strîtes ger.
man vuort mit in vünfzehen sper,
diu gâben goltvarwen schîn
als diu andern wâpen sîn.
Günetel alles vor in lief,
ûf den anger vil lûte er rief
 <âvoi, wîchâ hêrre wîche!
hie kumt der êren rîche,
der hôchgemuote meleranz,
der der wirdekeite kranz
treit: der hât sich des bewegen
dêr well hie ritterschefte pflegen.
wâ nû, künec von lorgân?
welt ir den hêrren mîn bestân,
sô bereitet iuch: er zogt dâ her
mit rehter manlîcher ger
unde wil den anger vrîen
der süezen klâren tydomîen .>
Nû was der künec libers bereit
unde komen in sîn wâpenkleit
unde maculîn der ellens rîche.
vil vermezzenlîche
hieltens ze der tjost bereit.
vil tiure was ir wâpenkleit.
Libers der künec rîche
was gewâpent ritterlîche:
sîn wâpenroc sîn cursît
was von rîchem pfellel wît
der von vier varwen was,
rôt unde grüen alsam ein gras,
wîz unde blâ die vierde.
al sîn zimierde
was tiwer unde liehtgevar.
in dem blâwen vluc ein härmîn ar,
in dem wîzen vluc ein zobelîn lewe,
der ginte wît mit sîner kewe.
in dem rôten vluc ein blâwer ar,
in dem grüen ein loewe rôt gar.
daz selbe wâpen daz was sîn.
ab sînem helm gap liehten schîn
eines loewen houbet.
der muotes unberoubet
der was gezieret schône
mit einer tiuren krône.
Maculîn der ellens rîch
des wâpenkleit was kostlîch,
der schilt der was wîz gar,
dar ûf ein wolf swarzgevar.
sîn wâfenroc sîn kursît
was ein blânker samît
unde sîn decke rîche,
dar ûf vil meisterlîche
zobelîn wolfe wârn gesniten.
mit unverzagtlîchen siten
het er manegen prîs bejagt.
ez vuort der helt unverzagt
ûf sînem liehten helme klâr
einen wolf, der was swarz gar:
der stuont alsam er lebete
unde ob dem helme swebete,
niht ze hôch noch ze grôz.
sîn helm was unverdecket blôz,
lûter als ein spiegelglas.
kraft unde ellen an im was.
Sus hielten die zwêne man
bî ein ander ûf dem plân,
mit rehter manlîcher ger,
ietweder mit ûfgeworfem sper,
als si tjostierens biten.
nû kam ûz dem walt geriten
Meleranz der britûn
unde der küene cursûn.
die heten an den stunden
ir helme ûf gebunden
unde diu sper genomen in die hant.
ietweder mit den ougen vant
den sînen an den zîten
mit dem er solde strîten.
sus kâmens gên ein ander her,
ieclîch mit ûfgeworfem sper.
Meleranz der werde man
unde libers von lorgân
nâmen diu ros mit den sporn.
die zwêne künege wol geborn
liezen nâher strîchen
ûf dem poinder hurteclîchen.
der herzoge maculîn
unde der küene cursîn,
den was ouch zuo ein ander ger.
dâ wurdn verstochen vier sper
daz die sprîzen ûf stuben
unde hôch ûf gên den lüften vlugen.
Nû brâhte man vier ander her,
daz was wol ir aller ger:
diu vertâtens ritterlîch.
die vier helde ellens rîch
mit der tjost ein ander niht trugen.
die sprîzen gên den lüften vlugen.
die vier tjoste wâren rîch.
sus verstâchen si vil ritterlîch
ir ieclîcher siben sper.
Meleranze brâht man her
dannoch daz vünfzehenst sper.
daz was nâch sînes herzen ger
starc unde unbesniten.
mit vil ritterlîchen siten
nam er daz sper in sîn hant.
nû was dem küenen wîgant
von lorgân libers
beliben niht wan eines spers:
daz selbe brâhte man im dar.
ietweder nam des rehte war
wie er den andern valte
unde an im prîs bezalte.
diu ros si ersprancten,
diu sper ze rehte sancten
unde brâhtens alsô eben dar,
swer des wolde nemen war,
der kunde niht gesagen wer
baz vertân het sîn sper.
diu ros si wider wanden,
ein ander si an randen
mit den swerten manlîche.
die helde ellens rîche
vil ritterlîch ze den rossen striten.
mit unverzagtlîchen siten
Heten si gevohten
daz diu ros niht mê mohten.
si erbeizten nider ûf daz gras.
manheit unde kraft an den beiden was.
Libers der künec rîch,
des slege wâren krefteclîch,
er kund ouch wol mit strîte.
Meleranz treip er an der zîte
mit slegen gên der linden dan.
er wând er solt gesiget hân:
dem was ez dannoch ungelîch,
wan meleranz der ellens rîch
was ein helt in strîte,
wan daz er an der zîte
vor dem künec weich mit listen.
er gedâht < ich wil mich vristen
unde wil mich schermen vor sîn slegen,
unze daz der werde degen
ab neme an den slegen sîn:
sô tuon ich im danne schîn
ob ich iht mit strîte kan.
ich slah ungerne disen man:
sîn tôt der waere klägelîch.
vür wâr er ist ellens rîch .>
in disem sinne weich er dan.
Libers der unverzagte man
sluoc im manegen starken slac.
sô krefteclîcher slege er pflac
daz der walt dar nâch erdôz.
Meleranz sîner slege verdrôz.
dô er den künec sô vehten sach,
Meleranz dô zuo im sprach
 <ich hân dich ze lâng gespart.
du muost vür wâr die widervart
loufen, mac ich dichs erbiten .>
mit unverzagtlîchen siten
Treip er den künec mit slegen dan
hin wider über den grüenen plân.
er liez in komen ze slage nie,
wan daz er mit schirme gienc
vor im über den anger breit.
Libers der degen unverzeit
der kunde wol mit ritterschaft.
er trôst sich sîner grôzen kraft.
nû gedâht libers von lorgân
 <möht ich disem küenen man
daz swert underspringen,
ich wolde mit im ringen.
möht ich den degen werde
bringen ûf die erde,
sô müest er sicherheit mir geben
oder ich naem im daz leben.
bî namen daz wil ich besehen;
ez mac ungewarnet wol geschehen
daz ich in wirfe dar nider:
sô lâz ich in niht wider
under mir ûf stân .>
sus lief er an den starken man
unde wolt in nider swingen
unde sicherheit betwingen.
nû mocht er den werden degen
niendert von der stat erwegen.
Meleranz der werde
swanc in ûf die erde
daz er niht weste wâ er lac.
er sprach < zwâre ob ich mac,
Du muost der meit ir anger lâzen .>
Meleranz der küene man
den helm er im abe brach
unde daz härsenier: zuo im er sprach
 <dîn lîp muoz des tôdes sîn,
dun lobest mir bî den triwen dîn
daz du leistest mîn gebot
mit guoten triwen âne spot .>
dô sprach der künec von lorgân
 <nû lât mich wizzen, werder man,
wer ir von gebürte sît.
ist daz ez alsô eben lît
umb iuch, sô bin ich bereit
dienstes unde sicherheit.
sît ir niht sô ein hôher man,
daz sult ir niht ver übel hân,
von geburt unde von der art
daz ich sî lasters dran bewart,
daz ich iu sicherheit sül geben,
sô wil ich niht lânger leben:
sô endet ez, degen ellens rîch,
mit mînem tôde kurzlîch.
ich wird dir niemer undertân,
dun sagst mir, hôchgelopter man,
wer du von gebürte sîst.
ob du mir die gâbe gîst,
daz dien ich iemer mêre.
des hâstu grôze êre,
küener helt unverzagt,
swâ man daz maere von dir sagt
daz du mir habest gesiget an.
beide vrouwen unde man
müezen dich von schulden êren
unde dîn wirde mêren,
wan ez mir nie geschach .>
Meleranz dô aber sprach
 <ich wil dir sagen von mîner art,
diu ist vor schande wol bewart:
Des soltu gar gewis sîn.
Leyses hiez der vater mîn,
dem dient gewalteclîche
daz lânt ze vrancrîche.
mîn muoter hiez olimpîâ:
diu ist küneginne dâ.
ich weiz ob du iht hâst erkant
Artûs von britanjen lânt:
der ist mîn oeheim sunder wân.
nû hân ich dir kunt getân
von mînem gesleht ein teil .>
 <ich wil mirz zellen vür ein heil>
sprach libers der werde man,
 <sît mir ist gesiget an,
daz mich doch überwunden hât
ein man umb den ez alsô stât
daz er mir ist genôzsam.
swie hart ich mich des lasters scham,
doch gib ich dir des sicherheit
daz dir mîn dienest ist bereit,
wan ich alsô gelobet hân.
ich wil sîn ouch niht abe gân:
ich leist swaz ir gebietet mir .>
er sprach < hêrre, sô sult ir
zuo iu nemen iwer man
den wir haben gesiget an
unde rîtet in artûs lânt.
dem sult ir, degen werd erkant,
bringen iwer sicherheit.
ir sult im dienstes sîn bereit
unde sult mîn dâ bîten.
ich kum in kurzen zîten
nâch iu, hôchgelopter man,
unde lât der juncfrowen ir plân .>
daz lopt er unde liez ez wâr.
Meleranz der degen klâr
unde cursûn der werde man
nâmen urloup unde riten dan.
Libers der künec von lorgân
sprach < hêrre, ir sult mir mîne man
noch hînt her zuo mir senden.
ich wil mîn reise enden,
ich wil gên britanjen varn:
got müez iu lîp unde êr bewarn .>
Meleranz sprach < daz tuon ich .>
hie mite schieden si sich.
Meleranz der werde man
reit ze sîme gesinde dan.
si wâren sîner künfte vrô.
die gevangen rîter bâten dô
daz man in saget maere
wie ez ergangen waere.
si heten alle guoten trôst
daz si wurden erlôst
von ir hêrren manheit.
dô in rehte wart geseit
wie ez dort ergangen was
bî der linden ûf dem gras,
des wurden si alle unfrô.
Meleranz der hiez si dô
zuo ir hêrren rîten
unde gebôt in an den zîten
daz si mit ir hêrren riten
unde die reis niht lânger miten
gên britanjen in daz lânt.
daz lopten si dô: al zehant
brâht man ir ros unde harnasch gar,
reht als si wâren komen dar.
daz verhouwen gewant
legten si dô an zehant.
mit urloup schieden si dan
von meleranz dem werden man.
zuo ir hêrren si dô riten
mit vil trûrigen siten.
Der wolt die nacht ruowe hân
bî der linden ûf dem plân.
dô sîn rîter zuo im kâmen dar,
si wurden alle riwevar.
si klagten ir grôzez unheil.
dâ wider was von schulden geil
Cursûn unde meleranz.
der vröude was mit wârheit ganz
daz in was wol gelungen.
 <daz wir sîn betwungen>
sprach libers von lorgân
 <unde daz uns hânt gesiget an
zwêne man uns allen,
wem sol daz wol gevallen
an uns, daz wir sô zagelîch
uns werten? ez ist billîch,
ob man uns haz darumbe treit.
der mich von mîner wirdekeit
hât gedrungen, deist der tiurest man
des ich künde ie gewan .>
die rîter sprâchen < daz ist wâr:
ez ist an sînem lîbe gar
swaz eim rîter rehte stât.
er schamt sich aller missetât,
er kan nâch êren werben:
sîn lop mac niht verderben .>
die nacht schuofens ir gemach.
des morgens dô der tac ûf brach,
dô bereitten si sich zuo ir vart.
daz wart niht lânger ûf gespart.
Libers sîn gesinde sande
heim ze sînem lânde:
die vuoren gegen lorgân.
er unde sîn rîter vuoren dan
gên britanjen in daz lânt.
Meleranz vuor al zehant
zuo der linden ûf den plân,
dô libers unde sîne man
der linden heten sich bewegen:
der solden si niht mêre pflegen.
Die âventiure het erstriten
mit unverzagtlîchen siten
Meleranz der werde man.
der vuor nû ûf den grüenen plân
ze der linden ûf den anger.
des sûmt er sich niht lânger,
sît er die stat het erstriten.
dô er zuo der linden kam geriten,
ein gezelt sluoc man ûf daz gras
daz der künec godonas
hiez hêrlîchen machen
mit costlîchen sachen.
ez was hôch unde wît,
von vierer hande samît
was daz gezelt gemachet,
an koste niht verswachet,
rôt blâ unde gel.
ez was hôch unde sinwel,
die naet erleit mit golde gar,
ûf ieclîchem samît ein guldîn ar.
diu seil wâren sîdîn,
der knopf der was guldîn,
der ûf ein ar von golde,
als er leben solde.
den arn truoc godonas
des daz gezelt ê was
ûf sînem helm, der küene man.
den schilt solt nû ze rehte hân
Meleranz der wîgant:
der erstreit den schilt unde daz lânt.
Dô meleranz dem werden man
zuo der linden ûf den plân
was geherberget schôn
durch rehter werdekeite lôn,
die aht verhowen schilte
hiez der degen milte
vür daz gezelt al zehant
haben: der küene wîgant
was in sînem muote vrô.
mit cursûn gienc er dô
zuo der linden, dem zeiget er
wie daz wazzer was geleitet her,
daz bett daz bat die rîcheit
dâ von ich ê hân geseit.
Cursûn nam der gezierde wâr.
an daz bette wol gevar
sâzen dô die zwêne man.
Meleranz sagen dô began
Cursûn diu maere
von der meide saeldenbaere,
wie er die bî der linden sach
unde welh êre im von ir geschach.
er sprach < vriunt, nû râte mir,
wan ich wol getrûwe dir,
wie ich ir daz taete kunt
daz wir an dirre stunt
den anger gefrîet hân.
ich weiz wol> sprach der werde man,
 <swer ir daz von mir sagt,
daz diu minneclîche magt
kaeme her in kurzer stunt.
mir wart nie lieber maere kunt
dann ob daz geschaehe,
daz ich die süezen saehe:
sô kund mir lieber niht geschehen .>
 <hêrre, welt ir si gerne sehen,>
sprach der werde cursûn
ze meleranz dem britûn
 <sô embiet der juncfrowen klâr
unde sendet gunetlîn dar,
si sül sich underwinden
ir anger unde ir linden,
die habt ir gemachet vrî,
ob ez iwer wille sî,
vor dem künec von lorgân:
mich dunket ez sî guot getân .>
Meleranz sprach < daz sol sîn.
ich wil der lieben vrouwen mîn
mînen boten senden dar,
daz diu süeze wolgevar
underwinde sich ir plân .>
si giengen ûz der linden dan
in ir gezelt al zehant.
nâch gunetlîn wart gesant,
der kam vür den hêrren sîn.
er sprach < guntel, vriunt mîn,
du solt mîn botschaft werben wol .>
 <hêrre, swaz ich werben sol,
daz wirb ich als ich beste kan:
dâ gezwivelt niemer an .>
Alsô sprach der garzûn.
Meleranz der britûn
sprach < lieber vriunt, sô tuo kunt
ûf die burc ze vlordemunt
der künegîn tydomîen,
der süezen valsches vrîen,
si sül sich underwinden
ir anger unde ir linden:
den hân ich gemachet vrî.
als rehte liep ich dir sî,
du solt ir sagen den dienest mîn,
ich well ir rîter iemer sîn,
die wîl unde ich mîn leben hân.
hât ir ieman iht getân,
daz hilf ich rechen swann si wil.
mich dunkt der arbeit niht ze vil
die ich lîde durch ir êre.
nû ensûme dich niht mêre.
nim hin ditze vingerlîn,
daz erkennet wol diu vrouwe mîn.
als si daz vingerlîn an siht,
sô weiz si wol daz du si niht
mit der botschaft hâst betrogen.
du soltz niht lânger verzogen.
hebe dich balde an die vart .>
der tiwer wâpenroc im wart
dâ meleranz der unverzeit
aller jungest inne streit.
den legt er an, der was guot:
der glast als ein glüendiu gluot
von gestein unde ouch von golde,
reht als er selbe wolde,
Meleranz, der des gedâhte
daz in guntel brâhte
ze hove vür die vrouwen.
daz in die solden schouwen,
Des wart er von herzen vrô:
Gunetel der huop sich dô
von dem anger einem stige nâch
den er vor im ligen sach
von dem anger durch den walt:
den zeigt im der degen balt.
den selben sach er zuo im komen,
als ir ez dâ vor habt vernomen,
der künegîn massenîe,
dô der valsches vrîe
die juncfrowen werd erkant
alrêrst bî der linden vant.
Guetelîn lief snelleclîch.
nû het der meit minneclîch
ir meisterîn gesaget maere
diu diu saeldenbaere
vil gerne hôrt . diu alte sprach
heimlîch dâ si ir vrouwen sach,
 <vrouwe mîn, gehabt iuch wol:
unser leit sich enden sol.
vrouwe, ich wil iu des verjehen,
an den sternen hân ich gesehen
daz uns vröude nâhet.
ein bote zuo uns gâhet,
der bringt uns liebiu maere.
ez hât der lobebaere
mit unverzagtlîchen siten
ûf iwerm anger gestriten
mit dem künec von lorgân:
dem hât er gesiget an.
iwer anger der ist vrî .>
 <sag als liep ich dir sî,
Herzen liebiu meisterîn,
ist der trûtgeselle mîn
mir ze hilfe komen her?
ô wol mich wart daz er
mîn niht vergezzen hât.
nû geding ich daz mîn werde rât.
wol mich hiut unde iemer wol
daz ich mîn herzenliep sol
mit mînen ougen noch gesehen.
wie kund mir lieber geschehen?>
diu maget wart von herzen vrô.
ir meisterîn dô sprach alsô
 <ir sult an disen zîten
gên dem boten heizen rîten
hinz der klûs ûf der strâze,
daz man in durch lâze.
er ist den liuten unbekant.
si waenent lîht in habe gesant
der künec libers zuo in her.
ich vürhte lîhte daz er
von in werd übel empfangen dâ .>
die küneginne hiez ir sâ
gewinnen den knaben kluoc
der ir heimlîche mit im truoc,
den si ê het gesant
zuo im in artûses lânt.
der knabe hiez berlîn.
in hiez diu edel künegîn
an den selben zîten
gên der klûse rîten.
si sprach < hâstu daz vernomen?
ez sol ein bote mir her komen
von mînem vriunde, den soltu her
durch die klûse bringen, daz er
von ieman werd beswaeret.
sîn würde lîht gevaeret
mit boeser rede, daz waer mir leit:
daz wende durch dîn saelikeit
unde beleit in schône her ze mir.
dar zuo wil ich sagen dir,
sô du den boten in daz lânt
bringest, sô soltu zehant
ûf mînen anger rîten
unde des niht lânger bîten:
dâ vindestu den werden man
bî der linden ûf dem plân.
den vil reinen süezen
soltu von mir grüezen.
Berlîn, nû lâz dir wesen gâch:
ich kum schier selb hin nâch .>
gên der klûs reit der knabe dô.
diu küneginne diu was vrô:
alles trûrens si vergaz.
in ein venster si gesaz,
si het vil lieben gedanc.
diu wîle dûhte si ze lânc,
daz si den boten niht ensach:
daz was ir herzen ungemach.
Sus saz si unde sach alles dar
gên der klûs unde nam des war
ob si an der selben stunt
ieman saeh: nû wart ir kunt
vil senelîche swaere.
si vorhte daz daz maere
waer niht daz ir het gesagt
ir meisterîn: dâ von verzagt
diu magt, der zwîvel schuof ir daz.
als si in gedanken saz,
ein wîl gedâht diu klâre magt
 <mir hât mîn meisterîn gesagt
ein maer unde sol daz wâr sîn
sô wil ich die tage mîn
mit vil staeten vröuden leben
unde mînen sorgen urloup geben .>
von dem gedenken wart si vrô.
dar nâch vil schiere kam ir dô
aber ein ander gedanc:
der macht ir die wîle lânc.
si gedâht < ob ich bin betrogen
unde ob die sternen habent gelogen
mîn meisterîn, sô muoz ich sîn
trûric in dem herzen mîn .>
der gedanc ir danne vröude nam
alsô daz trûrens si gezam.
in den gedanken saz si dâ.
nû was ir knabe komen sâ
hin ze der klûse dâ er vant
Gunetlîn, den empfieng er zehant
unde vrâgt in der maere
wes garzûn er waere.
Dô sprach der knabe zühteclîch
 <von terrandes des küneges rîch:
Meleranz ist er genant.
der hât mich vor im her gesant
ze dises lândes vrouwen.
diu sol im wol getrouwen
daz er ir dienet willeclîch.
ir anger hât der ellens rîch
alsô ritterlîch erstriten
mit unverzagtlîchen siten
ab dem künec von lorgân.
den vrumt er hin unde sîne man
gên britanjen in daz lânt:
dâ hât mîn hêrre si hin gesant
sînem oeheim artûs,
daz si dâ sîn in sînem hûs,
unz er nâch in kome dar.
er hât der küneginne klâr
emboten daz ir anger sî
von im ledic unde vrî .>
der rede wart berlîn vrô:
durch die klûs wîst er in dô
ûf die strâz gên vlordemunt,
dar kam er in vil kurzer stunt,
dâ diu künegîn was mit hûse.
diu burc lac von der klûse
niht ein halbe mîle gar.
in kurzer vrist was er dar.
er was ze vüezen wol geriten.
noch het diu künegîn gebiten
in dem venster ûf dem palas.
dô er sô nâhen komen was
daz in diu küneginne sach,
zuo ir meisterîn si sprach
 <ganc her, liebiu meisterîn,
unde warte ob daz müge sîn
Der bote den mir hât gesant
mîn süezer vriunt her in mîn lânt.
ich sih einn garzûn loufen her .>
si sprach < vrouwe, daz ist der
der uns liebiu maere bringet .>
ir swaer diu wart geringet
unde wart ir hôhgemüete grôz.
diu küneginne valsches blôz
saz in dem venster unde sach dar.
si nam des vil rehte war
daz er gên der bürge kêrte,
als in der wec lêrte.
der truoc in vür daz burctor:
dâ liez man in unlânge vor.
er wart gâhes în gelân.
vür die künegîn gienc er sân
dâ si bî ir vrouwen saz.
vür die maget valsches laz
kniet er unde sprach zehant
 <vrouwe, mich hât her gesant
Meleranz der hêrre mîn.
mit triwen al den dienest sîn
embiutet iu der werde man.
vrouwe, ir sult iwern plân
vrîlîch haben alsam ê.
iwer bluomen unde iwern klê
solt ir haben ledeclîch.
die hât iu der ellens rîch
gefrîet vor dem werden man,
Libers dem künec von lorgân:
dem hât angesigt sîn hant.
vrouwe, er hât iu bî mir gesant
diz vingerlîn umbe daz
daz ir geloubet dester baz
waz ich iu von dem werden sage.
swer iu iht tuot, daz ist sîn klâge .>
Diu küneginne diu wart vrô.
daz vingerlîn nam si dô,
ez was der schoenen wol bekant.
mit vröuden sprach si zehant
 <ich erkenne wol daz vingerlîn,
ez ist ê gewesen mîn.
ich wil nû mîn trûren lâzen.
wie gehabt sich der werde man?
daz sage mir, vil werder bot.
ist er wol, des lob ich got,>
alsô sprach diu werde magt.
 <mînen sorgen den sî widersagt,
sît ich weiz daz der werde man
ist vrô unde aller sorgen ân .>
daz vingerlîn si an ir vinger stiez,
des boten si schône pflegen hiez.
nû was daz ezzen bereit.
dô diu künegîn gemeit
embizzen het, dar nâch zehant
hiez diu künegîn werd erkant
rittern unde vrouwen machen kunt
daz si wolde an der stunt
ûf den anger rîten
unde des niht lânger bîten,
si wolt den werden man gesehen
von dem ir liep was geschehen,
der ir ze hilfe komen was
unde ir ir bluomen unde ir gras
het gefrîet vor dem man
der ir genomen het ir plân.
der reis si alle wurden vrô.
vil schier bereitten si sich dô,
beide vrouwen unde ouch man.
si riten mit der künegîn dan.
zuo der verte was in gâch.
si schuof daz ir kam hin nâch
alle ir amptliute gar
unde daz man in braehte dar
swes man bedoerft ze vier tagen:
daz hiez si in allen sagen.
Gunetîn gap si botenbrôt
unde schiet in von armüete nôt,
diu vil minneclîche magt,
der ir diu maere het gesagt.
Gunetel wart von schulden vrô.
si riten gên dem anger dô.
Gunetel der lief mit in dan,
in schouten vrouwen unde ouch man,
den wâfenroc costlîch:
er was tiur unde rîch.
vür wâr si alle jâhen
daz si nie gesâhen
wâfenroc sô costlîch mê.
diu edel küneginne her
hiez guneten ze allen zîten
loufen an ir sîten,
niwan daz er der schoenen magt
von dem werden meleranz sagt.
daz hôrt diu maget wol getân
gern; mit vröuden reit si dan.
nû was ouch ze meleranze komen
Berlîn, als ich hân vernomen.
den empfienc vil vroelîche
der degen ellens rîche.
als in meleranz ersach,
er gruozt in lieplîch unde sprach
 <nû sage mir, lieber berlîn,
wie gehabt sich diu vrouwe mîn?
ist si vrô unde wol gesunt?>
dô tete im der knabe kunt
daz diu maget wol getân
kaeme zuo im ûf den plân.
des wart er von herzen vrô.
er unde cursûn dô
legten an daz rîchest gwant
daz dâ ieman was erkant.
Meleranz der was vrô,
wan sîn muot stuont alsô
daz er die schoenen gerne sach.
von herzen vroelîch er dô sprach
 <nû wol mich hiut unde iemer wol,
ô wol mich deich si sehen sol
diu vor allen vrouwen mir behagt .>
dô reit er gên der schoenen magt,
er unde cursûn der werde man.
nû kam diu maget wol getân
gegen im geriten her.
dô er si sach, dô wart er
ganzer vröuden rîche.
diu maget minneclîche,
diu was ouch von herzen vrô.
zuo dem rîter reit si dô.
Si empfienc in lieplîch unde sprach
 <ein ende hât mîn ungemach,
hêrre, daz ich iuch hân gesehen:
mir kan nû leides niht geschehen,
sît ich weiz die wârheit
daz iu ist mîn kumber leit.
des bin ich vrô unde wol gemuot.
swaz halt mir mîn oeheim tuot,
des sol guot rât werden.
mir kan ûf der erden
niemer lieber geschehen.
hêrre, daz ich iuch hân gesehen,
dâ von ist mîn herze vrô .>
Meleranz der sprach dô
 <vrouwe, ich bin ein saelic man
daz ich iuch gesehen hân:
des bin ich vröuden rîche.
unde wizzet sicherlîche
daz iu mîn dienest ist bereit.
swer iu iht tuot, daz ist mir leit:
daz hilf ich wenden swâ ich kan,
dâ habt keinen zwîvel an.
vrouwe mîn, ich hân den muot,
swer er ist, der iu iht tuot,
daz sol rechen mîn hant.
ich wil wern iwer lânt
unde iwer êre sicherlîche .>
dô wart diu maget vröuden rîch.
Mit ein ander si dô riten,
mit vil vroelîchen siten,
ûf den anger zuo der linden.
ich waen ieman möht vinden
einen rîter unde ein magt,
als mir diu âventiure sagt,
die sô holt ein ander waeren.
man sach die saeldenbaeren
vil vroelich gebâren.
Meleranz die klâren
huop von dem pferde ûf daz gras.
mit grôzer zuht diu an im was
brâhte er die künegîn
under ir gezelt hin:
daz was geslagen ûf den plân.
Meleranz der werde man
die künegîn bî ir vrouwen lie.
ûz dem gezelt er dô gienc
zuo den rittern ûf den plân,
die mit der meide wol getân
ûf den anger wâren komen.
die wâren vrô, hân ich vernomen.
ze meleranz si giengen,
vroelîch si in empfiengen
unde dancten im sîner künfte dar.
si ergâben sich dem helde klâr
unde jâhn er müest ir hêrre sîn,
unde wolt ir vrouwe diu künegîn
iemer keinen man genemen,
sô solde si des wol gezemen
daz si naeme disen man:
daz dûht si alle guot getân,
arme unde rîche.
dô diu künegîn minneclîche
abe gezôch ir reisegewant
unde sich gekleit, dar nâch zehant
sant si nâch dem werden man
unde bat in wider zuo ir gân,
Wan si in gerne bî ir sach.
swaz ir leides ie geschach,
des het si vergezzen gar,
dô si den werden degen klâr
bî ir het: ir sorg was kleine.
diu vil süeze reine
was vrô unde wol gemuot.
Meleranz der degen guot
zuo der küneginne gienc.
bî der hende si in vienc
unde bat in zuo ir sitzen.
mit zühteclîchen witzen
diu künegîn ouch sitzen bat
Cursûn an der selben stat
zuo den juncfrowen klâr
unde die werden rîter gar
die mit ir wâren komen dar.
zuo der küneginne klâr
saz der werde meleranz.
ir beider varwe diu was glânz.
Cursûn der ellens rîche
saz zuo den vrouwen zühteclîche.
dô si nû wârn gesezzen,
nû wart des niht vergezzen,
Meleranz dem unverzagt
wart gedanket von der magt,
daz er ir was ze hilfe komen.
si sprach < hêrre, mir hât benomen
iwer kunft mîn herzenleit.
ich was dar an unverzeit
daz ir iht lebet, daz was mîn klage
in mînem herzen alle tage.
ich hete mînen boten gesant
in iwers oeheimes lânt
unde hiez iu mînen kumber klagen.
sô kund im nieman niht gesagen
dâ ze hove war ir waeret komen.
dô daz mîn bote het vernomen,
Dô vuor er trûreclîchen dan,
daz sag ich iu, vil werder man,
unde sagte mir diu maere
daz ze hove nieman waere
der im iht gesagen kunde,
wan daz ir vor maneger stunde
von dannen waert geriten verholn,
daz iwer vart vor in verstoln
alsô gar waere:
si westen niht diu maere
war ir waert komen, daz was ir klage
in ir herzen, als ich iu sage.
der künec unde diu künegîn
die liten umb iuch grôzen pîn,
si waennt si haben iuch verlorn.
ich sag iu, degen ûz erkorn,
umb iuch was michel klage dâ.
mîn bote vuor von dannen sâ
unde brâht mir leidiu maere,
daz ich grôze swaere
gewan an dem herzen mîn,
wan daz mir senftet mînen pîn
mîn meisterîn, diu tete mir kunt
daz ir her kaemt in kurzer stunt,
daz ir mir kaemet ze trôst
unde ich wurd von iu erlôst
von mîner grôzen swaere.
geloubet mir ein maere,
het si mir daz niht gesagt,
ich waer an vröuden gar verzagt.
Nû habt ir, hêrre, an mir getân
iwer triwe, tugenthafter man.
daz ir niht habt vergezzen mîn,
darumbe wil ich iemer sîn
swie ir gebiett unde swie ir welt.
ich bevilh iu, vil werder helt,
mich selben, liute unde lânt:
daz sol warten iwerr hant.
mîn oeheim wolt mich twingen
ze wunderlîchen dingen,
daz ich het genomen den man
dem ir dâ habt gesiget an,
durch daz er sîn swester hât.
hêrre, mîn werde niemer rât,
ê daz ich iuch het verkorn>
sprach diu maget wol geborn
 <mit keinem anderen man,
ich wolt ê verlorn hân
beide guot unde lîp.
ich wirde niemer mannes wîp
wan iwer, ich hân mir iuch erkorn.
mîn gedinge der ist niht verlorn,
hêrre, den ich gên iu hân.
nû wert, tugenthafter man,
iuch selben unde iwer lânt,
sît iuch got her hât gesant.
 (sprach diu maget werd erkant)
allez daz dâ heizet mîn,
vür wâr daz muoz iwer sîn .>
 <vrouwe> sprach der werde man,
 <swer iu iht tuot od hât getân,
daz hilf ich rechen, vrouwe mîn:
des solt ir gar ân angest sîn .>
Meleranz der was vrô.
diu juncfrowe klagt im dô
daz ir ir oeheim tete gewalt.
 <sîn twingen daz ist mannicvalt,
hêrre mîn, daz er mir tuot.
er wil mir lânt unde guot
nemen unde wil verderben mich,
umb anders niht wan daz ich
niht wolde nemen einen man,
als ich iu gesaget hân.
er giht mîn lânt sül wesen sîn
daz mir liez der vater mîn.
het ich sînen willen getân,
sô het er mir mîn lânt gelân.
nû wil er mich verderben:
er giht ez sül in an erben
von mîner muoter, diu was sîn swester.
sîn bote was bî mir gester
unde embôt mir, naem ich niht den man,
sô wolt er niht lânger lâzen,
er wolt in mîn lânt varn
unde wolt die vart niht lânger sparn
unde sich des underwinden,
sît er niht mohte vinden
daz im liep waer an mir
sô wolt er mich vil schier
von mînem lânt vertrîben.
sol ich nû belîben
bî dem lânt unde bî den êren mîn,
daz muoz mit iwerr hilfe sîn,
sît iuch got her hât gesant .>
dô sprach meleranz zehant
 <vrouwe, ir sult kein angest hân,
als verre ich ez erweren kan,
wil ich iwer êre wern.
ih trûwe iuch rehte wol ernern
vor iwers oeheims gewalt .>
alsô sprach der degen balt.
des wart diu küneginne vrô.
in daz gezelt truoc man dô
trinken vür die künegîn
in manegem kopfe guldîn.
Dô daz schenken was getân,
Meleranz der werde man
stuont ûf unde zuo der meide sprach
 <vrouwe, iwern ungemach
unde swaz iu leides ist getân,
daz wil ich> sprach der werde man
 <iemer gerne rechen,
swenn ich daz mac gezechen.
wil uns got genaedic wesen,
wir suln rehte wol genesen
vor iwers oeheimes drô .>
dô wart diu juncfrowe vrô.
Meleranz der werde man
gienc mit den rittern ûf den plân.
diu künegîn mit ir vrouwen
gienc ouch her ûz durch schouwen.
si wolde daz vil gerne sehen
waz ir leides waer geschehen.
an ir linden unde an ir bade
was ir geschehen kein schade.
Libers der künec von lorgân
der het ir ungern iht getân
an ir bette unde an ir bade
daz ir waer gewesen schade.
er het die minneclîchen magt
unde ir minne gern bejagt,
dâ von het sich der werde man
zuo der linden ûf den plân
geleit durch âventiure,
ob der helt gehiure
mit manheit möht verdienet hân
die juncfrowen wol getân.
des het er gedingen.
er wând im solt gelingen
an der küneginne rîch.
nû het diu maget minneclîch
ir ze herzenlieb erwelt
Meleranz den werden helt.
swaz ir ze leide geschach
oder swaz ir ir oeheim sprach,
daz half niht, si was doch staete.
swaz man ir leides taete,
daz liez si allez underwegen.
si gedâht < mich mac der werde degen
noch an ganze vröude bringen.
die mich wellent twingen
daz mich der unstaet gezeme,
daz ich ein ander liep neme,
die verliesent al ir arbeit.
ich weiz wol daz unstaetikeit
nieman zimt der êre hât.
swaz man mir tuot, des wirt wol rât>
gedâht diu maget wol getân.
 <des mac mich der werde man
alles wol ergetzen
unde mich noch vrô gesetzen,
den ich mir ze liebe hân erkorn .>
sus lept diu maget wol geborn
mit liebe unde mit leide,
unz daz ir herzen ougenweide
zuo ir kom in daz lânt,
Meleranz der wîgant.
dô het ein end ir ungemach.
swaz ir leides ie geschach,
Des was nû vergezzen gar.
sich vröut diu juncfrowe klâr
daz ir rîter bî ir was.
si gienc mit vröuden ûf dem gras,
si unde ir juncfrouwen,
hin unde her durch schouwen.
diu künegîn des niht enlie,
vür meleranz gezelt si gienc.
diu edel juncfrowe klâr
nam der verhowen schilte war
dâ die vür wârn gehangen.
dô si dar zuo kam gegangen,
si nam der wâfen rehte war.
si wârn mit spern durchriten gar
unde ouch mit swerten verhouwen.
die schilt begunde si schouwen.
si sprach < die schilt sint sêr versniten.
mîn vriunt hât grôze nôt erliten,
ê daz der werde man
uns habe gefrîet disen plân .>
si gienc hin wider al zehant
dâ si meleranzen vant
bî andern rittern stân.
dô er die maget her sach gân.
vil zühteclîch er gên ir gienc.
diu magt in bî der hende vie
unde gienc mit dem werden man
wider in ir gezelt dan
unde sazt in an ir sîten nider.
si hiez die rîter alle wider
sitzen zühteclîche,
diu küneginne rîche,
zuo den juncfrouwen.
an den mocht man schouwen
liehte varwe unde rehte site,
dâ sich diu wîp liebent mite
eim ieclîchen vrumen man,
der daz an in erkennen kan.
dô si nû wârn gesezzen,
nû wart dâ niht vergezzen,
diu küneginne rîche
vrâgte heimlîche
Meleranzen maere
wer der rîter waere
der mit im was komen dar.
dô seit er der meide klâr:
er sprach < daz ist der tiurest man,
der ritters namen ie gewan,
an tugenden unde an manheit .>
der küneginne er dô seit
daz der lobebaere
sîn truhsaeze waere
ze terrandes in dem lânt.
aller êrst si daz erkant
daz erz der selbe man was
der ir nifteln ze karedonas
von grôzem kumber lôste
unde ir kam ze trôste,
dô er verangôzen sluoc
der ir leides tete genuoc.
daz het diu maget kunt getân
ir nifteln von dem werden man.
ir boten het si ir gesant
unde tete ir rehte daz bekant
daz von terrandes der künec rîch
het gesiget ritterlîch
Verangôz dem heiden an
vor ir bürge ûf dem plân.
diu magt den rîter an sach.
zuo im diu küneginne sprach
 <hêrre unde ouch mîn amîs,
ich bin des vrô daz iwer prîs
alsô wîten ist erkant.
dient iu terrandes daz lânt,
sô sît ir ez der der niftel mîn
wider gewan trefferîn,
der künegîn von karedonas,
vor monteflor ûf dem gras.
Daz embôt mir mîn niftel her .>
 <vrouwe mîn> sprach er,
 <alle die iuch âne windent,
staeten dienst die an mir vindent
unde swer iuch leides erlât.
swer aber iu iht getân hât,
swie nâhen iu der sippe sî,
der wirt mîns hazzes niemer vrî,
ern gewinne iwer hulde
umb die selben schulde .>
diu künegîn sprach < vil werder man,
dâ hân ich keinen zwîvel an:
 (diu küneginne rîche)
ir tuot ez billîche.
allez daz dâ heizet mîn,
des sult ir gewaltic sîn .>
mit vröuden sâzen si hie.
der tac an den âbent gienc.
nû wart der künegîn geseit
daz daz ezzen waer bereit.
man riht die tische al zehant:
mit der künegîn werd erkant
Meleranz muost ezzen.
ê si wârn gesezzen,
er unde diu künegîn,
in zwein becken guldîn
truoc man in daz wazzer dar
unde ein twehel wîz gevar.
ietwederz sîne hende twuoc.
zuo der küneginne kluoc
saz der wol gezogen man.
ir rîter unde ir vrouwen sân,
dô wart niht vergezzen,
dô die wârn gesezzen,
man pflac ir wol ze prîse
mit trinken unde mit spîse.
Dô man geaz, man truoc von dan,
beidiu von vrouwen unde von man,
tisch unde tischlachen
mit vroelîchen sachen
nâch ezzen si sâzen.
alles trûrens si vergâzen.
vrouw tydomî unde meleranz,
ir beider vröude was ganz,
daz si wârn zuo ein ander komen:
dâ von was trûren in benomen.
ietwederz daz ander gerne sach,
als ir ouge dem herzen jach,
die ir liebe zesamen hete brâht.
nû begunde nâhen diu nacht
daz si slâfen solden gân.
von der künegîn wol getân
Meleranz der britûn
unde der werde cursûn
guote nacht empfiengen.
die rîter mit in giengen
einen kurzen wec über den plân.
die rîter bat der werde man
mit zühteclîchen witzen
zuo im nider sitzen.
dô si in sîn zelt wâren komen,
mit zühten, als ich hân vernomen,
truoc man trinken vür si dar.
Meleranz der degen klâr
mit zühten bî den rittern saz.
sîn herze tugende nie vergaz.
dô daz schenken was getân,
die rîter mit urloube dan
giengen ouch an ir gemach.
dar nâch vil schiere daz geschach
daz meleranz unde dem gsellen sîn
ein ir juncherrelîn
ir schuoch empfienc unde ir gewant.
dô legten si sich al zehant,
wan in vil senfteclîchen was
gebettet ûf daz grüene gras.
Diu künegîn ouch gemaches pflac.
sus lâgen si unz an den tac,
Meleranz der werde man
unde diu maget wol getân.
ir slâfen was vil kleine:
ir gedanken wârn gemeine
der si gên ein ander pflâgen.
swie sanfte si doch lâgen,
si dûht diu nacht gar ze lânc.
ietwederz mit der liebe ranc.
der gedanc si selten wurden vrî.
ietwederz waer dem andern bî
vil gern gewesen nâhen.
dô si den tac ersâhen,
dô lâgen si niht lânger dâ.
si stuonden ûf unde legten sâ
an sich kleit, diu wâren guot.
si heten beide einen muot:
ietwederz daz ander gerne sach.
von der lieb in daz geschach,
daz ir enwederz kunde
des andern keine stunde
vergezzen in dem herzen sîn.
daz wart sît an in beiden schîn,
wan si iemer mêre
mit lieb ân herzen sêre
bî ein ander beliben.
ir tage si alsô vertriben.
Dô si nû wâren ûf gestân,
Meleranz der junge man
zuo der küneginne gienc.
diu juncfrowe des niht enlie,
si gienc gên im, dô si in sach.
zuo im si güetlîchen sprach
 <guoten morgen müez iu got geben
unde lâz iuch allez daz geleben,
hêrre, swaz iu liep sî,
unde mach iuch aller sorgen vrî .>
 <gnâde, vrouwe,> sprach der werde man.
si giengen mit ein ander dan
ze der künegîn kappel, diu was
geslagen ûf daz grüene gras:
die het getragen ein soumer dar.
ez was von rôtem samît gar
diu cappel gemachet,
an koste niht verswachet.
ze der kappelen si giengen dan.
nû was der künegîn kappelân
ze einer messe schôn bereit.
hie stuont der rîter unde diu meit,
unz si den segen empfiengen.
dar nâch si beide giengen
dâ si den tisch gerihtet vunden.
si wolden an den stunden
embîzen, des was wol zît.
ûf dem grüenen anger wît,
bî der linden ûf dem gras,
in vil hêrlîchen was
gerihtet manic gesidel hêrlîch.
diu edel küneginne rîch
vuort den rîter an ir hant
dâ si den tisch gerihtet vant.
ein lûter wazzer man in truoc.
ietwederz sîne hende twuoc.
der rîter der saz zuo der magt.
mit zühten, sô wart mir gesagt,
sâzen rîter unde vrouwen.
man mocht dâ vröude schouwen
an dem volke daz dâ was.
dô si mit vröuden ûf dem gras
embizzen, man truoc in dan,
beidiu von vrouwen unde von man,
Tischlachen tische al zehant.
nâch videlaeren wart gesant,
die machten tanz den vrouwen.
man mohte vröude schouwen
an der küneginne rîch.
manic maget minneclîch
sach man dâ vroelîch tanzen
under liehten bluomen kranzen
unde manegen rîter hôhgemuot.
diu edel küneginne guot
den rîter bî der hende vienc:
mit im si ze tanze gienc.
ir kurzwîle diu was grôz.
die küneginne niht verdrôz
bî dem jungen werden man.
mit vröuden wârens ûf dem plân
vier tage unde vier nacht,
daz man dem rîter wol geslaht
bruofte kurzwîle vil
mit tanzen unde mit manegem spil.
dô si geruoten ûf dem plân,
diu künegîn sprach ze dem werden man
 <hêrre, wir suln von hinnen varn.
wie wir den anger nû bewarn,
daz uns der iht werd gewunnen an,
daz bedenket, werder man.
swaz ich hân, daz sol iwer sîn .>
er sprach < vil liebe vrouwe mîn,
wir suln den anger wol bewarn.
ê daz wir von hinnen varn,
sô heizt die wege durch den walt
verslahen die der degen balt
Libers her gerûmet hât.
vrouwe, daz ist wol mîn rât .>
si sprach < daz schaffet, werder man,
ich hân mich gar an iuch verlân.
ir sult gewaltic hêrre sîn
über allez daz dâ heizet mîn.
Dâ von behüetet unser êr.
ich enhân niht trôstes mê
wan iwer> sprach diu werde magt.
dô sprach der degen unverzagt
 <vrouwe, ûf die triwe mîn,
mir sol vil wol bevolhen sîn
iwer êre> sprach der werde man.
nâch ir marschalc sant er sân:
der kam snelleclîchen dar.
Meleranz der degen klâr
zuo dem marschalke sprach,
dô er in vor im stân sach,
 <her marschalc, ir sult hie bestân
unde sult befriden disen plân
unde sult des nemen rehte war
daz die wege werden verslagen gar
die durch den walt ûf den plân
sint gerûmet .> < hêrre, daz sî getân>
der marschalc mit zühten sprach.
zehant man dô ûf brach.
rîter unde vrouwen vuoren dan.
der marschalc bleip ûf dem plân
unde hiez die wege verslahen gar
daz nieman mohte komen dar.
diu künegîn unde der werde man
mit grôzen vröuden vuoren dan
ûf die burc ze monteflor.
ein wîtiu stat lac dâ vor,
dar nâch si gên der bürge riten.
nû het diu künegîn niht vermiten,
si enhet die besten gar besant
ze chamarî über al daz lânt:
die wâren alle komen dar.
mit vil maneger rîcher schar
si gegen der küneginne riten.
mit vil vroelîchen siten
wart meleranz der wîgant
von in empfangen in daz lânt.
Des dancte in der werde man.
si riten mit ein ander dan
ûf die burc ze monteflor.
in der bürge unde dâ vor
was von vröuden grôzer schal.
gein in den berc her ze tal
liute riten unde giengen
die vil wol empfiengen
Meleranz den werden man.
mit der künegîn wol getân
reit er ûf die burc zehant.
die juncfrowen werd erkant
huop er von dem pferde dô
mit drucke an sich, er was vrô
daz er bî der schoenen was.
die rîter ûf den palas
vuorten die zwêne man.
diu küneginne gienc dan
mit ir vrouwen an ir gemach.
zuo den rittern si dô sprach
 <lât iu wol bevolhen sîn
iemer durch den willen mîn
dise zwêne werde man:
dâ tuot ir mir lieb an .>
swaz si gebôt daz geschach.
man bôt in êre unde gemach.
diu küneginne rîche
diu was bî im staeteclîche,
beide vruo unde spâte.
nû wart si des ze râte
mit ir vriunden unde den hoehsten gar
daz si disen degen klâr
nemen wolt ze einem man.
daz dûht si alle guot getân,
wan in geviel nie rîter baz.
sie heten wol vernomen daz
daz er was edel unde rîch,
an geburt ir vrouwen wol gelîch.
in was ouch allen wol geseit
waz der helt mit manheit
hôher êren het bejagt:
daz was in allen wol gesagt.
si jâhen krône unde lânt
daz waere wol ze im gewant:
Si woltn in gern ze hêrren hân.
des wart diu maget wol getân
vrô, si het in ir erkorn:
ob ez in allen waere zorn,
si wolt in doch genomen hân.
dô ez ir mâge unde ir man
rieten al gelîche,
dô sprach diu künegîn rîche
 <sît ich tuon iwern willen dran,
sô nim ich gern den werden man .>
daz tete man meleranze kunt.
dô wart er vrô an der stunt.
sîn hôhzît wart gesprochen
wol über zwelf wochen.
ouch antwurt man dem wîgant
beide bürge unde lânt.
daz maere wîten wart vernomen.
swer zuo der hôhzît wolde komen
unde dem si gelegen was,
als ich an der âventiure las,
die bereitten sich alle dar
unde kâmen dar mit maneger schar.
Meleranz cursûn sande
heim ze sînem lânde.
er sprach < cursûn, hâstu daz vernomen?
du solt schier her wider komen.
swaz ich rîter müge hân,
die brinc mit dir, vil lieber man.
si suln mit harnasch komen her
al gelîch, ouch ist mîn ger,
swaz werlîcher liute habe daz lânt,
die bringe mit dir allesant.
si suln ouch mit in bringen her
alle ir vrouwen, daz ist mîn ger.
sag pûlaz unde den vriunden sîn
daz si durch den willen mîn
komen her in ditze lânt.
du solt si von mir allesant,
arme unde rîche,
grüezen lieplîche
unde daz si wirdeclîch her komen:
daz muoz si iemer umb mich vromen
schick alsô her dîne vart
daz ich sî lasters dran bewart .>
Cursûn sprach < hêrre mîn,
des sult ir gar ân angest sîn.
wir komen wirdeclîchen her
daz ir des iemer habet êr .>
Cursûn gâhte dan zehant
unde kam ze terrandes in daz lânt
unde brâht dar liebe maere,
daz ir hêrre waere
künec über die chamarîe
unde daz der valsches vrîe
mit unverzagtlîchen siten
het die künegîn unde ir lânt erstriten.
des wurden si dô alle vrô.
Cursûn der seit in dô
waz in embôt der wîgant.
dô wart erweget al daz lânt:
rîter unde vrouwen
die wolden gerne schouwen
die küneginne rîche.
si wurden kurzlîche
wol bereit zuo der vart.
daz wart niht lânger ûf gespart.
von dem lânt vuoren si dar
mit maneger wünneclîchen schar,
zweinzic tûsent êrlîcher man
unde vünf hundert vrouwen wol getân
brâhtens zuo der hôhzît:
daz ist wâr ân allen strît.
Di wîl si wâren underwegen,
dô het meleranz der degen
Artûs dem künec werd erkant
sînen boten ouch gesant
unde sînem vater gên vrancrîche.
die zwêne künege rîche
bat er ze sîner hôhzît komen.
dô si daz hâten vernomen,
wie im sîn dinc was gewant,
si vuoren vroelîch in daz lânt
ze meleranzes hôhzît.
si berieten sich ân widerstrit,
wie si alle kaemen dar,
daz man ir naem mit wirden wâr.
nû was ouch libers von lorgân,
er unde sîne werde man,
komen in artûses lânt
zuo dem künec werd erkant.
dem brâht er sîne sicherheit
die meleranz an im erstreit
unde sagte wie der werde man
im den anger ab gewan.
des wart artûs der künec vrô.
dar nâch vil schiere kâmen dô
boten die im het gesant
Meleranz der wîgant
die bâten den künec rîch
von ir hêrren vlîzeclîch
daz er kaem ze der hôhzît sîn.
Artûs sprach < ze dem neven mîn
wil ich willeclîchen komen.
mir ist liep daz ich hân vernomen
daz mînes neven wirdekeit
ist mit maeren alsô breit:
des bin ich von herzen vrô .>
ze der verte bereitte er sich dô.
Libers des küneges rîch
hiez er pflegen wirdeclîch.
er wolt den werden degen klâr
mit im ze der hôhzît vüeren dar.
Die rede lâze wir hie sîn.
Meleranz unde diu künegîn
wâren zallen zîten vrô.
ir beider muot stuont alsô
daz einz daz ander gerne sach.
doch liten si tougen ungemach,
daz kam von der minne kraft
diu ir lieplîch geselleschaft
von êrst zesamen brâhte.
Meleranz dicke gedâhte,
swenn er sach die maget wol getân,
 <wenn sol mîn will an dir ergân?>
solher zuht der degen pflac
daz er bî ir niht enlac,
unz er die maget wol getân
vor künegen unde vor vürsten nan
ze einer êlîchen konen.
si mohte gerne bî im wonen,
wan er was ein der tiurest man
der küneges namen ie gewan.
Als mir daz maer ist worden kunt,
ûf der burc ze vlordemunt
man zaller zîte vröude vant.
diu maer erhuoben in diu lânt
daz der rîter unverzagt
nemen wolt die werden magt.
ouch het der künec von lorgân
sînem swâger kunt getân
wie im sîn dinc komen was
bî der linden ûf dem gras.
dô im daz maere wart geseit,
daz was im zorn unde leit.
er begund ez herzeclîchen klagen.
sîner nifteln hiez er widersagen,
er jach er wolt im haben ir lânt,
sît si in alsô het geschant
daz si den künec von lorgân
niht wolde nemen ze einem man
unde het ir einen man erkorn,
er enwest von wan er waer geborn
oder wer sîn künne waere:
daz waer im iemer swaere,
unde daz siz west waerlîche,
si müest ir künecrîche
rûmen lasterlîche.
daz embôt ir der künec rîche.
swie er ir oeheim waere,
er tete ir manic swaere.
Sîn boten kômen ze vlordemunt
unde tâten der küneginne kunt
sînes hêrren botschaft.
die warp er vil endehaft,
als inz sîn hêrre werben hiez.
...ern würb ez endelîchen gar.
dâ diu maget wol gevar
bî dem werden meleranz saz,
dirre red er niht vergaz:
er sprach gezogenlîche
zuo der künegîn rîche
 <vrouw, iu embiut iur oehein,
dar an ist zwîvel dehein,
ern well iu schaden swâ er kan,
daz ir niht wellet zeinem man
Libers den werden künec rîch.
darumbe wil er waerlîch,
vrouwe, iu nemen iwer lânt.
er giht ir habet in geschant
daz ir habt einen man genomen
daz nieman weiz wan er ist komen.
vrouwe, daz hiez er iu sagen:
ir seht in in vil kurzen tagen
in iwerm lânde hie mit her.
mîn hêrre wil sehen wer im daz wer .>
Daz was der künegîn ungemach.
si begunde weinen unde sprach
 <hêrre got, daz sî dir gekleit
daz mir mîn oeheim sô manic leit
tuot unde hât getân
ân schuld: hân ich mir einen man
nâch mînem willen erkorn,
sol ich darumbe hân verlorn
mîn lânt, des wirt guot rât.
ob er mich liep hât,
sô vürht ich niht mîns oeheims drô .>
Meleranz der sprach dô
 <vrouwe, ir sult niht sêre klagen
umb iwers oeheims widersagen:
daz sult ir haben vür ein spil.
ein dinc ich wol reden wil:
waer iwer oeheim ein wîser man,
er het die red ungern getân.
er giht ern wizz wan ich sî komen.
ich hân niht von im vernomen
dâ ich kint gewahsen bin.
vrouwe, tuot iwer klage hin.
trûret niht unde weset vrô .>
zuo dem boten sprach er dô
 <vriunt, saget iwerm hêrren daz:
treit er mîner vrouwen haz
durch mînen willen, deist mir leit.
mîn dienest sol im sîn bereit,
ob er des geruochet
unde ez güetlîchen suochet:
sô waer ich im dienstes undertân.
sît im daz versmâhen kan,
sô wil ich dienen anderswar>
alsô sprach der degen klâr.
 <liez ich ez niht durch die vrouwen mîn,
ich vertrib in von dem lânde sîn
Um die rede die er hât getân.
waer er uns ein vrömder man,
die müest er garnen sicherlîch.
daz sult ir sagen dem künec rîch.
ir habt sîn rede hie gesagt.
wirt mîn rede von iu verdagt
iwerm herrn, daz stât niht wol .>
 <allez daz ich sagen sol
mînem herrn, daz wirt gesagt
unde nihtes niht verdagt .>
 <daz ist mir liep> sprach der werde man.
sus schiet der bote von im dan
unde streich nacht unde tac
daz er lützel ruowe pflac,
unz er sînen hêrren vant.
dem seit er al zehant
al daz im erboten was.
dô sprach der künec malloas
 <ich muoz versuochen waz er kan.
er hât mir herzenleit getân
an libers dem swâger mîn.
er sol des gar gewis sîn,
mac ich, ez wirt im niht vertragen.
ich wil in vil kurzen tagen
varn gên camerîen.
mîner nifteln tydomîen
wil ich heimstiure geben
daz si geriwet, sol ich leben,
daz si übergangen hât
mîne bete unde mînen rât .>
Der bote zuo dem künec sprach
 <sô schoenen man ich nie gesach:
er mac wol sîn von hôher art,
an guoter zühte wol bewart
ist der helt, iu sî gesagt,
sîn lîp ist gar unverzagt.
des giht man im volleclîche .>
dô sprach der künec rîche
zuo dem boten < daz wirt wol schîn,
ob er mac lândes hêrre gesîn .>
Malloas der künec rîche
der hete krefteclîche
ein grôz her zesamen brâht.
dâ mite het er des gedâht
daz er an den zîten
mit gewalt wolt rîten
in sîner nifteln lânt.
vil manegen küenen wîgant
vuort der künec mit im dan.
ez het der hôchgelopte man
gewaltes unde êren gar genuoc.
in zwein lânden er die krône truoc,
Aleste unde in ilimartûn.
ân artûs den britûn
sô lebet niendert sîn gelîch,
der êren waere sô rîch.
er was vil miltes muotes.
êren unde guotes
het er vil unde grôze kraft
unde ouch vil guoter ritterschaft;
dar zuo was er der küenest ein
den diu sunne ie beschein.
Malloas der valsches vrîe
vuort gên der chamerîe
vil manegen werlîchen man.
er wolt daz lânt gewis hân
unde daz er ieman vund ze wer.
alsô vuor er mit sînem her
unz ûf die marc ze puhulîn,
daz sîner nifteln solde sîn.
dâ lac der künec rîche
vil gewalteclîche.
ze puhulîn vür die veste
legten sich die geste.
die margrâven rîche
werten sich vil ritterlîche,
die der marke pflâgen.
die getorsten wol wâgen
durch prîs lîp unde guot.
si heten beide mannes muot,
Lacbuz unde losiôz.
manlîcher wer si nie verdrôz.
die küenen wîgande
lepten âne schande.
ir boten santen si dan
ze meleranz dem werden man
ûf die burc ze vlordemunt
unde hiezen im daz machen kunt.
daz der künec malloas
mit gewalt ûf sîner marke was
unde daz er het besezzen
die helde vil vermezzen
die margrâven ze puhulîn.
Meleranz sprach < ûf die triwe mîn,
die wil ich loesen, ob ich kan .>
im wâren komen sîne man
vil gar ân alle schande
von terrandes dem lânde,
Sehs tûsent rîter werd erkant,
schützen unde sarjant
vierzehen tûsent volleclîch.
mit maneger baniere rîch
sach man si ritterlîchen komen.
dâ wart herberge genomen:
vür die burc ûf daz velt
wart manic hêrlîch gezelt
geslagen ûf daz grüene gras.
Meleranzes marschalc was
mit den knehten vor den andern komen.
dô nû herberge was genomen
vür die burc ûf den plân,
Meleranz der werde man
von der burc gên sînen vriunden reit
mit manegem rîter unverzeit
unde empfienc lieplîch in daz lânt
rîter unde vrouwen allesant.
Pûlaz den risen grôzen
mit sînen hûsgenôzen
die empfienc er lieplîche.
der helt was vröuden rîche
daz im wâren komen sîne man.
si vuoren lobelîchen dan
vür die burc ze monteflor.
ûf dem schoenen velt dâ vor
was in herberge genomen.
ouch was diu küneginne komen
mit ir juncfrouwen
ûf den palas durch schouwen.
dô stuont ûf der werde man.
ein pfert hiez er im bringen sân,
daz volc er allez ligen hiez,
zwei kint er mit im rîten liez.
sus reit er von dem her dan
durch kurzwîle ûf den plân.
nû was diu künegîn ûf gestân
unde in ein venster gegân,
si unde ir meisterinne.
si enmohte von der minne
ouch deheine ruowe hân.
nû sach si den werden man
ûf dem velde rîten.
dô sprach si an den zîten
 <sihstu, meisterinne mîn,
jenez mac wol mîn amîs sîn
der dort rîtet ûf dem plân?>
ir meisterinne diu sprach sân
 <vrouwe, er mac ez vil wol sîn:
iwer minn in lêret pîn .>
dô sprach diu maget wol getân
 <dâ bin ich gar unschuldic an.
ûf mîn triwe ich daz nim,
er tuot mir wirs dann ich im.
swaz im leides geschiht,
des hât mîn herze mit im pfliht .>
ir meisterîn sprach < vrouwe mîn,
iur beider senelîcher pîn
der sol schier ein ende hân.
ir solt den jungen werden man
schiere umbevâhen
unde ân ein drûch vâhen
unde lieplîch bî im ligen:
sô muoz vröude an iu gesigen .>
diu maget sprach < vrouwe, ist dem sô
daz wir danne würden vrô,
sô wir uns des bewaegen
daz wir bî ein ander laegen?>
 <jâ vrouwe, des muoz ich jehen .>
 <owê waer ez dann nû geschehen!>
sprach diu küneginne.
des lacht ir meisterinne
daz si sô einveltic was.
diu maget von dem palas
gruozte den vil werden man
her nider ûf den grüenen plân:
diu maget saeldenbaere,
als ob er bî ir waere,
gap si im guoten morgen
unde wunschte daz ver sorgen
got behüet den werden man.
der juncfrowen wol getân
neic er zühteclîche,
dô er die minneclîche
sach ûf dem palas stân.
vil schiere sach der werde man
In den selben zîten
wol vünfzic vrouwen rîten.
die selben vrouwen wol getân
vuorten scharlach kappen an,
die wâren tiwer unde guot.
ieclîchiu einen pfâwen huot
vuort ûf ir houbet, der was breit.
bî ieclîcher ein rîter reit
der ir pflac ûf den wegen.
Meleranz der werde degen
reit gên dirre werden schar.
er wolde selbe nemen war
wer die vrouwen möhten sîn.
ez was diu edel künegîn,
vrouw dulceflor karedonas,
diu sînr amîen niftel was,
der meleranz der werde man
mit kampf ir lânt wider gewan.
Meleranz der zühte rîch
empfienc die vrouwen al gelîch
unde die rîter die mit in kâmen dar.
dô er ersach die maget klâr,
vrouw dulceflor die künegîn,
dô sprach er < liebe vrouwe mîn,
sît got wilkomen in diz lânt .>
dô si ersach den wîgant,
dô sprach diu vrouwe wol getân
 <got lôn iu, tugenthafter man .>
si wârn ze sehen ein ander vrô.
si riten mit ein ander dô
gên der burc ze vlordemunt.
vrouw tydomîe an der stunt
diu nam des vil rehte war
daz disiu vroelîche schar
gên der bürge kêrte.
ir vröude sich dô mêrte.
Dô si die vrouwen komen sach,
zir meisterinne si dô sprach
 <sich, vrouwe, wâ mîn niftel kumt,
ir kunft mich an vröuden vrumt,
von karedonas diu künegîn .>
 <vrouwe, sô mac ez vil wol sîn>
sprach ir meisterîn zehant.
Meleranz der werd erkant
reit mit der meide wol getân
ûf die burc: der werde man
die künegîn von karedonas
brâht er ûf den palas
dâ si ir liebe niftel vant
unde manic vrouwen werd erkant.
dô si diu künegîn êrste sach,
sô rehte lieb ir nie geschach.
mit vröuden si gên ir gienc,
vil minneclîch si si empfienc
unde kust si mê dann zehen stunt.
ir wart güetlîch empfâhen kunt
von den vrouwen allen:
daz muost ir wol gevallen.
dâ wart manic kus getân.
Meleranz der werde man
bevalh die künegîn rîche
ir niftel vlîzeclîche.
ir gesinde er herbergen bat
von der bürge in der stat.
Daz schuof er durch ir gemach.
swaz er gebôt daz geschach.
von den vrouwen reit er dan
her nider ûf den grüenen plân.
diu künegîn von karedonas
ûz ir reisegewande komen was,
si unde ir juncfrouwen.
dô mocht man an in schouwen
vrischiu kleider rîche.
diu künegîn si lieplîche
vuorte mit ir wider dan.
si unde diu maget wol getân
unde ir juncfrouwen
die wâren durch schouwen
in diu venster gesezzen.
von dem helde vermezzen
ir nifteln sagen si began
unde wie ir der werde man
wider gewan ir lânt.
si tete ir ouch daz bekant
wie er verkêrt die varwe sîn.
 <sô ich dich nante, niftel mîn,
sô wart er bleich unde dar nâch rôt,
alsô diu liebe im gebôt.
dâ bî wart daz bekant mir
daz er truoc herzen liep gên dir .>
diu küneginne was vrô:
ir nifteln seite si dô
wie daz von êrste geschach
daz si den werden man sach
unde allez daz ir was geschehen.
 <niftel, du kanst rehte spehen,
du hâst dir einen man erkorn,
den tiursten der ie wart geborn .>
Nû was diu künegîn gemeit
daz sîn lop was sô breit:
des vreute sich diu maget klâr.
sus sâzen si unde nâmen war
des hers daz sô schône lac.
nû was ez alsô hôher tac
daz diu sunne durch die wolken brach.
diu edel künegîn komen sach
 . . . . . . . . . . .gelîch.
Artûs unde der künec von vrancrîch
die heten beide vür gesant
ir marschalke in daz lânt,
die wolden herberg vâhen.
über velt sach man si gâhen
mit zwein banieren liehtgevar.
des nam war die vrouwe klâr.
under ieclîchm banier gâhten her
wol tûsent knehte oder mê.
an den baniern lac grôzer vlîz:
der ein was blâ, der ander wîz.
den baniern man koste jach.
ûz der blâwen man schînen sach
guldîne liljen rîch.
die vurot der künec von vrancrîch.
diu ander diu was snêwîz,
dar in was mit kostlîchem vlîz
gesniten ein kapûn.
daz vuort artûs der britûn
in sînem schilt der werde man.
Meleranz wart kunt getân
Daz im koeme werdeclîche
Artûs der êren rîche
unde ouch sîn vater: dô wart er vrô.
ouch sagt man im mit wârheit dô,
ir beider marschalc waeren komen.
dô er daz het vernomen,
sînen marschalc er bat
in zeigen herberge stat
diu künegen wol gezaeme,
daz der künegîn marschalc naeme
den vrouwen herberg ûf den plân.
daz wart schiere getân.
vür die burc ûf daz velt
wart manic hêrlîch gezelt
ûf geslagen ûf daz gras.
zuo dem künec malloas
reit der degen sâzehant
unde tete im diu maer bekant
daz im sîn vater von vrancrîch
koem unde sîn oeheim wirdeclîch,
Artûs der lobebaere.
dô vröut er sich der maere,
der rîche künec malloas,
daz meleranz der werde was
geborn von sô hôher art.
der künec sprach < nû wol mich wart
daz ich sol ze vriunde hân
einen alsô werden man
als ir von gebürte sît .>
er sprach hinz im < des ist zît,
Wir suln gên in rîten
unde des niht lânger bîten.
vüert mit iu die werden gar
gên der tugenthaften schar,
die sul wir wol empfâhen.
daz sol uns niht versmâhen .>
Meleranz an der stat
al die werden komen bat
swaz man ir in dem lânde vant.
mit den reit er zehant
gegen sînem vater dan
unde gên dem hôchgelopten man,
Artûs der sîn oeheim was,
er unde der künec malloas,
wol mîle lânc oder mê.
nû sâhn si gên in ziehen her
vil manic werde geselleschaft.
die empfienc wol mit triwen kraft
Meleranz der wîgant
unde der künec werd erkant
Malloas der rîche.
nû kam vil wirdeclîche
sîn vater unde artûs her geriten.
mit vil vroelîchen siten
wurden si empfangen.
dô daz was ergangen,
si riten mit ein ander dan.
Meleranz der werde man
die von der tavel runder,
die empfienc er albesunder.
si wâren sîner êren vrô.
si lopten got alle dô
daz im sô wol gelungen was.
der werde künec malloas
si alle lieplîch empfienc.
dô der antvanc ergienc,
Dô riten si mit vröuden dan
vür die burc ûf den plân.
vil busûnen vor in erhal,
tambûren unde vloitieren schal
vor in, dô si ûf den plân,
die künege unde ir werde man,
zugen zuo mit schalle.
die werden rîter alle
wâren vrô unde wol gemuot.
die zwô küneginnen guot
wârn mit allen ir vrouwen
in diu venster komen durch schouwen
unde sâhen an den zîten
die künege vür si rîten
mit vröuden unde mit schallen:
daz muost in wol gevallen
daz si vroelîch kômen dar.
vür die burc mit maneger schar
zugen ûf den grüenen plân
die künege unde ir werde man,
dâ in geherberget was
ûf ein wol geblüemet gras.
Artûs der êren rîche
unde der künec von vrancrîche,
ietweder kêrte al zehant
dâ er sîn gezelt vant.
Manlîch vuor an sîn gemach.
Meleranz ze artûsen sprach
 <hêrre, ir sult gewaltic sîn
über allez daz dâ heizet mîn.
heizt iwer nâch iwerm willen pflegen .>
 <daz tuon ich gerne, werder degen,>
sprach er < lieber neve mîn.
nû rît mit dem vater dîn.
ich bin dîner êren vrô .>
ze sînem vater reit er dô
unde der künec malloas.
vür sîn gezelt ûf daz gras
erbeizten dô die zwêne man
unde liezen diu ros stân.
si giengen zuo dem künec rîch.
der empfienc si minneclîch.
er was ir ze sehen vrô.
zuo ein ander sâzen si dô.
der künec ze sînem sune sprach
 <al mîn sorge diu ist swach,
sît ich iuch sun hân vunden
nû ze disen stunden
in solhen êrn: des bin ich vrô .>
Malloas der seit im dô
waz der degen unverzeit
hôher êren hiet bejeit.
des wart der vater vröuden rîch.
Meleranz sprach zühteclîch
 <wir suln an disen zîten
ze mînem oeheim rîten
unde werden umb mîn hôhzît
ze rât, diu ist erhollen wît,
deichs alsô volende
daz ich mîn lop iht schende .>
daz dûht si beide guot getân.
ze artûs dem werden man
riten si dô al zehant.
dem tete man schiere daz bekant
daz der künec von vrancrîch
unde sîn sun der lobelîch
unde der künec malloas
vür sîn gezelt erbeizet was.
gên den gienc der êren rîch
unde empfienc si minneclîch.
si giengen in daz gezelt zehant.
nâch gâwân wart gesant
unde nâch sînen hoehsten vriunden gar.
die kômen dô zesamen dar
unde wurden des ze râte duo,
daz si des andern morgens vruo
die hôhgezît wolden hân
unde die maget wol getân
im wolden geben ze rehter ê.
dâ mite wart niht gebiten mê,
wan si wârn sîn beide vrô.
Meleranz der sprach dô
zuo dem künec malloas
der sînr amîen oeheim was,
 <hêrre, ob iu daz behagt,
her ist komen ein werdiu magt,
diu ist mîner vrouwen vetern kint.
aller meide schoene ist ein wint
gên der schoene die si hât.
hêrre, ist ez iwer rât
Daz wir die maget wol getân
geben dem künec von lorgân?
er mac die maget gerne nemen:
sô mac ouch si des wol gezemen,
wil si nemen einen man,
daz si den künec von lorgân
neme, daz wil ich vüegen.
des mac in wol genüegen,
wan si ist edel unde rîche.
ir dient gewalteclîche
Trefferîn unde karedonas .>
dô sprach der künec malloas
 <hêrre unde swâger mîn,
darumbe wil ich iemer sîn
swie ir gebietet, werder man,
daz ir die maget wol getân
mînem swâger vüeget.
der êren mich genüeget
daz ir in ergezt der swaere sîn,
wan er het im die niftel mîn
erwelt ze einr amîen,
die klâren tydomîen,
die wolt er verdienet hân.
daz hât iur manheit understân.
swâ mite ir uns ergetzen meget,
dâ mite ir iwer êre steget.
wir haben vil prîss von iu verlorn.
wirt uns diu maget wol geborn,
sô habt ir uns ergetzet wol.
wir nemen die êre wol vür vol,
wird uns diu maget werd erkant .>
nâch libers dem künec wart gesant.
Der künec kam vil snelleclîch.
Artûs der êren rîch
der sagt im dô zehant
warumb man het nâch im gesant.
dô er hôrt diu maere,
dô wart er vröudenbaere.
ze meleranz sprach er dô
 <alrêrst wil ich wesen vrô,
sît ir mich ergetzen welt.
ich hân von iu, vil werder helt,
mînen prîs unde mîn êre verlorn.
wirt mir diu maget wol geborn
von iwern schulden, sô habt ir mich
wol ergetzet unde wil ich
iu dienen, die wîl ich hân
daz leben> sprach der werde man.
Meleranz sprach < swâ ich kan
iuch ergetzen, werder man,
daz tuon ich gern unde bin sîn vrô .>
Meleranz der sprach dô
ze artûs < welt ir schouwen
den wunsch von schoenen vrouwen,
die mugt ir ûf der bürge sehen .>
Artûs sprach < daz sol geschehen .>
Si wurden schiere bereit
unde legten an vil rîchiu kleit.
die künege unde ir werde man
riten mit ein ander dan
ûf die burc ze vlordemunt
unde erbeizten an der selben stunt
ûf den hof vür den palas
dâ diu künegîn ûf was
mit maneger klâren vrouwen,
die man gern mocht schouwen.
die zwuo künegîn rîche
die heten sich vil hêrlîche
gên der rîter kunft bereit
unde heten sich in ir kleit
gekleidet wünneclîche.
Artûs unde der künec von vrancrîche,
Libers unde malloas,
die giengen ûf den palas.
Meleranz unde gâwân
unde vil manic werder man
zuo den vrouwen minneclîch
giengen, die helde êren rîch.
Dulceflor unde tydomîe
mit rehter curtesîe
empfiengen si minneclîchen
Artûs den êren rîchen
unde von vrankenrîch den künec wert,
Malloas unde libert,
Meleranz unde gâwân.
diu küneginne wol getân
empfieng mit kus lieplîchen
Artûs den êren rîchen
unde ir sweher noch nâch wân.
die nam diu vrouwe wol getân
ietwedern bî der hende.
gên der tür an der wende
was ein gesidel gemachet
an koste niht verswachet.
si beide zuo ir sâzen.
ich waen ouch niht vergâzen
die rîter zühte rîche
sâzen zuo den vrouwen minneclîche
ûf dem wîten palas.
nû saz der küneg malloas
ze der künegîn von trefferîn,
der antlütze gap liehten schîn.
Meleranz unde gâwân
unde libers von lorgân
die wâren ouch gesezzen.
nû wart niht vergezzen,
Dô si ein wîl gesâzen hie,
der küneginne schenke gienc
în zuo der palases tür.
vil juncherrn truogen mit im vür
manegen kopf guldîn.
môrâz klâret unde wîn
wart geschanct al umbe dâ.
dô daz geschach, dar nâch iesâ
Artûs der stuont ûf zehant.
die zwô künegîn werd erkant
die vuorten si besunderlîch,
er unde der künec von vrankenrîch
unde der künec malloas,
einhalp ûf dem palas.
an den rât hiez man gân
Meleranz unde gâwân.
Artûs sîn rede alsô huop an:
er sprach ze der meide wol getân
 <vrouwe, wolt iuch des gezemen
daz ir wolt einen man nemen
bî dem ir möht mit vröuden leben,
vrouwe, den wolde wir iu geben .>
diu magt den künec âne sach,
zuo im si zühteclîchen sprach
 <hie stât iwerr swester sun:
hêrre, swaz der mich heizet tuon,
daz tuon ich willeclîche.
der ist sô triwen rîche
daz er mir raett mîn êre.
ich wil ouch sîner lêre
volgen unde des râtes sîn .>
Meleranz sprach < vrouwe mîn,
ir sît unverrâten dran .>
 <nû volget mir unde nemt den man:
dâ sît ir lasters an bewart,
er ist von edeler hôher art .>
diu maget sprach < ich hân den muot,
sît ez iuch alle dunket guot,
sô tuon ich swaz ir râtet mir .>
Artûs sprach < dâ von gewinnet ir
beide vrum unde êre .>
der rede wart niht mêre.
diu künegîn unde ir werde man
die riten mit urloube dan,
ieclîch ze sînem ringe wît.
nû was ez komen an die zît
daz man gên nacht solt ezzen.
des wart dâ niht vergezzen,
man gap in wirtschaft volleclîch.
dô die küneginnen rîch
heten gezzen zuo der nacht,
nû heten si sich des bedâht
Daz si wolden haben gemach.
des morgens dô der tac ûf brach,
diu künegîn unde ir werde man
riten ûf die burc dan
dâ man got dienen wolde,
als man von rehte solde.
dô der segen wart getân,
Meleranz dem werden man
gap man vroun tydomîen,
die süezen valsches vrîen.
Libers dem künec von lorgân
gap man die maget wol getân,
die künegîn von karedonas.
dô daz nû geschehen was,
dô huop sich vröude unde schal
in der bürge über al,
ûf dem velt unde in der stat.
der künec sîn amptliute bat
daz si der liut wol naemen wâr,
der kunden unde ouch der geste gar.
daz tâten si vil willeclîch.
die vrouwen unde die künege rîch
giengen ûf den palas
dâ der tisch gerihtet was.
man gap in wirtschaft volleclîch.
dô man geaz, diu künegîn rîch
Gap dem künec in sîn hant
beide liute unde lânt
mit einem zepter schône,
unde ein rîche krône
sazt si ûf sîn houbet.
der muotes unberoubet
Meleranz der werde man
krônt die maget wol getân.
er gap ir terrandes daz lânt.
dô daz geschach, dar nâch zehant
Libers der werde man
mit dem lânt ze lorgân
krônt er sîn amîen,
Dulceflor die valsches vrîen.
Meleranz der werde man
hiez die vürsten vür sich gân
von der chamerîen.
dienstman unde vrîen
den lêch er dô mit sîner hant
beide bürge unde lânt
daz si von im solden hân.
dô daz allez was getân,
die von terrandes giengen dar
mit vil maneger werden schar
unde swuoren huld ir vrouwen.
man mocht dâ vröude schouwen
von dem volke daz dâ was.
in der burc unde ûf dem palas
dâ was kurzwîle vil.
man vant dâ maneger hande spil.
Die ûf dem velde lâgen,
die kund des niht betrâgen,
si heten kurzwîle grôz.
des wesens dâ nieman verdrôz.
Meleranz den werden man
vil sêr betrâgen des began
daz der tac was sô lânc,
wan in diu minne sêre twanc.
swie vil man dâ vröuden pflac,
er gedâht im < waere dirre tac
hin, sô waer ich vröuden rîch,
daz ich die maget minneclîch
mit armen umbevienge:
mîn trûren gar zergienge .>
man mocht dâ vröude schouwen.
die rîter unde die vrouwen
mit vröuden vertriben den tac.
der âbent kam, dar nâch man pflac
nâch ezzens zît daz maenniclîch
ze gemache vuor . den künec rîch
unde die maget werd erkant
diu zwei brâhte man zehant
dâ in gebrüevet was gemach.
nâch ir willen daz geschach.
Libers der künec von lorgân
unde diu maget wol getân,
diu künegîn von karedonas,
ouch ze gemache komen was.
Die nacht si lieplîch lâgen,
lieplîcher lieb si pflâgen,
unz daz in der tac erschein.
dô wurden si des enein
daz si niht lânger lâgen dâ.
si stuonden ûf unde vuoren sâ
zuo dem münster in die stat.
ein bischof sich bereitet hât
ze einer messe die er got sanc.
in dem münster wart gedranc
von rittern unde von vrouwen,
die gerne wolden schouwen
die viere under krône
stuonden hie vil schône,
unz der segen wart getân.
dô riten vrouwen unde man
mit den zwein küneginnen dan
vür die burc ûf den plân.
manc gesidel dâ gemachet was
ûf ein wol geblüemet gras
dâ si embîzen wolden.
als si von rehte solden.
von den ringen wîten
sach man an allen sîten
vil rîcher baniere komen.
mit eim bûhurt wurden si genomen
vor dem münster vrône
unde wurden brâht vil schône
an daz gesidel hêrlîch.
die zwô küneginnen rîch
huop man abe sâzehant
unde swaz man werder vrouwen vant
mit zühteclîchen witzen
dâ die vrouwen solden sitzen.
Artûs der künec valsches laz
ze vrouwen tydomîen saz.
ze der vrouwen dulceflor minneclîch
ze der saz der von vrancrîch.
Artûs sînen neven an sach,
zuo im er hübeschlîchen sprach
 <ir sult ez âne zorn lâzen,
du unde der künec von lorgân:
wir wellen hiute wirt hie sîn,
ich unde der vater dîn,
daz wir bî iwern amîen sitzen .>
dô sprach mit guoten witzen
Libers der künec von lorgân
 <daz ir uns legt die êre an,
mich unde die lieben vrouwen mîn,
daz wil ich iemer diende sîn,
daz mîn hêrre von vrancrîche
tuot sô genaedeclîche,
daz er ist zir gesezzen
unde mit ir geruochet ezzen,
des bin ich von herzen vrô .>
Meleranz der sprach dô
 <hêrre unde lieber oeheim mîn,
ir sult hie billîch wirt sîn
über allez daz ich hân:
daz sol iu wesen undertân.
alsô stât mîn wille unde muot.
swer iu hie iht êren tuot,
dem wil ich iemer holt sîn.
mit mir unde mit der vrouwen mîn
sult ir schaffen swaz ir welt .>
 <daz tuon ich gerne, werder helt>
sprach artûs der künec rîch.
die drî künege ir ieclîch
zuo im einn gesellen nam
der im ze gesellen wol gezam.
nider sâzen vrouwen unde man.
Meleranz den werden gâwân
unde die von der tavelrunde gar
sazt er under die vrouwen schar.
den rittern unde den vrouwen klâr
dient man zühteclîchen gar.
man gap in wirtschaft volleclîche.
dô die künege rîche
von den tischen giengen,
ze vröude si viengen.
maenniclîch die vröude nam,
als im aller beste zam.
man vant dâ kurzwîle vil,
als ich iu sagen wil,
wan ir aller vröude was ganz.
dâ was bûhurt unde tanz.
swaz vröuden man erdenken kunt,
vant man dâ ze aller stunt.
alsô gienc in diu zît hin,
als ich sîn bewîset bin,
drî wochen volleclîche,
daz der edel künec rîche
nieman wolde von im lâzen,
weder vrouwen noch man.
Dô die ende heten genomen,
die geste die dâ wâren komen
durch kurzwîle in daz lânt,
die nâmen urloup zehant.
Meleranz was guotes rîch,
der gap in sô milteclîch
daz man im muost mit wârheit jehen
daz milterr man wart nie gesehen.
er schiet die geste von im sô,
daz si von schulden wâren vrô.
swaz varndes volkes dar was komen,
den wart, als ich hân vernomen,
gegeben gâbe rîche,
daz si vroelîche
vuoren von dem lânde.
der künec het âne schande
sîn hôhzît gehabt alsô
daz sîn daz lânt was allez vrô.
dô die geste wâren alle dan,
Libers der künec von lorgân
der nam ouch urloup zehant.
der wolde heim in sîn lânt,
er unde sîn amîe,
Dulceflor diu valsches vrîe.
die gerten urloubes zehant
von der künegîn werd erkant
unde von al den vrouwen.
man mocht dâ weinen schouwen
von den vrouwen beiden,
dô si sich muosten scheiden.
Diu küneginne triwen rîch
bevalh ir niftel vlîzeclîch
Libers dem werden man.
sus nam er urloup unde vuor dan
von den vrouwen al gelîch,
unde von artûs dem künec rîch
schieden si mit urloup dan.
diu vrouwe unde der werde man
von dem künec von vrankenrîch
nâmen si urloup zühteclîch
unde von den werden swaz der was.
Meleranz unde malloas
riten mit dem werden man
wol mîle lânc her dan.
er wolt si an den zîten
niht vürbaz lâzen rîten.
Meleranz sprach der werde degen
 <got müeze iwer êren pflegen.
hân ich wider iu iht getân,
daz verkieset, werder man,
lûterlîch ân allen haz.
ir sult mir gelouben daz,
swâ iu mîns dienstes nôt beschiht,
dar âne habet zwîvels niht
ich dien iu willeclîche .>
dô sprach der êren rîche
 <hêrre, ir habt an mir getân
daz ich niht verdienen kan
die êre unde die wirdekeit
die ir mich habt an geleit,
solt ich leben tûsent jâr.
ir sult wizzen daz vür wâr,
swie ir welt alsô wil ich .>
hie mite schieden si sich.
Diu küneginne rîche
mit triwen minneclîche
kust meleranzen unde sprach
 <swaz mir êren ie geschach,
daz ist mir gar von iu geschehen,
des wil ich mit der wârheit jehen.
ir habt an mir getân sô wol
daz ich got iemer biten sol
umb iwer êre, werder man,
die wîl unde ich mîn leben hân .>
diu künegîn von karedonas
von dem künec malloas
nam si urloup unde bevalh in got.
mit guoten triwen sunder spot
bat er ir got pflegen.
Libers der vil werde degen
nam urloup von in beiden.
dô ergienc ein vriuntlîch scheiden.
Hin reit der künec von lorgân.
Meleranz der werde man
unde malloas der wîgant
die riten wider în zehant
an den selben stunden,
dâ si mit vröuden vunden
Artûs den künec êren rîch
unde den künec von vrankenrîch,
sînen vater unde den oeheim sîn,
bî der edelen künegîn.
die enwolt der werde man
dannoch niht von dem lânde lâzen.
er behabt si dannoch siben tage,
nâch der âventiure sage,
daz er ir wol mit triwen pflac.
bî in er ûf dem velde lac,
er unde diu küneginne rîch,
mit maneger vrouwen minneclîch.
durch ir liebe ez geschach.
als mir diu âventiure jach,
man bruoft in kurzwîle vil.
vür wâr ich iu daz sagen wil,
swaz man erdenken mohte
daz in ze êren tohte,
daz wart allez getân.
Meleranz der werde man
erbôt sîm vater unde artûs
sô grôze êr in sînem hûs
daz in dâ vor nie mêre
wart erboten solh êre:
zwâre daz was billîch.
diu edel küneginne rîch
liebet sich in, swâ si kunde,
unde kurzet in die stunde,
daz in diu wîle waere
kurz unde âne swaere.
bî ir was manic vrouwe glânz.
man vant dâ bûhurt unde tanz
unde aller vröuden überkraft.
sus was diu edel ritterschaft
Dannoch siben tage dâ.
dar nâch gert urloubes sâ
Artûs der êren rîch.
sîn vater wolt ouch gên vrancrîch
heim ze sînem lânde varn
unde die vart niht lânger sparn.
vrouw tydomîe die künegîn
...die bat er vlîzeclîche
daz si mit im gên vranken rîche
vüern, daz si gesaehen dâ
sîn muoter: des verzêch in sâ
Meleranz der sun sîn.
er sprach < hêrre, der muoter mîn
sult ir von mir des verjehen,
daz wir si schiere sulen sehen,
ich unde diu vrouwe mîn.
möht ez an unsern muozen sîn,
wir vüeren mit iu gerne dar.
nû ist unverrihtet gar
unser künecrîche.
wir komen iu kurzlîche .>
dô sprach der künec werd erkant
 <daz lopt mir, hêrre, an mîn hant .>
daz lopten si im beide dô.
vrouw tydomîe wart unfrô,
dô ir sweher von ir schiet,
als ir triwe ir geriet,
unde artûs der werde man.
vil sêre weinen si began,
zuo ietwederm si sunder gienc,
umbvâhens sis niht erlie
unde kust si lieplîche.
Artûs der êren rîche
sprach < vrouwe, ich wil an iuch gern
einer bete, der sult ir mich gewern,
daz ir unde der neve mîn,
sô ez aller schierest müge gesîn,
zuo mir komet in mîn lânt .>
daz lopten si dô al zehant.
si nâmen urloup zühteclîche,
die zwêne künege rîche,
von der künegîn unde den vrouwen klâr.
al der tafelrunder schar
nâmen urloup, dô si wolden varn.
diu künegîn bat si got bewarn.
unde ouch die vrouwen wol getân.
Gahariet unde gâwân
die kust diu künegîn minneclîch
unde bevalh si got von himelrîch.
daz mocht si wol mit êren tuon.
Meleranzes muomen sun
was gahariet unde gâwân.
sus vuorens von dem lânde dan,
die zwêne künege rîche,
Artûs unde der von vrancrîche.
Meleranz daz niht vermeit,
wol ein tageweide er mit im reit
unde malloas von ibaritûn.
Artûs der britûn
der wolt si an den zîten
niht vürbaz lâzen rîten.
Meleranz den werden man
den nam sîn vater sunder dan
unde artûs der oeheim sîn.
sîn vater sprach < sun mîn,
iu hât verdienet iwer hant
die künegîn unde zwei lânt.
die saelde hât iu got gegeben.
nû schicket alsô iwer leben
daz ir den liuten allen
müezet wol gevallen.
ir habt êre unde guot.
sît milte unde wol gemuot.
swaz ir gesprechet daz lât wâr.
beide stille unde offenbâr
sult ir got von herzen minnen
von allen iwern sinnen.
sît guot rihtaere,
den armen benemt ir swaere.
iwern liuten den sît helfe rîch,
dâ von sô wert ir êren rîch.
spart vor êren niht daz guot.
swer iwern willen gerne tuot,
dem sult ir holdez herze tragen.
waz sol ich iu mêre sagen?
sît bescheiden an allen dingen:
sô muoz iu wol gelingen.
Malloas dem werden man
dem sult ir wesen undertân:
Der râtet iu getriwelîche,
wan er ist triwen rîche .>
Meleranz der ellens rîch
sprach < ich wil vil willeclîch
volgen iwerr lêre .>
der rede wart niht mêre.
der künec von vrankenrîche
kust sînen sun lieplîche
unde ergap in in gotes segen:
sam tete in der werde degen.
Artûs nam urloup von im dan.
er sprach zuo dem werden man
 <neve, got behüete dich.
du solt schier gesehen mich .>
dô sprach der êren rîche
 <daz tuon ich willeclîche .>
die zwêne künege werd erkant
nâmen urloup sâ zehant
von malloas dem künec rîch
unde bevalhen im vlîzeclîch
Meleranz den jungen man.
 <swâ ich in gevürdern kan,
daz tuon ich willeclîche>
sprach der künec rîche.
urloup nâmens allesant.
ietweder künec vuor zehant
heim in sîn künecrîche.
Meleranz der lobelîche
unde malloas an der stunt
die kêrten wider gên vlordemunt,
dâ si ir mâge unde ir man
vunden ûf dem grüenen plân.
Die geste wâren alle geriten.
nû wart dâ niht lânger biten,
Meleranz sîn her sande
wider heim ze sînem lânde.
er gap in gâbe rîche,
daz si vroelîche
vuoren von dem werden man.
er wolde nieman von im dan
ân sîn guot lâzen varn.
er kund vor laster sich bewarn.
er williget im die liute sô
daz si sîn ze hêrren wâren vrô,
beide vrouwen unde man.
dô si nû alle wâren dan
die von terrandes wâren komen,
als ich daz maere hân vernomen,
der edel valsches vrîe
den herrn von kamerîe
den gap er rîcher koste solt.
er macht im die liut sô holt
daz si sîn ze hêrren wâren vrô.
si vuoren vroelîchen dô
heim swaz ir dar komen was,
die der künec malloas
mit im dar brâhte.
Meleranz des gedâhte
daz er in gâbe rîche
gap sô willeclîche
daz si jâhen allesant,
sô milter man wurd nie bekant
unde sô êren rîche.
dô der degen lobelîche
beidiu sîn mage unde sîn man
von im vroelîchen dan
mit vil rîcher gâbe schiet,
als im sîn miltez herz geriet,
nû gert ouch urloubes dan
Malloas der werde man:
Der wolt niht lânger wesen dâ.
ze sîner nifteln gienc er sâ,
mit armen er si umbevie.
er sprach < niftel, ob dir ie
von mir dehein leit geschach
oder daz du hetest vür ungemach,
daz soltu, vrouwe, mir vergeben.
die wîl wir beide mügen leben,
wil ich dichs ergetzen sô
daz du des wirst von herzen vrô.
ich hân niht kindes mê dan dîn.
allez daz dâ heizet mîn,
daz sol dir wesen undertân,
dir unde meleranz dînem man .>
diu künegîn sprach < oeheim mîn,
ich hân vil gerne die hulde dîn,
wan ich niht mêre trôstes hân
wan dich unde mînen lieben man
den mir got hât gegeben.
an iu beiden stêt mîn leben.
herzenlieber oeheim mîn,
du muost mîn trôst mîn vater sîn .>
 <daz tuon ich gerne sicherlîch>
alsô sprach der künec rîch.
Mit urloup schiet er von dan.
diu künegîn kust den werden man
unde bat sîn got von himel pflegen.
urloup nam der werde degen
von al den vrouwen zühteclîch.
hin reit der êren rîch.
Meleranz daz niht vermeit,
mit im er ze velde reit
unde swaz dâ werder rîter was.
urloup nam dô malloas
von in allen zühteclîch.
ze sînem swâger sprach der künec rîch
 <swâger, ir sult gewaltic sîn
alles des dâ heizet mîn:
daz sol warten iwerr hant .>
Meleranz der wîgant
sprach zuo dem hôchgelopten man
 <swaz ich unde iwer müemel hân,
dâ schaffet mite swaz ir welt .>
 <daz tuon ich gerne, werder helt.
mîn liut mîn guot sol wesen dîn:
des dînen wil ich gewaltic sîn.
gebiut über allez daz ich hân .>
die zwêne hôchgelopten man
schieden sich vil minneclîch.
hin reit der künec rîch
Malloas unde sîne man.
Meleranz reit wider dan,
er unde die sînen, an der stunt
ûf die burc ze vlordemunt
zuo der künegîn werd erkant.
bî in man zallen zîten vant
Vröude âne swaere.
ich heiz der pleiaere:
diz buoch ich getihtet hân
durch einen tugenthaften man,
der mich dar zuo berâten hât.
sîn wirdekeit des volge hât
daz er bî sînen tagen nie
keinen unprîs begie.
got geb im saeld unde êren vil,
des selben ich im wünschen wil.
der vrum edel wîmar,
ez ist an sînem lîbe gar
swaz ein rîter haben sol.
daz hât er erzeiget wol
mit milte unde mit manheit.
mîn dienest sol im sîn bereit
mit triwen al die wîl ich lebe.
got im saeld unde êre gebe,
des wünschet im daz herze mîn.
swâ ich var, ich wil doch sîn
sîn getriwer dienaere.
nû wil ich an mîn maere
wider grîfen dâ ich ez lie.
Meleranz was mit vröuden hie,
er unde sîn amîe,
diu klâre tydomîe,
dâ heime in ir lânde.
si lebten ân alle schande
mit êren wirdeclîchen.
von zwein künecrîchen
pflâgen si der krône.
sus lepten si vil schône
ân alle missewende
unz an ir lîbes ende.
mit vröuden lepten si ir jâr.
vrouw tydomî bî im gebar
zwêne süne unde ein magt,
von der schoen man wunder sagt,
wan si gewan vil liehten schîn.
die hiez man nâch der muoter sîn
in der touf olimpîâ.
beide hie noch anderswâ
wart nie schoener magt erkant.
sîn süne beide wurden gnant,
nâch sîm geslehte man si hiez:
den einen touft man lazeliez,
der ander hiez mêdanz:
ir schilt beliben selten ganz.
Dô si gewuohsen an ir kraft,
dô bejagten si mit ritterschaft
vil manic hôhe wirdekeit,
als mir diu âventiure seit.
Meleranz unde sîn wîp
vil hôher êren pflac ir lîp.
si pflâgen rehter milte.
ir herze nie bevilte
tugentlîcher wirdekeit.
si wârn mit dienste vil bereit
gên ir schepfaere.
armer liute swaere
buozt der tugenthafte man.
mit sîner vrümkeit er gewan
solhen prîs der noch wern muoz.
swer welle daz im werde buoz
lasters unde unêren,
der sol sîn gemüete kêren
an tugent unde an vrümekeit.
daz sî iu allen geseit,
der gewinnet werdekeite vil.
der rede ich hie geswîgen wil.
 (
Hie hât daz buoch ein ende.
got uns die vroeide sende,
der wir bedurfen hie unde dort.
got geb uns sînen himelhort
nâch disem leben êwiclîch.
des helf uns got von himelrîch.
âmen .)
