Ez bringet zweiger hande vruht
daz man die wârheit mit genuht
von götlichen maeren saget.
ez trîbet vürder unde verjaget
den liuten swaeren urdrutz
unde gît dâ bî sô rîchen nutz
daz man dervon gebezzert wirt.
ein boum der bringet unde birt
ein obez unde die schoenen bluot:
als in der selben wîse tuot
ein götlichez maere;
nütz unde vröudebaere
kan ez mit ein ander wesen.
darumbe ist harte guot gelesen
von guoten liuten etewaz,
die gotes rîche sunder haz
gedienet hânt vil ebene.
man vindet an ir lebene
sô rehte nütze bîschaft
daz man gote diensthaft
muoz werden deste harter.
swâ man ir reinen marter
unde ir tugend hoeret sagen,
dâ muoz ein edel herze tragen
vil starke bezzerunge von
unde wirt der saelden vil gewon,
daz im diu sünde ist wilde.
von guoter liute bilde
den liuten wehset allez guot.
des hân ich allen mînen muot
dar ûf geleit die mîne tage
daz ich von einem man gesage,
der guot unde alse heilic ist
daz der vil ûz erwelte krist
begie durch in besunder
sô lobelichiu wunder
daz sîn ze rehte wirt gedâht.
sîn tugent wirt ze liehte brâht
von schulden ûf der erden.
den edeln gotes werden
sol man erkennen gerne.
er ist ein leitesterne
unde ein lieht der kristenheit.
er hât mit hôher saelekeit
gezieret den gelouben wol.
sîn lop durliuhtic werden sol
als ein lûter spiegelglas.
diu kristenheit zerstoeret was
sô rehte vaste biz an in,
daz die getouften ungewin
liten von der heidenschaft:
diu machte si vil angesthaft
mit strenger marterunge.
kein offen samenunge
wol under in getorste wesen,
biz in den bâbest ûz erlesen
got ze trôste sante,
der in ir sorge wante
unde si vil schône brâhte
ûz der heiden âhte
mit helferîcher stiure.
ez schuof der vil gehiure
daz man gote brâhte vür
nâch vil reines herzen kür
dienest unde werden prîs.
diu kristenheit in alle wîs
wart von im erloeset.
geblüemet unde geroeset
wirt si von sîner lêre
sô vaste unde alsô sêre
daz ir orden unde ir ê
muoz sîn erhoehet iemer mê
durch den vil hôchgelobten kouf,
daz er gezieret hât den touf
unde in den himel ist getreten.
sô hât ein hêrre mich gebeten
daz ich entslieze die getât,
die sîn lîp begangen hât
um den êweclichen solt.
von roetenlein her liutolt
der hât mit sînen gnâden
mich tumben cuonrâden
von wirzeburc dar ûf gewent
daz sich dar nâch mîn herze sent
daz ich diz buoch verrihte
unde ez in tiusch getihte
bringe von latîne.
durch die bete sîne
tuon ich ez als ich beste kan.
der selbe tugentrîche man,
der mich hier umbe alsus erbat,
der hât ze basel in der stat
ze deme tuome pfrüende.
darumbe daz ez stüende
ze nutze werden liuten,
sô hiez er mich bediuten
diz götliche maere.
daz ist alsô gewaere
daz man ez billîch unde wol
merken unde hoeren sol.
Ze rôme ein witwe saz hie vor,
di gegen himel hôhe enbor
ze gote ir reinez herze truoc.
kiusch unde staete was si gnuoc
unde lebte kristenlîche dâ.
si was geheizen justâ
unde haete ein liebez kint erzogen,
daz was an saelden unbetrogen,
als ich von im gelesen habe.
daz kint was ein vil schoener knabe
unde wart genant silvester.
ze gote stuont sîns herzen ger
unde pflac vil maneger hôhen tugent.
sîn klâriu werdiu siuziu jugent
mit êren was geblüemet sus.
ein priester hiez cyrînus,
dem bevalh sîn muoter in
durch die saelde unde den gewin
daz er in tugende lêrte
unde im sîn herze kêrte
ûf die wâren minne gotes.
ouch nam der knappe sîns gebotes
zallen zîten gerne war
unde tete mit reinem willen gar
swaz in tuon der priester hiez.
kein dinc er under wegen liez
daz man an kinde prîset.
er wart von im gewîset
ûf kristenlichen orden.
unde dô daz kint was worden
starc unde ein vlaetic jungelinc,
seht, dô begunder sîniu dinc
dar ûf vil harte kêren
daz er nâch gotes êren
sîn hûs gehalten kunde,
alsô daz er begunde
enpfâhen gerne geste
unde daz er in daz beste
getuon mit willen mohte gar.
swer kam ze sîme hûse dar
geriten oder gegangen,
der wart von in enpfangen
als ein harte lieber gast.
unde swâ des guotes im gebrast
an süezer handelunge,
dâ bôt der reine junge
vil keiserlichen willen vür
unde lie durch sînes herzen tür
vliezen alsô rîchen muot
daz nie deheiner slahte guot
als edel noch sô reine wart.
sîn brôt beleip vil ungespart
vor den gernden allen,
dâ von ez was gevallen
bî der selben zît alsô
daz er dicke unde ofte dô
vrömder geste vil gewan.
von anthioch ein heilic man
kam in sîn hûs gestrîchen,
der wart vil güetlichen
enpfangen unde ân allen haz.
ouch het er wol gedienet daz,
wand er was ein gotes bote
unde kunde liute vil ze gote
wîsen unde lêren sus.
geheizen thymotêus
was sîn heileclicher name.
lieplîch unde lobesame
enthielt in dô silvester
unde pflac mit reines herzen ger
des hêrren dâ von anthioch.
daz stuont im angestlichen doch,
wan dô nieman durch daz reht
getorste keinen gotes kneht
enthalten vor der heidenschaft,
diu jâmer unde leides kraft
ûf die getouften leite
unde si mit grimmekeite
durchaehten wolte bî der zît.
an dise nôt vil harte wît
silvester dô vil kleine sach.
durch vorhte noch durch ungemach
liez er niht von im sînen gast:
er hielt in daz im nihtes brast
an guoter handelunge,
im gap der edel junge
swaz er dô guotes haete.
aleine mit geraete
pflac sîn niht der jungelinc,
er lobte ouch alliu sîniu dinc
unde wonte im staeteclichen mite.
in dûhte guot sîn reiner site
unde alliu diu gebaerde sîn.
er tete im offenlichen schîn
daz er sîn von herzen vrô
was worden zeime gaste dô.
Mit disen dingen unde alsus
begunde ouch thymotêus
ze rôme lêren gotes wort
unde êweclicher saelden hort
der heidenschaft entsliezen.
in wolte niht verdriezen
vil süezer predigunge.
sîn ûzerweltiu zunge
bekêrte liute unmâzen vil
unde machte grôz der engel spil
in dem paradîse vrôn.
er kunde in gotes himeltrôn
der sêlen wunder schicken
unde manic herze entstricken
ûz starkem ungelouben.
alsus begunde er rouben
den tiufel sîner knehte
unde machte si ze rehte
dienesthaft dem werden gote.
diz treip der süeze gotes bote
drî ganze mânod unde ein jâr,
biz daz er stille unde offenbâr
gemêrte wol die kristenheit.
daz was den heiden alsô leit
daz si den werden viengen
unde vil an im begiengen
sünden unde meines dô.
si gâben in tarquîniô,
der in der stat dô rihter was
unde selten in sîn herze las
edeln unde reinen muot.
den hêrren saelic unde guot
hiez er quelen unde slahen
unde sînes bluotes manegen trahen
vergiezen âne schulde.
durch die gotes hulde
sach man den werden toeten.
er wart nâch manegen noeten
des lîbes dâ beroubet:
man sluoc im ab daz houbet
mit eme scharpfen swerte.
darumbe in got gewerte
der himelischen wunne dort:
er gab im hôher saelden hort
unde rîchen lôn, des bin ich wer.
des nachtes kam silvester
zuo dem tôten lîbe dar.
er nam in tougenlichen gar
unde truoc in heim in sînen hof.
melchîadem den bischof
unde die pfafheit von der stat
hiez er komen unde bat
zuo des hêrren lîche.
des wart dâ vlîzeclîche
gewachet bî der bâre
sô lânge biz der klâre
tac erschein vil schône.
ein vrouwe hiez theône
unde was gesezzen in der stat,
diu gienc des morgens unde bat
den bâbest als ein saelic wîp
daz er des marteraeres lîp
bestaten schône lieze
unde in begraben hieze
mit hôhen êren starke
bî sante paules sarke,
der ouch durch ganze werdekeit
in sînen garten wart geleit.
Der bâbest dô gewerte
die vrouwen des si gerte,
unde wolte staete ir willen haben.
er hiez den marterer begraben
bî sante paule bî der vrist,
dâ von diu vrouwe, wizze krist,
michel tugent dô begie.
mit ir koste si dâ lie
ein münster bûwen über in.
daz was an vröuden ein gewin
ze rôme der getouften diet.
ir herze sich von leide schiet
unde wart vil hôher wunne vol,
wan ez geviel in allen wol
daz ze sante paulô
thymotêus wart alsô
begraben, als wir hân gelesen.
er was sîn junger ê gewesen,
dâ von si dûhte michel reht
daz der vil reine gotes kneht
sünden unde meines vrî
sînem meister laege bî.
Nû diz dinc alsus geschach,
tarquînius sich dô versach,
der staete rihtaere,
daz der marteraere
gelâzen haete guotes iht.
dâ von der tugentlôse wiht
vâhen hiez silvestrum,
wand er thymotêum,
dâ vor enthalten haete.
sô wânde guot geraete
der rihtaer im gewinnen abe.
er dâchte er haete guote habe
nâch sînem tôde gerbet hie.
darumbe er den vil reinen vie
unde leite im vür dis argen wort.
er sprach: < dun gebest mir den hort,
den dirre meintaetige man
verlâzen hât, ich lege dir an
den strengen unde den grimmen tôt.
du muost hie lîden grôze nôt
unde dulden michel ungehabe .>
sus wolte er im erdröuwen abe
daz guot, des er niht haete.
unde dô der gar unstaete
mit manegem urkünde ervant
daz der getriwe in sîner hant
noch in aller sîner pfliht
des tôten erbes haete niht,
dô sprach er in des toufes an
unde zêch den ûz erwelten man
daz er kristen waere.
der valsche rihtaere
sprach mit zorne wider in,
er müeste grôzen ungewin
lîden unde des tôdes pîn,
ob er an die göte sîn
sîn herze niht enkêrte
unde niht ir namen êrte
mit opfer unde mit gebete.
unde als er diz gesprochen hete,
dô bôt im antwürte sâ
der reine unde der vil süeze dâ.
Er sprach: < vernim waz ich dir sage,
wilt du niht alle dîne tage
gelouben daz der waere krist
gotes sun von himel ist,
sô muost du sîn verdamnet,
unde wirt ûf dich gesamnet
sîn êweclichiu râche>.
der rede unde dirre sprâche
tarquînium vil gar verdrôz,
unde wart sîn zorn dô alse grôz
daz er durch sîn unreht
silvestrum, den gotes kneht,
in einen kerker legen hiez
unde in zehant dar inne liez
nôt unde angest dulden.
er sprach: < du muost von schulden
lîden strenge marter.
ich wil dich quelen harter
dan ie man gepînet wart.
wirt dîn opfer hie gespart
vor mînen göten ûz erlesen,
ez muoz dîn bitter ende wesen,
ob du niht ir gewalte bist
undertaenic alle vrist .>
Der rede im antwürte bôt
mit kiuschem munde rôsenrôt
der klâre unde der vil reine.
er sprach: < ich vürhte kleine
dîn dröuwen starc unde angestlich.
ich sprîche ein urteil über dich,
daz an dem êwangêliô
geschriben stât . ez wirt alsô
geschaffen, du vil tumber,
daz du des tôdes kumber
lîden muost an dirre nacht.
dîn sêle wirt mit strenger maht
gezücket von dem lîbe dir.
geloube ân allen zwîvel mir,
du solt noch hînt geligen tôt.
diu gar zergencliche nôt,
die du vil dicke hâst bereit
der ûz erwelten kristenheit,
diu wirt dir eweclîche schîn.
dir muoz bereit ân ende sîn
grimmer noete ein wunder,
alsô daz du dar under
erkennen müezest unde dâ bî
daz gotes sun von himel sî
der wâre unde der vil süeze krist,
den wir getouften alle vrist
êren unde prîsen.
man sol dich underwîsen
daz thymotêus niht enwas
meintaetic, wand er in las
in sîns edeln herzen muot.
daz er sîn marterlichez bluot
vergozzen hât durch jêsum krist,
daz wirt dir kunt in kurzer vrist .>
Die rede unde dise teidinc
leite vür der jungelinc
dem argen tugentlôsen man.
unde als er wart gevüeret dan
hin zuo dem kerkaere,
dô gienc der rihtaere
enbîzen über sînen tisch.
im wart gesetzet vür ein visch,
der in dâ brâhte in grôze nôt.
er wart sîn angestlicher tôt,
als ich von im gelesen habe.
in die kelen im dar abe
kam von geschihte ein starkez bein.
dâ von sîn wunne gar verswein
unde im sîn vröude was verspart,
wand ez verkêret drinne wart
sô vaste bî der stunde
daz im kein arzât kunde
gehelfen noch kein zouberlist,
daz er würde bî der vrist
enbunden ûz den sorgen.
ersticken unde erworgen
begunde er an dem beine.
kreft unde vröuden eine
lac er zuo dem mâle
unde lebte in grôzer quâle
den tac biz an die mitten nacht.
dô nam sîn leben ungeslaht
ein ende jaemerlichen.
der tôt kam im geslichen
durch sînes valschen herzen tor,
als im gesaget haete vor
der reine man silvester.
ez was ergangen sô, daz er
durch sîne missewende erstarp
unde in der selben zît verdarp,
dar inne er tete silvestrô
mit zorne sîner smaehe drô
sô rehte vrevellîche erkant.
ûf einer bâre dô zehant
wart er mit grôzer ungehabe
von hûs getragen hin ze grabe.
Nû sîn leben sus zergienc
unde der vil saeldelôse enpfienc
den strengen unde den grimmen lôn,
melchîades, der bâbest vrôn,
unde der getouften liute schar
zuo silvestrô giengen dar
vür den kerkaere dô.
senftes muotes unde vrô
vuorten si den reinen man
schôn unde werdeclichen dan
unde kâmen heim mit im gezoget.
swer in durch der stete voget
beswaeret iender haete vor,
der strûchte vür in in daz hor
unde viel dâ nider ûf diu knie.
er bat in sîner gnâden hie
unde gerte sîner hulde sâ,
durch daz im niht geschaehe dâ,
als dem rihtaere geschach,
an dem sich got dô swinde rach
unde alsô vrömdez wunder
durch sînen kneht besunder
haete an im erzeiget.
gevellet unde geveiget
was er durch sîn argez leben.
silvestrô wart daz heil gegeben
unde diu vil hôhe saelekeit
daz im der liute gunst bereit
wart unde ir lop vil manicvalt.
nû daz er drîzic jâr was alt
in ganzer tugent worden
dô trat er in den orden,
der in tete saelic iemer mê.
melchîades, der bâbest hêr,
begunde in selbe wîhen dô.
er wart zem êwangêliô
vil schône gordinieret
unde mit dem lobe gezieret,
daz gotes êren wol gezam.
die wirde an sich der süeze nam,
daz von der stat diu kristenheit
dar nâch gemeinlichen streit
daz si bestüende in sîner pflege,
sô daz der saelig alle wege
ir liutpriester solde wesen.
er haete an sich daz heil gelesen
daz er gewîhet aber wart
unde er nâch saeleclicher art
messe dâ ze rôme sanc.
ûf tugent er sîn herze twanc
als ein man der saelden gert.
der gnâden hete in got gewert
daz sîn vil reiniu zunge
sô süeze predigunge
zallen zîten brâhte vür
daz si nâch edels herzen kür
niht bezzer mohte werden.
den liuten ûf der erden
unde gote vor in allen
muoste wol gevallen
diu rede unde diu gebaerde sîn.
sîn vorme unde sîner varwe schîn
diu gâben engelischen glânz.
durnehtic was er unde ganz
an lîbe unde an gesuntheit.
gezieret was mit süezekeit
sîn sprâche als ein geblüemet wise.
er was an hôhem râte ein rise,
an kranken witzen ein getwerc.
gar heilic wâren sîniu werc
unde sîn geloube kristenlich.
waz hülfe ob ich nû lânge mich
vlizze ûf sînen werden prîs?
kein zunge ist alsô rehte wîs,
diu ze sîme lobe tüge,
alsô daz si durgründen müge
diu tugent unde die saelekeit,
der ein wunder was geleit
an sîn vil heileclichez leben.
ich wil dem lobe ein ende geben
unde wil entsliezen die getât,
dâmit er sich gewirdet hât
in himel unde ûf erden.
man sach den gotes werden
ze saelden kêren sîniu dinc.
diz treip der kiusche jungelinc
sô lânge biz der bâbest vrôn
melchîades vil rîchen lôn
enpfienc nâch disem lebene
unde in den himel ebene
sîn heilic sêle tugentsam
vür gotes angesihte kam.
Nû daz der hêrre tôt gelac
unde man sich vil dar ûf gewac
daz würde ein ander bâbest guot,
dô kam in allen in den muot,
an den dô lac des stuoles wal,
daz si ze bâbest über al
den hêrren naemen al zehant,
der silvester was genant
unde alsô maneger tugende wielt.
wand er sich kristenlichen hielt
unde alsô rehte saelic was,
sô kôs in schiere ûz unde las
daz volc gemeine von der stift.
im gap diu saelde ir hantgift
unde wart sîn heil sô manicvalt
daz pfaffen leien junc unde alt
dar nâch begunden schrîen
daz man den wandels vrîen
zeime geistlichen vater
in gaebe . zwâre des enbater
niht, wand erz ungerne wart.
in lêrte sîn vil saelic art
unde sîn gar heiligiu tugent
daz der vil süeze sîne jugent
in allen vür gemeine zôch,
unde sprach ern waere niht sô hôch
an alter unde an witzen
daz er den stuol besitzen
nâch sînem rehte kunde.
er bat daz man im gunde
daz er mite den gewalt
vil grôz unde alsô manicvalt.
ie mê der guote des gebat
die liute von der werden stat,
sô si geriefen, deste mê
daz ambet heilic unde hêr
gezaeme wol in sîner hant,
unde waere schône an im bewant
der stuol unde al sîn werdekeit.
hie mite man in überstreit,
daz er volget ir gebotes
unde von der hôhen günste gotes
wart ze bâbest ûz genomen.
sus wart er zuo der wirde komen,
diu sîme namen schône stuont.
alsam die saeldenrîchen tuont,
sus tete der ûz erwelte man:
sîn herze ûf gotes minne bran
unde wolte sich erbarmen
über manegen armen,
der sîner helfe ruochte.
swer gnâde an im dô suochte,
der vant si volleclîche.
der süeze tugentrîche
kunde wol geschaffen
daz leien unde pfaffen
wart vil guot gerihte schîn.
er haete in deme schirme sîn
diu gotes hiuser alle
unde lebte nâch gevalle
den liuten unde dem werden gote.
swaz der vil hêre zwelfbote
sante pêter ûf geleit
het in der reinen kristenheit,
daz hielt er allez staete.
mit rede unde mit getaete
wart rôme nie berihtet baz
dan under im, wand er besaz
ân alle missewende
den stuol biz an sîn ende
unde lebte sunder itewîz.
ûf tugent leit er sînen vlîz
als ein getriwer gotes kneht.
ez wurden von im elliu reht
gesetzet ûf zem êrsten.
den tiursten unde den hêrsten
ir leben schuof er unde gap,
daz er nâch êren underwap
mit süezer rede niht ze sûr.
der rîter unde der gebûr
unde aller hande liute,
die hânt ir reht noch hiute
als ez von im wart ûf geleit.
waz touc hie lânge von geseit?
er was nâch wunsche vollekomen
unde haete gar an sich genomen
swâ mite ein bâbest werden
mac heilic ûf der erden.
Sîn reiniu süeziu lêre
begunde sterken sêre
kristenlichen orden.
er was sô saelic worden,
daz sîn predigunge
vil grôze samenunge
von liuten vür in brâhte.
sîn heilic herze erdâhte
manegen lobelichen site,
dâ schône wart gebluomet mite
diu reine kristenheit zehant.
colobium hiez ein gewant
daz man ê zer messe truoc,
daz dûhte in widerzaeme gnuoc,
wand ez der arme dahte niht.
dâ von gebôt er, sô man giht,
daz vür daz wandelbaere kleit,
würde ein anderz an geleit,
daz ist genant dalmaticâ;
ez wirt ze rôme unde anderswâ
vor gotes alter noch getragen.
ich wil iu nemelichen sagen
daz der vil reine bâbest hêr
ûf leite guoter dinge mê
dan ich gesagen künne.
ze lobe unde zeiner wünne
dem edeln unde dem werden gote
schuof er ouch mit sîme gebote
daz man durch die wâren schult
noch vîret hôher liute dult,
die saelic unde heilic sint.
er hât diu reinen gotes kint
in vil ganzen prîs geleit
unde hât in von ir werdekeit
êren niht gebrochen.
den tagen in der wochen
gab er ouch hier under
ir namen dô besunder
unde schuof mit sîner lêre
daz iegelicher sêre
nâch sînem rehte gêret wirt.
swaz man dem sunnuntage birt
lobes unde wirdekeit,
daz wart ouch von im ûf geleit
unde manic ander heilic dinc,
dâ von der saelden ursprinc
ûf stuont der kristenheite sît.
er tete vil dinge bî der zît
der ich niht aller mac gesagen.
daz kleine wil ich iu verdagen
unde daz grôze künden hie
daz er mit sîner tugent begie.
Ein berc der hiez tarpêiô,
dar inne wonte ein trache dô,
der groeste, den man ie gesach,
wand er dar inne sîn gemach
unde guot geniste haete.
vünf unde sehzic graete
unde drî hundert wâren drîn
zuo dem tiefen grunde sîn
gehouwen durch den herten stein.
im wurden müede sîniu bein,
swer dar în solde stîgen:
in dûhte daz er sîgen
zuo der helle müeste.
in dirre tiefen wüeste
lac der trache maere.
nû wâren zouberaere
gnuoge in deme lânde,
die triben maneger hande
lüppe unde aller slahte list,
dâmite si den werden krist
betriegen lîhte wânden.
zeimâl in dem mânden
worhten si des tiuvels werc,
wand ein kapitel ûf den berc
haeten si genomen gar
unde brâhten alle ir opfer dar
dem angestlichen trachen,
durch daz si dâ gemachen
ir zouber kunden deste baz.
swaz er die vier wochen az,
daz brâhten si mit in dar în.
alsus muost er gevuoret sîn
von ir opfer alle wege.
er haete diz in sîner pflege
daz er ûf enrihte
ze berge von geschihte
dicke schôz biz an daz loch.
unde swie der ungehiure doch
niemer kaeme vür daz hol,
sô kunde er doch entreinen wol
den luft mit sîme smacke.
der angestliche tracke
lie von sînem munde
vliegen alle stunde
sô rehte mortlichen tampf,
daz maneger sich darumbe rampf,
der in der stat ze rôme saz.
geloubent endelîche daz,
ez starp von deme smacke sîn
vil manic kleine kindelîn
unde ouch alter liute gnuoc,
dâ von diu stat gemeine truoc
vil angestlicher swaere dô.
nû stuont ez bî der zît alsô
daz in der stat diu heidenschaft
unde der bâbest tugenthaft
um den gelouben haeten strît
unde krieges pflâgen bî der zît
umbe ir zweiger orden.
zwei teil dâ wâren worden
unde haeten sich gescheiden
die kristen von den heiden
in zorne bî der selben vrist.
dâ von die heiden, wizze krist,
sprâchen zuo silvestrô
vil gemeinlîche alsô:
 <ganc zuo dem trachen dort hin abe
unde schicke daz er ûf enthabe
an dirre slahte vreislich,
alsô daz er erloube sich
des mordes, den er hie begât
an menschlicher hantgetât.
sô gelouben wir zehant
daz dîn hêrre, krist genant,
hât götlicher tugende vil
unde er tuot allez daz er wil,
in himel unde ûf erde .>
der rede gap der werde
bâbest im antwürte dô
unde sprach gezogenlîche alsô:
 <
Mîn hêrre, der vil süeze krist,
der saelden vol unde êren ist,
der sol bewaeren sîne kraft
unde sîner tugende meisterschaft
an dirre sache erzeigen,
alsô daz er den veigen
trachen überstrîte noch.
vil kleine daz vervâhet doch
daz er in überwindet:
iwer ungeloube vindet
ein ander widerwertekeit,
diu sîner reinen gotheit
unde sîner hôhen êre
muoz missevallen sêre.
durch daz ich aber in gevrume
unde iu mîn rât ze helfe kume,
sô bite ich gerne mînen got
daz iuch geruoche sîn gebot
von dirre nôt erledigen>.
Alsus begunde predigen
der bâbest heilic unde riet
daz diu kristenliche diet
vasten solde drî tage
unde daz si dâ mit hôher klage
an ir gebete ruochte ligen
darumbe daz si got gesigen
an dem trachen hieze
unde sîne tugent lieze
vil offenlîche erschînen
den heiden unde den sînen.
Nû daz ir vaste lobesam
unde ir gebet ein ende nam,
ir trûren schiere dô verswein,
wan silvestrô dem erschein
der apostel pêtrus
unde sprach dâ wider in alsus:
 <nim zuo dir velicissimum
unde vüere ouch dyonîsium,
thêôdorus dâmite sî.
die reinen priester alle drî
lâ kêren dan mit dir alsus.
român unde hônorâtus,
die diâken beide sint,
die nim ouch zuo dir unde erwint
lânge an dirre verte niht.
ganc zuo dem berge, dâ man giht
dar inne sî der trache noch,
unde ê du kêrest in daz loch,
sô brinc dar gote daz opfer dîn.
dar nâch vil schiere ganc dar în
sorgen unde vorhten blôz.
ein keten michel unde grôz
werde mit dar în getragen.
vernim waz ich dir welle sagen,
ein veste gaden vindest du
dâ niden in dem berge nû,
dar inne lît der serpant.
in gotes namen al zehant
ân alle vorhte ganc dar vür.
von êre sint dar an zwô tür,
dâ ringe sint gegozzen în,
bî den du mit der hende dîn
die tür geswinde ziuch her zuo.
die keten durch die ringe tuo
vil gaehes unde sprich alsus:
der apostel pêtrus
hât gesprochen, dise tür
werden niemer hinnan vür
entslozzen mê noch ûf getân
ê got wil anz gerihte gân
an der jungestlichen vrist.
unde sô von dir beslozzen ist,
sô lâ den slüzzel werden
verborgen in der erden .>
Der bâbest wart der rede vrô
unde tete vil harte gerne dô
daz sante pêter im gebôt.
er wolt erloesen ûzer nôt
die stat mit reinem willen gar.
der ungetouften heiden schar
haeten gerne erschrecket in
unde dâchten daz er niemer hin
getörste kumen in daz hol.
nû was eht er sô rehte wol
gesterket von der gotes kraft
daz er vil harte unangesthaft
gienc dar nider in den berc
unde drinne ganzer tugende werc
mit hôhem vlîze worhte.
er tete ân alle vorhte
daz im geboten haete
der zwelfbote staete,
als ich dâ vorne hân geseit.
diu stat vil edel unde breit
wart von im erloeset.
geblüemet unde geroeset
mit lobe wart sîn hôher name
unde ouch der reine krist alsame,
der sô michel wunder
schuof durch in besunder
beide stille unde offenbâr.
dar nâch wol über zwei jâr
des trachen dienestliute,
dô si vil gar ze diute
vernâmen unde ervunden
daz er was überwunden
unde alsô lac verrigelet,
dô wart ir muot versigelet
mit kristenlichem orden.
si wâren schiere worden
geloubic an den waeren got.
si wolten leisten sîn gebot
unde werden algelîche dô
getoufet von silvestrô.
In der zît, dô diz geschach,
daz man tuon diu zeichen sach
durch sînen kneht den werden got,
dô was von rôme ein starc gebot
ûz gegangen unde geflogen,
daz man die kristen wol gezogen
solde gar durchaehten.
man twanc si daz si braehten
den abgöten prîsant
unde opfer gaeben al zehant
dem tiuvel von der helle.
durch diz ungevelle
was von rôme entwichen
still unde tougenlichen
der bâbest guot silvester.
die sîne kappelâne unde er
haeten sich verborgen.
mit jâmer unde mit sorgen
begriffen si dô wâren.
ez lebte bî den jâren
der rîche keiser constantîn
unde hete in dem gewalte sîn
den scepter unde die krône.
diu lânt diu wâren schône
gar undertaenic sîner kraft,
doch was er ungeloubhaft
unde streit vil sêre wider gote.
er haete dô mit sîme gebote
verderbet vil der kristen,
ern wolte keinen vristen
der an got geloubte.
des lîbes er beroubte
getoufter liute ein wunder
unde leite an si dar under
vil marterlicher quâle.
des kêrte zuo dem mâle
got ûf in die râche sîn.
er tete an im vil harte schîn
daz er ie was gewaltic
unde daz vil manicvaltic
ist sîn êre unde sîn genuht.
er sluoc in mit der miselsuht
durch sîne bitterlichen art,
sô daz er ûzsetzic wart
unde amme lîbe wart entstalt.
des wart betrüebet sîn gewalt
unde al sîn keiserlicher ruom.
nû daz im nie kein arzentuom
noch keiner hande zouberlist
gehelfen kunde der genist,
dô kam ez unde ergienc alsô
daz von dem kapitôliô
die meister im dô rieten,
ob er sich wolte nieten
gesundes lîbes gerne sâ,
daz ein piscîne würde dâ
gemachet in ir hûse wît
unde man die vulte bî der zît
der kleinen kinde bluotes,
diu lîbes unde muotes
noch waeren unbewollen,
unde sô man des envollen
gegüzze in die piscînen,
sô möhte wol verswînen
dâ von sîn herzeclichiu nôt.
in daz bluot heiz unde rôt
solt er sitzen danne bar;
alsô würd er generet gar
von sîner grôzen siecheit
unde von der ûzsetzekeit,
diu mit der sorgen laste
in twanc sô rehte vaste.
Nû daz der rât im wart gegeben
umb die genist unde um sîn leben,
dô sante er in daz lânt sîn
unde hiez driu tûsent kindelîn
ze rôme bringen in die stat
darumbe daz im würde ein bat
gemachet ûz ir bluote dô.
zuo dem kapitôliô
brâhte man die jungen schar,
dâ wurdens aller sünden bar
gevüeret unde gantwürtet în.
man bevalh diu reinen kindelîn
der meisterschefte von der stift.
daz was an vröuden ein vergift
vil manegem schoenen wîbe,
diu jâmer an ir lîbe
umbe ir liebez kint begie,
daz man nû solde sterben hie.
Nû diu zît was zuo gesigen
dar an ir marter solde ligen,
her nider kam vil schiere dô
zuo dem kapitôlio
constantîn der keiser.
sîn herze an vröuden heiser
unde an hôhem muote was.
er wart ûz sînem palas
gevüeret in die rîchen stat,
darumbe daz er im daz bat
schiere machen lieze
unde er verrêren hieze
der schuldelôsen kinde bluot.
unde dô der künec ungemuot
vür den sal gevüeret wart,
seht dô begunde im ûf der vart
ein hêr von wîben gegen zogen,
der muot an vröuden was betrogen
unde an hôher wünne gar.
ir was sô vil in einer schar
daz man ir mohte niht gezeln.
vast unde jaemerlîche queln
sach man sich die vil armen.
die liute wol erbarmen
ir strengen swaere mohten.
zervüeret unde enpflohten
hetens alle ir valwez hâr.
ir brüste lûter unde klâr
stuonden ouch endecket,
enbloezet unde enblecket
ir sîten wâren unde ir lîp.
diu selben vröudelôsen wîp
ir liehten hende wunden
unde guzzen an den stunden
manegen bitterlichen trahen:
man sach si netzen unde twahen
ir roeselehten wangen.
si kâmen her gegangen
schrîend unde ruofende,
klagendunde wuofende
vielens alle nider hie
vür den keiser ûf diu knie.
ir jaemerlich gebaerde
unde ir vil grôz beswaerde
wâren alsô manicvalt
daz dâ beide junc unde alt
erschrâken algelîche.
constantîn der rîche
ze sînem ingesinde sprach:
 <entsliezent mir diz ungemach,
daz dise vrouwen twinget.
wes vihtet unde ringet
in leide ir minneclicher lîp?
wer war diu wünneclichen wîp,
daz di gebârent sich alsô?>
 <hêrre>, sprach ir einer dô,
 <ez sint der kinde muoter,
diu, rîcher künec guoter,
ze dîner arzenîe tügen
unde dich vil wol gereinen mügen
von dîner grôzen siecheit.
die guoten vrouwen ungemeit,
die dise klage erscheinent,
die trûrent unde weinent
um der kleinen kinde tôt.
ir bluot vil edel unde rôt,
daz hie durch dich verrêret wirt,
daz gît in allen unde birt
vil herzeclicher swaere .>
der keiser von dem maere
erschrac in sînem herzen
unde liez der kinde smerzen
vil sêre sich erbarmen.
er dâchte: < owê mir armen,
wie kan mîn iemer werden rât!
gestat ich dirre meintât
daz man diz bluot vergiezen sol,
ich weiz ân allen zwîvel wol,
sô vil hie kinde wirt erslagen,
daz ich sô manege schulde tragen
muoz vor gotes ougen .>
sus vlôz im âne lougen
diu saelde in sînes herzen grunt
daz in vil sêre bî der stunt
der missetât bevilte.
diu keiserliche milte
der roemischen hêrschaft
wart volleclîche sigehaft
an der grimmekeite dô,
die von dem kapitôliô
die meister haeten vunden.
vil heize bî den stunden
begunde weinen constantîn:
diu keiserlichen ougen sîn
von rehter milte wurden naz.
den wagen, ûfe dem er saz,
hiez er balde stille stân.
er rief, als ich gelesen hân,
al der ritterschefte dar
unde sprach erbarmeclichen gar:
 <
Ir hêrren algelîche,
die bî gestânt dem rîche,
durch got vernement mîniu wort:
wird unde ganzer saelden hort
unde swaz man lobes niuzet,
daz wehset unde vliuzet
von hôher milte brunnen.
sît nû von ir gewunnen
sô rehte manic saelde wirt
unde ir kraft vil êren birt
eim iegelichen manne,
durch waz enmache ich danne
mich lûter mit der milte niht
unde reine mich vor der geschiht
diu disen kinden sol geschehen?
warumbe lâze ich mich niht sehen
sô rehte miltes muotes
daz ich ir kiuschen bluotes
unschuldic hiute werde?
sol ich ûf der erde
durch daz verwirken al mîn heil
daz ich in hôher saelden teil
gewinne, daz ist tumplich.
vil schône ich des versinne mich,
ob ich si verderbe,
daz ich mich selben sterbe
unde ich in vröude hân gegeben.
heiz ich in nemen hie daz leben,
sô bin ich êweclîche tôt.
mir selben prüev ich grôze nôt
unde gib in saelden vil dâmite.
nû was doch ie mîn rehter site
daz ich zallen zîten
in stürmen unde in strîten
ie den jungsten vride bar.
mîn kraft in aller mîner schar
gebôt daz unde lêrte
daz nieman dâ enrêrte
der kinde bluotes einen trahen.
ich hiez im ab sîn houbet slahen
swer ein kint ze tôde sluoc.
ich haete daz geboten gnuoc
daz kein swert beruorte die
den noch an dem barte nie
was entsprungen hâres grane;
den jungen hiez ich legen âne
mit wâfen keiner hande leit.
sît ich nû die gewonheit
an den vînden staete liez
unde ich ir kint niht sterben hiez,
ir hêrren, seht, sô dunket mich
vil ûzer mâzen billich
daz ich an den mînen
unde an ir kindelînen
den site ouch staete halte
unde ich an mîme gewalte
vrevel selbe niht begê.
jô würde ich an mîn selbes ê
schuldic, ob ich taete
daz ich verboten haete.
ich, der mit mîner starken hant
hân überwunden elliu lânt,
müeste nû gevangen sîn
von der gewizzenheite mîn,
würb ich anders danne mir
nû riete mînes herzen gir.
waz hülfe daz mîn hêrschaft
waer ofte worden sigehaft
an vrömdem volke ûf erden,
ob ich nû solde werden
an mir selben überstriten
von grimmen unde von argen siten?
daz man diu lânt betwinget,
daz vüeget unde bringet
der manicvalten liute kraft:
daz man wirt aber sigehaft
an schanden unde an missetât,
daz vüeget hôher tugende rât
unde reiner site lêre.
ich hân gestriten sêre
unde bin ouch in den strîten
vil sterker zallen zîten
gesîn dann ander liute.
sô wirde ich aber hiute
sterker danne ich selbe sî,
gestât mir hie diu saelde bî
daz ich mir selben angesige
unde ich sô vester sinne pflige
daz ich dem argen willen mîn
widerwertic mac gesîn,
alsô daz ich in von mir jage.
swaz mîn herze dise tage
unrâtbaerlichen hât gegert,
daz sol ich, hôher künec wert,
nâch nutze unde ouch nâch râte
verwâzen nû vil drâte.
nû wie kan aber daz geschehen?
dâ sol ich hiute an got hie sehen,
alsô daz ich den willen sîn
setze gein dem willen mîn
unde den lâze strîten
vil sêre an disen zîten
wider mînes herzen gir.
gesiget gotes wille an mir,
sô trage ich doch die sigenuft,
wand ich vil strenger sünden guft
mit senften unde mit süezen siten
hab an mir selben überstriten.
ich sol mich lâzen twingen
die milte an disen dingen
unde sol ir eigen werden.
jô mac ich ûf der erden
ein sigenufter heizen
der dinge in allen kreizen.
swer ein kneht der milte wirt
unde ir getriwen dienest birt,
der ist ein hêrre mit gewalt
aller tugende manicvalt.
hie sol ich nû gedenken zuo,
alsô daz ich den kinden tuo
milt unde erbarmunge schîn
unde ich mit dem gebote mîn
ir reines bluotes iht verschüte .>
Sus seit man uns daz er gebüte
daz man diu kint dâ lieze leben.
er hiez si balde wider geben
ir muotern unde ir ammen.
von rehter güete vlammen
sîn herze wart enzündet
unde al sîn muot durchgründet
mit ganzer milte viure.
diu bitterliche siure,
der ê die vrouwen pflâgen,
dô si vil trûric lâgen,
diu wart nû gar dâ hin geleit
mit der vil senften süezekeit
daz in diu kint dâ wurden wider.
al ir sorge lac dar nider
unde wart in hôhiu vröude schîn.
der rîche keiser constantîn
liez den wec belîben dô
zuo dem kapitôliô
unde îlte ûf sînen palas.
swaz dâ kleiner kinde was,
diu wurden heim von im gesant
mit hôhen vröuden in diu lânt
darûz si wâren komen dar.
rîlîch unde schône gar
liez er sîn êre schouwen
unde gap den vrömden vrouwen
niht diu kint aleine wider:
er hiez vil guotes teilen sider
under die getriwen schar.
die vil trûric kâmen dar,
die kêrten heim ze lânde
in vröuden maneger hande.
Nû dirre tac ein ende nam
unde der keiser tugentsam
ze nacht in sînem bette entslief,
dô wart sîn vröude unmâzen tief,
wand im ein saelic troum erschein,
dâ von sîn trûren gar verswein
unde er vil hôhen muot gewan.
vür in kâmen zwêne man,
die sprâchen wider in alsus:
 <wir sîn pêter unde paulus,
die zwêne gotes trûten.
ze heile muoz erlûten
unser heilic name dir.
du solt nâch dînes herzen gir
von uns gereinet werden.
wir sîn her ûf dis erden
ze dir gesant von kriste nû.
daz sô milte waere du
unde alsô tugentrîch gemuot
daz du der kleinen kinde bluot
niht woltes lâzen vergiezen,
des sol dîn lîp geniezen
an disem grôzen siechtagen.
vernim waz wir dir wellen sagen
unde tuo daz unser wille ger.
der guote man silvester,
der hie ze rôme bâbest ist,
der hât vil harte lânge vrist
entsezzen dîne grimmekeit.
er unde al sîn pfafheit
verborgen sint in eime hol.
vorhten unde leides vol
ligent si dar inne.
dâ von du dich versinne
unde heiz den bâbest zuo dir komen,
sô wirt dir gar von im benomen
dir herzeclîchiu swaere.
der süeze unde der gewaere
loeset dich von pîne.
ein gruobe unde ein piscîne
der êweclichen gotheit
wird dir gezeiget unde bereit
von dem getriwen manne.
dar inne wirst du danne
gereinet von der swaere dîn.
swenn er gestoezet dich dar în
nâch ein ander drî stunt,
sô wirt dîn siecher lîp gesunt
unde werdent dir verbunden
der miselsühte wunden.
unde sô diu saelde dir geschiht
daz man dich sus gereinet siht,
sô danke der gnâden gote
unde nîc vil tiefe sîme gebote,
daz dich sîn götlichiu kraft
unde sîner tugende meisterschaft
leides hât gemachet vrî.
unde swaz in dînem rîche sî
der kristenheit zerstoeret nû,
daz solt vil harte schiere du
mit helfe widerbringen,
unde lâ niht vürbaz twingen
die getouften gotes knehte.
du mache dich ze rehte
lûter unde reine
vor dem vil starken meine
der an den abgöten lît.
geloube ân allen widerstrît
an jêsum krist der megde sun.
mit guotem willen êre dun,
sô mahtû saelic werden
in himel unde ûf erden .>
Der künec was der lêre vrô,
unde als er ûz dem slâfe dô
vil sanfte was erwachet,
ûf haete er sich gemachet
dô vil harte schiere.
der edel unde der ziere
keiser willeclîche tete
swaz im geboten an der stete
die zwêne apostel haeten.
nâch ir beider raeten
sante er sîne boten hin
ûf den berc sêraptin,
ûf dem was dô silvester
unde wonte, des bin ich sîn wer,
ûf eins getouften acker.
ze gotes dienste wacker
was der vil ûz erwelte.
sîn leben er dâ quelte
mit vasten unde mit gebete,
wand er mit sînen pfaffen hete
vor constantîne dar gevlohen.
alsam ein vuohs unde ouch die vohen
sich bergent vor den hunden,
sus haete bî den stunden
verborgen sich der reine
vor dem vil starken meine
der an der kristenheit geschach.
nû daz er die boten sach
komen zuo dem berge dar,
dô wânde er âne zwîvel gar
sîn tôt begunde nâhen,
unde daz er solde enphâhen
vil marterlicher quâle.
darumbe er zuo dem mâle
sich kêrte zuo den pfaffen sîn.
er sprach: < getriwen bruoder mîn,
daz ir iemer saelic sît!
uns nâhet ein genaemiu zît,
unde ist des heiles tac uns komen,
der mac uns allen wol gevromen
ze manicvalter saelekeit.
swaz uns diu schrift hât vür geleit,
daz suln wir vollebringen
mit rîlichen dingen
unde mit werken lobelich.
got unser hêrre der hât sich
gezogen ûf dis erden
unde wil eht aber werden
wonhaft bî den liuten.
swer in welle triuten
unde im gerne volge nâch,
dem si dar zuo vil harte gâch
daz er sîn selbes lougen
beid offen unde tougen
unde sînem willen widersage.
sîn kriuce ûf heber unde trage
durch got vil marterlichen pîn,
als er durch den willen sîn
geliten hât vil strenge nôt.
er volge im nâch biz in den tôt:
darumbe wirt im dort gegeben
vröud unde daz êwecliche leben .>
Nû daz er diz gesprochen het
unde dô sîn heileclich gebet
het ein ende dâ genomen,
dô wâren ouch die boten komen
unde tâten im diu maere kunt
daz er vil drâte bî der stunt
ze constantîne kêrte.
dâ von der wol gelêrte
gap den pfaffen sînen segen
unde bat ir gotes vride enpflegen
unde kêrte gegen rôme dan.
mit dem vil ûz erwelten man
giengen drîzic priester hin,
vünf diâken under in
kêrten ouch ûf sîne vart.
ir wunsch unde ir gemüete wart
gestellet bî der zît alsô
daz si vil gerne haeten dô
mit im die marterunge erliten,
wan si gemeine dar nâch striten
daz si mit dem vil hêren
sich wolten lâzen versêren
vil lieber dan si waeren
in wirtscheft unde enbaeren
sîner klâren angesiht.
er was sô reine, daz man giht,
unde alsô tugentrîch gemuot
daz er die kapellâne guot
liep haete sam daz leben sîn.
alsam ein henne ir hüenlîn
ziuhet unde briutet,
sus haete er si behüetet
mit sîner minneclichen pflege.
daz beste lêrte er alle wege
die süezen unde die klâren,
dâ von si trûric wâren
durch sîne leiden hinevart.
ir herze gar betrüebet wart,
wan si versâhen sich des wol,
er solde marterliche dol
lîden unde dulden
von constantînes schulden.
Nû daz der bâbest lobesam
ze rôme vür den keiser kam,
dô stuont er ûf engegen im.
als ich diu maere alhie vernime
unde ich die wârheit sagen muoz,
sô bôt er im dâ sînen gruoz
unde sprach vil tugentlîche alsô:
 <ich bin von dîner künfte vrô,
wis willkomen hiute mir .>
 <der gotes vride si mit dir>
sprach der bâbest dô zehant,
 <von himel werde ouch dir gesant
kraft unde staetiu sigenuft.
ez rîse ûf dich der saelden tuft
unde der gnâden süezekeit .>
hie mite wart dâ vil geseit
von guoten sachen under in.
der künec sînes herzen sin
ûf silvestrum leite gar.
er nam sîn harte guote war
mit willeclichen ougen.
vil süeze sunder lougen
wart wider in diu sprâche sîn.
er tete im dâ mit rede schîn
wie des nachtes im geschach
unde waz er in dem troume sach,
als ir dâ vorne hânt vernomen.
unde als er dirre maere komen
was ûf ein ende unde an ein ort,
dô sprach der keiser disiu wort:
 <
Nû sage mir, saelic bâbest, an
waz göte sint sint die zwêne man,
pêter unde paulus,
die vür mich beide kâmen sus
unde mir daz machten offen
daz du dich gar versloffen
vor mir haetest in ein hol?
sicherlîche ez mügen wol
vil ûz erwelte göte wesen.
daz ich mac von dir genesen,
daz tâten si mir beide erkant .>
 <nein>, sprach silvester dô zehant,
kein ander got gewaltic ist
wan der vil reine süeze krist,
an den wir sîn geloubhaft.
sin hôhiu meisterlichiu kraft
hiez von nihte werden
himel mer unde erden
unde schuof swaz in den allen drîn
lebender sachen mac gesîn
unde swaz dar under rüeret sich.
sîn reiniu kraft vil götlich
hât elliu dinc gemachet sus.
pêter unde paulus
die wâren sîne knehte
unde hânt im alsô rehte
gedienet ûf der erden
daz si bî den werden
ze himel sint gekroenet.
ir lob ist wol beschoenet
in der vil liehten engel sal.
si stânt zem êrsten an der zal
under den heiligen dort
unde niezent hôher vröuden hort
alle zît unde alle vrist.
mîn hêrre, der vil süeze krist,
liez si beide ûf erden
sîne apostel werden
unde hiez si kêren in diu lânt.
sie wurden von im ûz gesant
durch daz si mit ir lêre
sîn lob unde al sîn êre
michel machten unde breit.
si sint von den diu kristenheit
zem êrst ir anegenge nam.
unde dô die hêrren lobesam
vollebrâhten beidesamt
nâch êren wol ir heilic amt,
dô nâmen si vil rîchen lôn.
sie vuoren in den himeltrôn,
dâ si beschouwent âne zil
vröud unde ganzer wunne spil.
Alsô beschiet silvester
den keiser al zehant des er
in gevrâget haete.
ouch hôrte der vil staete
sîniu wort mit willen dô
unde sprach dâ wider in alsô:
 <vil heilic man silvester,
an dich muot ich unde ger,
ob ez mit vuogen mac geschehen,
daz ich diu bilde müeze sehen
der zweiger hêrren lobelich.
lâ schouwen ir antlitze mich,
ob si gemâlet iender sîn,
darumbe daz mir werde schîn
ob ez die zwêne waere
die gar mit lieben maeren
vür mîn bette kâmen
unde in dem troume nâmen
trûren unde sorgen mir .>
der bâbest sprach: < ich zeige dir
ir bilde unde al ir vorme gar .>
sus hiez er im dô bringen dar
die zwelfboten reine,
die wâren algemeine
mit bilden unde mit buochstaben
entworfen oder schône ergraben,
iedoch enweiz ich niht war an.
nû si gesach der hôhe man,
dô wart er inneclichen vrô.
er haete vor in allen dô
die zwêne erkant vil schiere alsus,
die pêter unde paulus
sint geheizen unde genant.
mit vröuden sprach er sâ zehant,
der keiser unde der künec hêr:
 <ez wart sô wâres nie niht mê
sô daz diu bilde sint gelîch
den selben hêrren tugentrîch,
die beide vür mich kâmen
unde trûren mir benâmen
mit trôste unde michel ungemach.
reht als ich in dem troume sach
ir antlitz unde ir bilde dô,
in der geschepfed unde alsô
stânt si vor mir entworfen hie.
zwâr ez sint endelîche die
beide zuo mir sprâchen dô:
sende nâch silvestrô,
der lât dir helfe erschînen
unde machet die piscînen
der gotheite dir bekant,
dar inne wirstû sâ zehant
gereinet nâch dîns herzen gir .>
der bâbest sprach: < nû volge mir,
keiser tugentrîchgemuot,
wilt du die piscînen guot
suochen diu dir nütze wirt
unde dir vil hôher saelden birt,
sô geloube an jêsum krist,
der gotes sun von himel ist,
unde erkenne daz er kam
von sînem vater lobesam
her nider ûf dis erden,
durch daz wir solden werden
gereinet von den sünden
unde er des toufes ünden
uns allen müeste zeigen,
dar inne wir die veigen
missetât gewüeschen abe.
unde wiltû daz dîn leben habe
kraft unde ganze reinekeit,
sô tuo daz ich dir hân geseit,
unde wirt geloubic an den touf,
durch daz dir hôher saelden kouf
unde elliu gnâde erschîne.
der touf ist ein piscîne,
diu vröude unde ein gesundez leben
lîb unde der sêle mac gegeben>.
 <
Zwâre>, sprach dô constantîn,
 <wolt ich niht geloubic sîn
unde gerne leisten dîn gebot,
son haete ich niht, daz wizze got,
die boten mîn nâch dir gesant .>
der bâbest aber dô zehant
sprach dem vil hôhen künege zuo:
 <vriunt, herzelieber man, nû tuo
mit willen mê daz ich dir sage.
nim ein vasten drî tage
ze wazzer unde ze brôte
unde hüete dich genôte
vor aller hande meine.
ganc in dîn gaden eine
unde ziuch mit grôzer ungehabe
diu küneclichen kleider abe:
daz ist der sünden widerslac.
ein haerîn hemde unde einen sac
leg an dich, hôher künec wert.
gestrecket nider ûf den hert
soltû drâte werden.
sus lic dâ bî der erden
unde lâ dich riwen daz du bist
gewesen nû vil lânge vrist
in alsô grôzer irrekeit
daz diu vil reine kristenheit
zerstoeret ist durch dîn gebot.
enlobe niht den wâren got
aleine mit dem munde:
in dînes herzen grunde
geloube an sîne gotheit
unde lâ dir iemer wesen leit
daz dâ her bî disen tagen
durch dich ze tôde sî erslagen
sô manic lîp, der heilic was.
swaz ie dîn herze an sich gelas
meines, daz tuo von dir nû.
den armen kum ze trôste du
unde rîche si mit dîner gebe.
swer in gevencnisse lebe,
dem heiz entsliezen sîniu bant.
swaz liute von dir ie versant
würde in daz ellende
unde nôt von dîner hende
lîden unde dulden,
die lâ du komen ze hulden
unde hilf in allen ûzer klage.
durch dise wochen alle tage
heiz geben dîn almuosen hie
unde schicke dar zuo liute die
der spenden kunnen wol gepflegen
unde si niht lâzen under wegen .>
Der keiser was der lêre vrô
unde sprach vil tugentlîche alsô:
 <ez ist vil wol bewaeret ie
daz sich vergeben alle die
vil ofte garbeitet hânt
die mit ir opfer bî gestânt
den abgöten allen.
ir muot der ist gevallen
ûf kranken unde ûf tumben wân,
sît si gelouben wellent hân
daz si götlichen rât
vinden an ir hantgetât,
die si dâ selbe hânt geworht.
ich wil daz wizzen unrevorht
unde aller zwîvelunge vrî
daz dirre got aleine sî
gewaltic unde gewârhaft,
der einem wazzer gît die kraft
daz ez die sêle reinet
unde dem lîbe erscheinet
vil guoter arzenîe.
der selbe wandels vrîe
got, der disiu wunder vrumet
unde manegem man ze trôste kumet,
der ouch sô geruochet mîn
daz der zwelfboten sîn
zwêne zuo mir kâmen
unde trûren mir benâmen
mit guoten maeren ûz erlesen.
si sprâchen daz ich solde wesen
geloubic eht an einen got
unde an sîn götlich gebot,
der behalden kunde mich.
sus wart von in gelêret ich
unde wil ouch ich vil drâte
nâch ir beider râte
leben iemer âne zil,
alsô daz ich gelouben wil
daz kein ander got enist
wan der getriwe süeze krist .>
Nû daz der keiser lobelich
alsus getâner rede sich
het aldâ geloubet,
dô leit im ûf daz houbet
der bâbest sîne zeswen hant.
mit willen er sich underwant
des hêrren miselsühtic.
ern wart von im niht vlühtic
unde gab im sînen süezen segen.
er sprach ob im, der gotes degen,
daz man sprîchet über diu kint
diu noch niht kristen worden sint
unde diu man schiere toufen wil.
unde dô sîn segen nam ein zil,
dô kêrte er ûffe sînen pfat.
die pfafheit alle von der stat
unde der getouften liute schar
hiez er zesamne komen gar
unde bat si vasten drî tage,
durch daz der künec sîne klage
mit vröuden überwünde
unde er gnâde vünde
an gote bî den zîten.
er sprach: < den ninivîten
geboten ouch ein vaste was,
die leite in ûf her jônas
in sîner predigunge,
dâ von ze bezzerunge
kam diu stat gemeine.
diu selbe vaste reine
begunde stillen gotes zorn
unde lie dâ werden niht verlorn
die liute durch ir schulde.
si gab in gotes hulde,
die si verwirket haeten
mit grôzen missetaeten.
sît daz nû mîn her jônas
alsô rehte saelic was
daz er mit sîner lêre
nam von ir herzesêre
die liute dâ von ninivê,
sô wil ich daz uns michels mê
von kriste gnâde widervar,
der hiute selbe an dirre schar
lêret unde prediget.
wir werden schône erlediget
von argen duraehtaeren,
ob wir daz hie bewaeren
daz wir büezen wellen gote.
hei waz wir sêlen sîme gebote
zehant erwerben unde bejagen,
ob sînen grimmen siechtagen
der keiser überwindet.
diu kristenheit diu vindet
vrid unde ganzer riwe kraft
vor der vil argen heidenschaft,
diu si mit strenger âhte
vil gar ze leide brâhte .>
Alsus geschuof silvester
daz nâch sînes herzen ger
drî tage dâ gevastet wart
unde daz nâch saeleclicher art
vil gebetes dâ geschach.
riw unde strengez ungemach
vor ir sünden si dô liten.
ir muot an vröudenrîchen siten
vant vil lützel dâ bejages.
ze vesperzît eins samztages,
sô diu vaste ein ende nam,
dô sprach der bâbest lobesam
als ein getriwe gotes helt:
 <vernim mich, keiser ûz erwelt,
die tugent hât mîn hêrre krist
daz in der welt kein wazzer ist,
wirt ez in sîme namen guot
gesegent, ez ensî behuot
vor allen argen sachen
unde künne lûter machen
die sêle vor der missetât.
swaz der lîp begangen hât,
daz weschet ab der brunne klâr,
sô dar über wirt vür wâr
kristes nam gerüefet an.
daz aber diz geschehen kan
daz der lîp gereinet wirt,
daz vüeget allez unde birt
des gelouben staetekeit,
den man zuo dem toufe treit
unde zuo dem wâren kriste .>
sus kunde bî der vriste
silvester constantîne sagen
wie der mensche wirt getwagen
von süntlichem meine
mit dem toufe reine
unde mit der kristenlichen ê.
er seite im nützer dinge mê
dann ich entsliezen welle alhie.
mit rede er in dô wizzen lie
wes er gelouben solde,
ob er enpfâhen wolte
kraft unde ganze reinekeit.
im wart von im dâ vür geleit
süez unde wîsiu lêre.
er mante in dar ûf sêre
daz er belibe staete
unde den gelouben haete,
der gotes êren stüende wol.
swaz man zuo dem toufe sol
râtes unde lêre pflegen,
die leite im vür der gotes degen
mit reinen worten minnesam.
unde dô diu vesperzît bekam,
dô hiez er in balde gân
in den sal ze laterân
unde gienc ouch er mit im dar în.
vil guot was der geloube sîn
in sînes herzen andâht.
er het in ûf die strâze brâht
der wâren gotes minne dô.
nû daz si wâren beide alsô
gegangen in den palas,
ein wazzer dô bereite was
lûter unde wol gevar,
zuo dem gienc der bâbest dar
unde tete dar über sînen segen.
kein wort enliez er under wegen
daz man sprîchet an der stat
dâ des vil hêren toufes bat
in gotes namen wirt bereit.
der keiser dô mit willen schreit
nacket unde blôz dar în.
des wart im gotes helfe schîn
unde sîn vil hôhiu milte erkant.
sîn reht daz tete im al zehant
der bâbest tugentrîch gemuot.
den krismen heilic unde guot
gôz er ûf in in gotes namen
unde sprach ze dem vil lobesamen
ob er an die namen drî,
sun vater unde geist dâ bî,
gelouben gerne wolte dâ
unde ob er den tiuvel sâ
versmâhen wolte unde sîn gebôt.
 <jâ>, sprach der keiser, < âne spot,
ich wil gerne in mînen tagen
dem argen tiuvel widersagen
unde aller der gezierde sîn.
ich sol mit al den kreften mîn
gelouben an den wâren krist .>
hie mite wart er bî der vrist
gestôzen in den hêren touf.
got liez in maneger saelden kouf
dar inne erwerben âne zal.
er wart genetzet über al
in dem vil klâren brunnen.
der bâbest wol versunnen
tete über in dâ sîn gebet
unde sprach, als er dô willen het:
 <
Got hêrre vil gewaltic,
dîn tugent manicvaltic
hât wunders vil erscheinet
unde manegen lîp gereinet
beide hie unde anderswâ.
naâman dâ von syriâ
nam ze dîme trôste vluht
unde kam von sîner miselsuht
in des jordânes vlüete.
ouch liez dîn reiniu güete
den liehtlôsen blinden
in dem wazzer vinden
daz heil daz er begunde sehen.
von dîner tugent ist geschehen
manic schoene zeichen sus.
der tôrehte saulus
enpfienc ouch wider die gesiht
in dem toufe, sô man giht,
unde wart von allen sünden
in des wâges ünden
gereinet unde entstricket.
sît nû dîn gnâde schicket
vil manic vrömde wunder,
sô ruoch uns hie besunder
zeigen dîner tugende reht
unde lâz ouch hiute dînen kneht
rein unde sûber werden,
der ûf der erden
ein vürste vil gewaltic ist.
verlîch im wider die genist
unde lâ verswinden sîniu leit,
darumbe daz diu kristenheit
sîn vröuwe zeime hêrren sich
unde einen schirmer lobelich
an im gewinnen müeze.
got hêrre der vil süeze
loes in ûz allem sêre
durch dînes sunes êre,
der mit dir iemer âne zil
rîchsen unde leben wil .>
Nû daz er disiu wort gesprach,
ein michel wunder dâ geschach
an keiser constantîne.
mit eime liehten schîne
wart der künecliche sal
zehant erliuhtet über al
sô vaste unde alsô sêre
dâ man gesach nie mêre
sô liehte keinen palast.
sô michel was der selbe glast
daz er die liute erschrahte
unde in vil gar bedahte
ir antlitz unde ir ougen.
sich huop dâ sunder lougen
imme toufe ein michel dôz.
reht als man eine pfanne grôz
siusen hoeret ob der gluot,
dar in man wunder vische tuot,
sus wart ein siusen unde ein dôn
in dem vil hêren bade vrôn,
dô von himel kam der schîn.
des wart der keiser constantîn
gereinet unde wol getwagen
von sünden unde von siechtagen,
dâmit er was gebunden ê.
lânger saz er dô niht mê,
dô sîn lîp die gnâde vant:
mit vröuden stuont er ûf zehant
unde muoste hôher saelden jehen.
er sprach er haete dâ gesehen
den wâren unde den reinen krist.
er leite bî der selben vrist
blânc unde wîziu kleider an
unde lebte als ein geloubic man,
der an sich hôher saelden kouf
hât êrst genomen durch den touf.
Alsus wart er gereinet,
unde haete got erscheinet
grôz wunder an silvestrô,
durch des willen er in dô
vil gar beschoenet haete.
unde dô der künec staete
überwant sîns herzen klage,
dô leit er an dem êrsten tage
ûf disiu reht unde diz gebot
daz man vür einen wâren got
haben solde jêsum krist,
von des gnâden an der vrist
gestillet was sîn miselsuht.
in wart vil götlichiu zuht
von dem keiser ûf geleit.
er hiez mit ganzer vrîheit
ze rôme vrouwen unde man
in êren unde beten an.
Nû dô der ander tac erschein,
dô gap der keiser âne mein
ûz den orden unde die ê
daz krist der süeze niemer mê
bescholten würde noch versworn:
unde swer im durch deheinen zorn
iht übels sprechen wolte,
daz er darumbe solde
mit kestigunge werden
gepînet ûf der erden.
Vernement mê waz ich iu sage:
der keiser an dem dritten tage
leit ûf den orden staete,
swer eime kristen taete
unrehtes unde gewaltes iht,
daz er müeste ûz sîner pfliht
den dritten teil sîns guotes geben
unde iemer drâne solde leben.
Des vierden tages constantîn
hantvesten unde die brieve sîn
gap dem bâbest ûz erlesen,
daz er ein houbet solde wesen
der pfafheit algelîche
über allez roemisch rîche,
als aller rihtaere
der künec ein houbet waere.
Des vünften tages er gebôt
daz man durch keiner slahte nôt
den kirchen brechen solde ir vride;
sô daz sîn leben unde diu lide
ein man generte drinne
vor allem ungewinne
unde vor dem rihtaere:
swenn er entrunnen waere
durch sîne grôze schulde drîn,
daz er beschirmet solde sîn.
An dem sehsten tage dô
leit er ûf ein reht alsô
mit gewalt unde mit gebote
daz nie man getörste gote
bûwen in deheiner stat
ein münster ê daz er gebat
den vrônen bâbest staete
daz er sîn urloub haete.
Nû dô der sibende tac was komen,
dô wart diz reht von im vernomen
daz der zehende ûf erden
gevordert solde werden
von allem guote küneclich:
unde swer dâ wider setzen sich
vrevellichen wolte,
daz man den twingen solde
mit gewalte unde mit gebote.
alsus began der keiser gote
sîne gülte mêren,
darumbe daz nâch êren
diu münster ûf der erden
gebûwet möhten werden.
An dem ahten tage sîn
zôch der keiser constantîn
diu blânken westerkleider abe
unde leite, als ich gelesen habe,
an sich die küneclichen wât.
er kêrte ân alle missetât
gereinet unde wol gesunt
ze sante pêter bî der stunt
unde tete dâ sîne bîhte.
von swaeren sünden lîhte
machter sînes herzen sin.
durch sîne dêmuot leiter hin
die keiserlichen krônen
unde viel dâ vür den vrônen
alter nider in kriuzewîs.
er mêrte kriste sînen prîs
unde lie sich riwen sînen mein.
daz ie der kristenheite erschein
kein ungemach von sîme gebote,
daz klagte er dô vil tiure gote
unde lie dâ vliezen tougen
von sînen klâren ougen
sô manegen bitterlichen trahen,
daz man in sach diu kleider twahen
dâmite unde allez sîn gewant.
vor leide er sîne hende want
unde sprach mit klagender swaere
daz er niht wirdic waere
daz er solde kêren
nâch götlichen êren
in der zwelfboten hûs.
der süeze jâmer unde grûs
mit hôher klage erscheinte
unde schuof daz mit im weinte
ein michel teil der liute.
wer kunde iu gar ze diute
entsliezen die vil grimmen klage
diu dâ geschach bî deme tage?
Dar nâch der reine künec guot
zôch ab durch sîne dêmuot
sîn kleit vil rîch unde wert.
mit einer houwen in den hert
begunde er slahen unde graben,
darumbe daz dâ würde erhaben
ein tiefiu gruntveste wît,
dar ûffe er wolte bî der zît
ein münster biwen schône
ze lobe unde zeime lône
den zwelfboten ûz erkorn.
der werde keiser hôchgeborn
begunde arbeiten sêre.
in der apostel êre
vol erden er zwelf körbe gruop.
ûf sîn ahsel er die huop,
als in sîn willic herze bat,
unde truoc si verre von der stat
dâ daz münster solde wesen.
er haete vröude an sich gelesen
in der wâren minne gotes.
ûf die gnâde sîns gebotes
herzeleides er vergaz.
mit dem bâbest er dô saz
ûf sînen guoten wagen sider
unde kêrte in sînen palas wider.
Des morgens, dô der tac erschein,
seht dô kam er über ein
daz er biwen dâ began
in sîme sal ze lateran
ein münster dem vil werden gote.
ein reht begunder mit gebote
ûf setzen an der selben stunt.
er sprach: < diz werde in allen kunt
die mir undertaenic sint,
daz ich krist, der megde kint,
êren unde prîsen wil
sô vaste unde alsô rehte vil
daz ich in dem namen sîn
ein münster in dem hûse mîn
wil stiften unde machen
unde ez mit reinen sachen
wil zieren hiute unde iemer mê,
durch daz mit mir dar în gê
diu kristenheit unde alle tage
lop sîner gotheit sage
unde im der gnâden wizze danc,
daz er mîn siechez herze kranc
gesterket unde gereinet hât .>
diz gebot unde disen rât
leit ûf der keiser aber dô.
ein ander ê gab er alsô,
ob sich ein armer wolte
bekêren, daz er solde
die stiure hân von sîner hant
daz man im gaebe wîz gewant
ûz der kemenâten sîn.
ouch tete er im die gnâde schîn
unde die vil hôhen tugent hie
daz er von im ze stiure enphie
wol zweinzic schillinge.
die selben pfenninge
muoster dem bâbest alle geben,
wolt er nâch dem gebote leben
daz der künec haete erdâht.
daz aber die pfenninge brâht
dem bâbest alle wurden sô,
daz geschach darumbe dô
daz durch der gâben girekeit
an sich nieman die kristenheit
noch den touf dâ naeme:
man wolte daz er kaeme
willeclîche in gotes ê
unde âne valsch . waz sol des mê?
bî des selben jâres vrist
geloubic wart an jêsum krist
der heidenschefte ein michel teil.
got selbe gab ir dô daz heil,
daz sich bekêrte manic lîp.
sunder kint unde âne wîp
touften sich zwelf tûsent man.
hie mite wahsen dâ began
in der gotes êre
diu kristenheit vil sêre,
unde was der heiden orden
geswachet schiere worden.
Nû diz dinc alsô geschach
daz man sich dâ bekêren sach
der heidenschefte ein wunder,
dô wâren gnuoge drunder
die den touf versmâhten
unde leider niht endâhten
ûf der kristenheite pfat.
die sênatôren von der stat
unde die gewaltesaere
enwolten niht der maere
gelouben daz der reine krist
in himel unde ûf erden ist
gewaltic iemer âne zil.
si dûhte gar ein kindespil
der touf unde al sîn heilekeit.
ir valscher wille was geleit
in tiefes ungelouben pfuol.
dâ von der keiser sînen stuol
setzen in daz münster hiez.
die liute er vür sich komen liez
von al der stat gemeine.
der edel unde der reine
saz an sîn gerihte dô
unde sprach vil tugentlîche alsô:
 <
Wê den verschamten herzen
die vür der sêle smerzen
heilsames râtes niht engernt.
daz si vil nützer lêre enbernt,
daz kumt dâ von daz alle zît
ir sin alsô verdecket lît
mit trüeber ungewizzenheit
daz diu vil hôhe tugent breit
nach der wârheite schîn
ze keiner hande zît dar în
mac geliuhten noch gegân,
dâ von hie werden ûf getân
des klâren herzen ougen,
daz offen unde tougen
die wârheit künne wol gespehen.
er sol an wîsen rât hie sehen
unde an liehter künste glânz,
alsô daz lûter unde ganz
sîn geloube müge sîn.
diu wâre minne sol dar în
glesten unde schône komen.
er merke daz ze nihte vromen
die valschen abgöte doch,
die der mensche ûf erden noch
mit sîner hant gebildet.
in sî der name entwildet
der heilic unde saelic ist:
si müezen tiuvel alle vrist
heizen unde göte niht.
er hât ze valschem muote pfliht
swer sîn selbes hantgetât
vür einen got ûf erden hât
unde si mit opfer êren wil.
ez ist noch mügelicher vil
daz die liute ûf erden
ir werkes göte werden,
danne ir göte sîn diu werc.
er stîget ûf der sünden berc
swer sich an valsche göte lât.
dem menschen kan sîn hantgetât
geringen sîner swaere niht:
sô mac der mensche, sô man giht,
gehelfen wol dem werke sîn;
wirt an im ein breste schîn,
den büezet wol der selbe list
dâmit ez gemachet ist.
Sît nû des menschen stiure
mac sîner kreâtiure
schôn unde wol ze staten komen
unde niht dem menschen kan gevromen
sîn krêatiure unde ir geschaft,
warumbe ist danne diensthaft
der mensche sîner hantgetât?
von swem daz dinc sîn wesen hât,
dem sol ez undertaenic sîn.
hier an wirt offenlîche schîn
daz die valschen göte blint
gewaltic niht der liute sint
die si von êrst gebildet hânt
unde in zestaten wol gestânt
swenne in missegangen ist.
ez hât an mir der werde krist
bewaeret wol mit sîner kraft
daz den schepfer sîn geschaft
êren sol ûf erden.
ich muoz von rehte werden
dienesthaft dem werden gote,
der mich hât mit sîme gebote
ernert, als ir wol hânt gesehen.
welt ir der wârheit alle jehen,
sô müezen ir mir bî gestân
daz ich von im die gnâde hân
daz man mich sus gereinet siht.
unde waere krist gewesen niht
der got der uns hiez werden,
son mohte niht ûf erden
hân gebüezet sîn gebot
daz sêr daz mir ein ander got
mit sîner kraft haet ûf geleit.
dâ von prüev al diu menschheit
unde erkenne wol dâ bî
daz si des wâren gotes sî
krêatiure, der si mac
gevristen, wol nacht unde tac
vor schedelichen dingen.
er kan die schône ûf bringen
die gevallen sint dâ nider,
unde machet wol ze rehte wider
swaz zerbrochen ist dâ vor.
er siht durch aller herzen tor
unde merket alle tougenheit.
der himel unde dis erde breit
stânt beide in sîner hende.
darumbe sol ein ende
der ungeloube nemen hie,
der mit staetem willen ie
von abgöten ist getragen.
ir sult den valsch von hinnen jagen,
den iwer tumpheit hât erzogen.
den wâren got vil unbetrogen
üebent alters eine.
daz îsen unde die steine
lâzent belîben under wegen.
ir stiure mac iu niht gewegen,
unde sît mit in verirret;
ob aber in iht wirret,
daz büezet iwer helfe wol.
darumbe endarf iu noch ensol
nâch in vürbaz belângen niht.
si darbent alle der gesiht
unde sint ouch an ôren toub.
ir sult in geben urloub
unde lâzent ouch daz allen
von herzen wol gevallen
daz mir der ûz erwelte krist
mîn leben unde die genist
gap mit sîner helfe wider
unde er mir hât geholfen sider
von üppeclicher irrekeit.
lob unde prîs werd im geseit,
er ist ein got gewaere.
sît daz ir, rômaere,
sît an witzen unbetrogen,
ir maeren helde wol gezogen,
sô mêrent hiute sînen ruom
der allen hôhen wîstuom
beslozzen hât in sîner brust,
unde êrent sunder âkust
den got mit reinem muote
der iuch mit sîner huote
mac beschirmen alle wege
unde niht bedarf daz man sîn pflege,
als man der valschen göte pfliget,
der huote keinem manne wiget.
vernemet mê waz ich iu sage!
durch daz niht iwer herze trage
urdrutz von lângen worten,
sô wil ich zallen orten
bekürzen mîne rede alhie
unde wil iu künden rehte wie
mîn wille stât unde mîn gebot.
ich wil daz man den wâren got
müez êren spât unde vruo
unde man der kristenheite ûf tuo
diu münster unde der kirchen tor.
swaz der heiden priester vor
hantvesten haeten under in,
die nemen nû die pfaffen hin,
die der getouften liute enpflegen.
der tempel wirde sî gelegen
unde werde grôz der kirchen reht.
durch daz ich heize ein gotes kneht
unde man erkenne daz ich sî
mit triwen sîme dienste bî,
sô wil ich im entriwen
ein münster heizen biwen
ze lobe in mînem schoenen sal.
dâ bî sô merken über al
die liute in mînem rîche
daz ich im lûterlîche
undertaenic welle sîn
unde daz in dem herzen mîn
kein zwîvelunge stecke
noch kein valscher vlecke
an mir niender sî beliben,
dâmit ich werde noch getriben
von sîner hulde reine.
ich hab in alters eine.
ob allen göten ûz erwelt
unde zeime trôste mir gezelt .>
Nû disiu rede ein ende nam
unde der keiser lobesam
sîniu wort alsus beslôz,
dô wart ein ungevüeger dôz
vernomen unde michel schal.
die liute riefen über al
wol zwirent nâch ein ander hie:
 <verderben müezen alle die
jêsu kriste widersagen
unde im niht holdes herze tagen,
wande er ist ân allen spot
der lebend unde der waere got,
der himel mer unde erden
unde elliu dinc hiez werden .>
Sus wart vil lûte dâ geschrît
von dem volke bî der zît.
si tâten aber ûf ir munt
unde riefen dâ wol vier stunt
in eime grôzen schalle
daz die kirchen alle
entslozzen müesten werden
unde iemer ûf der erden
diu tempel solden sîn verspart.
wol ahte stunt gesprochen wart:
swer krist niht üeben wolte dâ,
daz im der keiser trüege sâ
vil offenliche vîentschaft.
si sprâchen zehen stunt mit kraft:
swer den künec staete
gesunt gemachet haete,
daz der benamen waere
ein lebender got gewaere.
Dar nâch si riefen sunder twâl
nâch ein ander zweinzic mâl
daz er müeste ân ende leben
swer jêsu kriste wolte geben
lob unde wirde zaller zît
unde im sîn êre machte wît.
ouch wart gesprochen aber dâ
drîzic stunt daz man iesâ
der heiden priester dannen tribe
sô daz ir keiner dâ belibe
unde alle kêrten ûf ir vart.
wol vierzic stunt gesprochen wart
unde ûf gesetzet mit gebote:
swer dâ deheinem abgote
sîn opfer dan noch braehte
unde niht an krist gedaehte,
daz man den solde bî den tagen
von rôme ouch trîben unde jagen.
Nâch dirre stimme manicvalt
der keiser edel unde balt
diu liute swîgen alle bat
unde sprach mit zühten an der stat:
 <arm unde rîche bieten her
ir ôren unde des herzen ger
unde losen rehte mîns gebotes.
der liute dienest unde gotes
ûf erden ist gescheiden sô
daz mit betwungenlicher drô
der liute dienest hie geschehe
unde daz man gote dienen sehe
mit willeclichem muote.
der heilig unde der guote,
der mit dem sinne güebet wirt
unde dem man lob unde êre birt
mit lûterliches herzen ger,
der wil daz man im dienste ber
mit eigenlicher willekür
unde daz man im hie bringe vür
unbetwungen prîs.
ez wirt wol schîn in manege wîs
daz er ist der waere got,
sît al zehant sîn grôz gebot
mit zorne hie niht rîchet
daz maneger in versprîchet
unde in versmâhet umbe niht.
ûf guoter bezzerunge pfliht
lât er die sündesiechen leben:
ir schulde wil er in vergeben
ob si bekêren wellen sich.
sîn reiniu milte lobelich
hât sich alsô zerspreitet
daz er dem menschen beitet
biz er gebüeze sînen mein.
er ist des komen über ein
daz er mit argen dingen
nieman wil betwingen
daz er im undertaenic sî.
hie prüeve ich unde merke bî
daz ich die liute mit gebote
ze dienste dem vil werden gote
niht jagen muoz noch trîben:
ich sol si lâzen belîben
in unbetwungenlichen siten.
kan ich mit liebe si gebiten
daz si bekêren gerne sich,
des sol ich harte vlîzen mich
mit senften worten alle stunt.
dâ von sô werde in allen kunt
die roemschiu rîche hoerent an,
daz mich darumbe nieman
vorhte noch entsitze doch,
ob er den touf versmâhe noch
unde niht bekêren welle sich.
swer aber unbetwungenlich
mit willen sich hie toufet,
der wizze daz er koufet
mîne keiserlichen gunst
unde daz ich alle mîne kunst
dar ûf mit vlîze kêre
daz ich sîn heil gemêre .>
Der rede wol bescheiden
die kristen von den heiden
von herzen wurden alle vrô.
si lobten algelîche dô
den orden unde die niwen ê.
dem keiser wart dâ guotes mê
gewünschet dan ich welle sagen.
daz er gesundez leben tragen
müeste unmâzen lânge zît,
des bâtens alle widerstrît
mit herzen unde mit munde.
dar nâch in kurzer stunde
dô diu rede ein ende nam,
dô vuor der künec lobesam
wider heim ûf sînen sal.
die werden burger über al
vröuten sich der maere
daz in der orden waere
ûf gesetzet unde beliben
daz nieman würde aldâ getriben
in gotes dienest noch dervon.
si wurden leides ungewon
unde triben maneger hande spil.
lieht unde schoener kerzen vil
wurden ûf gezündet;
als mir diu wârheit kündet,
sô lebten si mit schalle.
die münster wurden alle
stimm unde süezer doene vol.
swie man gotes wirde sol
mit kurzewîlen mêren,
daz tâten si nâch êren
allez bî der selben vrist.
geprîset wart der süeze krist
mit lobelichem werke.
der heiligen liute serke
berouchet wurden schône
unde wol mit süezem dône
besungen unde mit schalle.
die reinen bîhter alle,
die bî den selben jâren
versendet verre wâren,
die hiez der künec kêren
mit vröuden unde mit êren
wider in ir vaterlânt.
erliez enpfâhen si zehant
die keiserlichen hulde sîn
unde tete in hôhe gnâde schîn.
Nû stuont ez bî der zît alsô
daz constantînes muoter dô,
diu keiserîn helêne,
unde sîner mâge zwêne
ze orîente wâren
unde bî den selben jâren
wonten in bethaniâ.
diu rîche keiserinne dâ
was von den jüden überkomen
daz si vil nâch an sich genomen
het ir orden unde ir ê.
si lebte nâch ir râte mê
danne ir nütze waere.
ouch wâren ir diu maere
von constantîne zôren komen
daz er hete an sich genomen
kristenlichen orden
unde er gesunt was worden,
als ich iu tete dâ vorne schîn.
dâ von diu werde keiserîn
einen brief dô schrîben liez,
den si dô balde vüeren hiez
ir sune gegen rôme dan.
disiu wort diu wâren dran
mit guoter schrifte vollekomen
geschriben, als ich hân vernomen:
 <
Von rôme keiser constantîn,
der alle zît dem rîche sîn
kan mêren ganze werdekeit
unde im sîn gelt hie machet breit
alsam ein hêrre guoter,
ich keiserîn, dîn muoter,
helêne dir enbiute
daz ich von herzen triute
dîn êre unde dîn vil hôhez leben.
ich wil dir senden unde geben
triw unde muoterlichen gruoz.
dar nâch ich dir enbieten muoz
daz der wîsen liute muot
unde ir künstic herze guot
versprîchet niht die wârheit
unde reht geloube niht vertreit
lob unde üppeclichen ruom.
ob nû ganzer wîstuom
unde reht geloube laege an dir,
son waere dir niht leit von mir
daz ich dir die wârheit sage
unde ich dir in dîn ôren trage
üppecliches ruomes niht.
swer sînem vriunde lobes giht
swenn er unprîs verdienet hât,
der sterket in ûf missetât
unde liebet im ein swachez leben.
darumbe soltû mir vergeben
daz ich dir niht gelimpfe nû,
vil herzelieber sun, daz du
vor gotes ougen schuldic stâst
unde sêre missetreten hâst
ûz keiserlichem prîse.
wan ob du waerest wîse,
du soltest gote gnâde sagen
daz er dich von irretagen
sô volleclichen ie genam
unde dich sîn güete lobesam
erlôste von der heidenschaft,
alsô daz du niht diensthaft
den abgöten würde mê.
got haete dich von swacher ê
mit der helfe sîn genomen.
nû bistû zeinem orden komen
der noch zwirent boeser ist,
wan du waenen wilt daz krist
gotes sun von himel sî
unde daz er sîner zeswen bî
sitzen müeze ân endes zil.
dîn herze an den gelouben wil
der von den jüden wart geborn
unde ir ê vil ûz erkorn
gevelschet hât mit sîner kunst.
man sach in durch der liute gunst
begân der sünden ursprinc.
er wart durch zouberlichiu dinc
erhenket an ein kriuze dô.
mit dirre marter unde alsô
nam er ein swachez ende
unde wart durch missewende
verdamnet jaemerlîche,
dâ von du, künec rîche,
an in gelouben soltest niht.
ez ist ein armiu zuoversiht
die du ze disem manne treist,
der keiner slahte volleist
im selben kunde dô gegeben,
dô sîn vil trügenhaftez leben
ein bitterlichez ende nam.
unde ob du, keiser lobesam,
wilt ûf den wec der wârheit komen
sô lâ dir werden hie benomen
allen ungelouben.
sît du von den touben
abgöten bist getreten,
warumbe wiltû danne beten
an jêsum krist ûf erden?
du solt bekêret werden
unde erkennen wol dâ bî
daz kein ander got ensî
gewaltic dan der eine
von dem die jüden reine
ir orden nâmen unde ir leben.
in wart ein ê von im gegeben
diu reht ist unde vollekomen.
der selbe got vil ûz genomen
hât dich ernert von dîner suht
durch die vil hôchgelobte zuht
daz du der êrste keiser bist
der valscher abgöte list
versmâhet hât unde ir gebot.
der wâren jüdescheite got
lie darumbe dich genesen
daz bewaeret möhte wesen
daz aller heiden göte sint
sô rehte valsch unde alsô blint
daz ir kraft ze nihte vrumet
noch ir trôst ze helfe kumet
deheinem man ûf erden hie.
sît daz si dîn herze lie,
sô hât dîn grôziu siecheit
ouch lâzen dich unde ist bereit
ein vil gesundez leben dir.
dâ von du, hêrre, volge mir
unde île zuo der jüden gote;
wirt undertaenic sîme gebote,
sô wont dir manic tugent bî.
dîn herze wirt vor leide vrî
unde kan dich niht betrüeben.
swie dun beginnest üeben,
dir wirt davîdes rîche
gegeben êweclîche
unde salomônes hêrschaft.
al die prophêten saeldehaft,
mit den hie got geredet hât,
die tuont dir dort vil hôhen rât
unde schickent daz du wirst gewert
alles des dîn herze gert
unde ervüllet wirt dîn muot.
keiser edel unde guot
unde herzelieber sun dâ bî,
hie mite gnuoc der rede sî.
got ruoche dich gesunden sparn
unde lâze dich alsô gevarn
daz dir vrô saelde lache
unde al dîn heil bewache>.
Der rede unde dirre botschaft
der rîche keiser tugenthaft
antwürte gap vil schône sider.
er sante ir einen brief hin wider
unde hiez den balde vüeren dan.
dâ stuont alsus geschriben an:
 <helêne, werde keiserîn,
von rôme ich keiser constantîn
enbiute dir von grunde
mit herzen unde mit munde
mînen küneclichen gruoz,
unde swaz ein sun enbieten muoz
der getriwen muoter sîn,
daz sol dir, liebe vrouwe mîn,
allez sîn von mir gesant.
got, der berihtet elliu lânt
unde aller krêatiuren pfliget,
der mizzet iemer unde wiget
al die werlt nâch sîner ger.
mit hôhen kreften schicket er
ûf erden allez daz er wil.
er hât gewaltes alsô vil
unde ist alsô gehiure
daz wir von sîner stiure
daz leben hân unde unser wesen.
er hilfet uns daz wir genesen
unde wir enthalten uns dâ bî.
sîn helfe wandelunge vrî
machet alle geiste
mit hôhem volleiste
lebendic ûf erden.
dâ bî gît er uns werden
vürsten dise meisterschaft
daz unser muot mit sîner kraft
der werlde reht sol tihten
unde wir diu lânt berihten
müezen sunder valschen wân.
sô wir ie hoeherz ambet hân
unde man uns mê gewaltes giht,
sô man ie wartet unde siht
deste baz ûf unser leben.
mir wirt geboten unde gegeben
ûf erden aller ougen blic:
ob tugent an mir neme den sic,
des ahtet maneger muoter kint.
swaz herzen in der werlde sint,
diu prüevent unde merkent wie
mîn wille sî geschaffen hie
unde wes ich niht enwelle.
waz ich ûf erden stelle,
daz wiste gerne dirre unde der.
sît nû diu werlt gemeine alher
kapfet an den willen mîn,
sô solde wol mîn wille sîn
sô reine unde alsô lobelich
daz er den liuten kunde sich
gelieben unde in allen
möhte alsô gevallen
daz er gestrâfet würde niht.
ob man iht wandels an mir siht,
daz stât mir wirs danne einem man
den niht sô rehte maneger an
kapfet unde wartet.
daz edel muot unartet,
daz stât unlobelîche,
keiserinne rîche
unde liebe muoter ûz erlesen,
des guoten solt ich vlîzic wesen,
wiste ich oder kunde wie.
ez was mîn reht ûf erden ie
daz ich zem besten haete pfliht.
nû mac ich des alles niht
wizzen daz mir solde vromen
unde mir ze nutze möhte komen;
dâ von ich deste wirs gevar.
geloube ich iender anderswar
dann an die rehten wârheit,
daz ist mir ûzer mâzen leit
unde riwet mich ân allen spot.
daz ich verstê den wâren got,
daz ist über mînen sin,
wand ich sô wîse niht enbin
daz ich mit dem gedanke mîn
der reinen gotheite sîn
ze grunde unde zeinem ende kome.
ich hân gelouben daz mir vrome
der touf den ich enpfangen hân.
durch daz ich aber müeze stân
alles zwîvels eine
unde daz du, vrouwe reine,
bekêret ruochest werden,
sô ger ich daz ûf erden
her ze rôme vür mich komen
die besten meister ûz genomen
die man hab in der alten ê
unde daz mit in ze kriege stê
diu kristenheit als ir gezeme.
ich wil daz man die pfaffen neme
die rehter künste pflâgen ie
unde man si lâze reden hie
mit den jüden wîse.
nâch götlichem prîse
werde ein strît von in vernomen,
durch daz wir ûf ein ende komen
der wârheit zallen orten.
sô lâzen si mit worten
kriegen um die rehten ê,
unde swerderz teil dâ lobes mê
gewinnen mac unde êren,
ze dem sô wil ich kêren
mit allen den gelîche
die bî gestânt dem rîche
unde die mir undertaenic sint.
ich wil al der werlde kint
laden zuo dem teile
daz mit lobes heile
von dem kriege scheiden sol.
darumbe tuo sô rehte wol,
muoter unde vrouwe mîn,
unde sende her die meister dîn,
die mit mînen pfaffen
reden unde schaffen
swaz dem gelouben schône stê.
ich enweiz waz ich dir künde mê:
ich bite got daz er dîn pflege
unde daz mit saelden alle wege
dîn heil unde al dîn êre
sich volleclîche mêre .>
Den brief den sante constantîn
von rôme hin der muoter sîn;
der wart gelesen al zehant.
ouch wurden schiere dô besant
die vürsten von der jüdescheit,
den wart diz maere vür geleit
daz der keiserîn was komen.
des wurden ûz in dô genomen
zwelf houbetmeister bî der zît,
die mit ir vuoren an den strît
ze rôme, als ir enboten was.
nû man die jüden ûz gelas,
dô kêrtens ûf ir strâzen.
si wâren ûzer mâzen
gar wol gelêret alle
unde sprâchen nâch gevalle
kriechisch unde latîn vil wol.
swaz man tiefer rede sol
trîben von der alten ê,
der kunden si vil unde mê
dann ich alhie betiute;
kein ungetouften liute
wurden nie gelêret baz.
daz lie belîben sunder haz
helêne diu vil rîche.
si vuoren snelleclîche
in die stat ze rôme dan.
constantîn, der werde man,
vil schône empfie die keiserîn,
alsam ein sun die muoter sîn
billîche sol enpfâhen.
alsus begunde nâhen
diu zît vil schiere unde ouch der tac
dar an der jüden kriec gelac
unde der kristenheite strît,
dâ von ze hove bî der zît
vil liute kâmen schiere.
wol vierzic unde viere
bischove sach man îlen dar,
die niht alle in einer schar
riten vil gelîche,
wan si von manegem rîche
sich haeten dar gesundert.
zweinzic unde hundert
jüdenpriester ûz genomen
sach man ouch vil schiere komen
ze rôme bî den jâren,
dar under zwelfe wâren
von den ich hân dâ vor geseit,
die wielten hôher wîsheit
unde wâren tiefer sinne vol.
ir namen ich iu nemmen sol:
abîathar der eine hiez,
als mich diu wârheit wizzen liez;
der ander der hiez jôas;
der dritte gôdolîas;
der vierte was ein künstic man
unde was geheizen annan;
dôech der vünfte was genant,
sîn name wîten was erkant;
der sehste der hiez kûsî
unde was sîn witze grôz dâ bî;
der sibende der hiez bônoim
unde jach man hôhes lobes im;
archêl der ahtode hiez,
der kunst an im ouch schouwen liez;
iobal der niunde was genant,
an dem man hôhe witze vant;
thârâ was der zehende,
dem was man wîsheit jehende;
der eilfte der hiez zêleon,
an dem man künste was gewon;
zambrî des zwelften name was,
der truoc, als ich geschriben las,
ob in allen hôhen prîs
unde was sô gar unmâzen wîs
von der schrifte, sô man giht,
daz ir aller zuoversiht
lac an im alters eine.
si trôsten sich gemeine
ûf sîne kunst vil meisterlich,
wan si des wol versâhen sich
unde des gelouben wolten,
ob si gesigen solden,
daz müeste an sîner helfe stân;
si kunden guot gedinge hân
ze sînen witzen über al.
des wart in einen strengen val
diu starken zuoversiht geleit
die si zuo der menscheit
truogen mit ir valschen ger.
der bâbest vrôn silvester
haete sich an got verlân
unde truoc ze sîner helfe wân;
dâ von sîn trôst dâ niht verdarp,
wand er die sigenuft erwarp
an sînen widersachen hie.
dô sich der ougest âne gienc,
seht, dô was diu kristenheit
unde der jüden schar bereit
ûf den götlichen strît.
zeinander kâmens an der zît
durch vil hôhe meisterschaft
unde wurden sament redehaft
von maneger handen listen.
die jüden zuo den kristen
sprâchen vil gemeine dô:
 <ir hêrre alle, stât ez sô
daz ir disputieren welt,
sô werden zwelfe ûz iu gewelt,
die gegen disen zwelfen treten
die wir ûz uns hân gejeten
durch daz sie reden unser wort .>
nû stuont der reine bâbest dort,
der trat engegen in zehant.
er sprach: < ez ist umb uns bewant
daz wir an der liute kraft
niht wellen sîn geloubhaft
unde an si lâzen unser heil:
got sol uns machen hiute geil,
an dem lît unser zuoversiht.
uns kan sô wol gehelfen niht
der liute manicvaltekeit
alsam sîn einic gotheit,
ze dem wir guot gedinge tragen.
ich wil iu nemelîche sagen,
sô unser schar ie minre wirt,
sô uns ie groezer helfe birt
der reine unde der vil süeze krist.
ich eine sol bî dirre vrist
antwürte vür uns alle geben
unde den zwelfen widerstreben
die gegen uns hie wellent stân,
als ich von iu vernomen hân .>
abîathar der êrste dô
sprach wider in zehant alsô:
 <silvester, unde wellest du
beschirmen iwer parte nû
mit rede, als ich dich hoere jehen,
daz lâ von dîner schrift gesehen
unde ûzer dînen buochen:
sô wil ouch ich versuochen
ob ich vinden müge daz heil
daz ich hie der jüden teil
behüete mit der schrifte mîn .>
 <nein> sprach er, < des mac niht gesîn;
swaz hie rede vür sol komen,
diu muoz von dîner schrift genomen
benamen alliu werden,
durch daz ir ûf der erden
koufet des vertânen vluoch,
daz iuch iwer selbes buoch
veig unde vellic machen.
ez wirt den widersachen,
an den der kriec einhalben liget,
gar redelichen an gesiget,
sô man si zallen orten
velschet mit den worten
diu durch guoter lêre kraft
gesprochen hât ir meisterschaft .>
Hie zuo der milte keiser dô
sprach bescheidenlîche alsô:
 <mit rehte er sich beschirmen kan
swer überredet einen man
ûz sîn selbes buochen.
wer sol ein schirmen suochen
daz bezzer künne werden?
ob der mensche ûf erden
mit dem urkünde sîner schrift
gevelschet wird, deist ein vergift
sîns rehten unde der êren gar .>
der rede bôt abîathar
antwürte dô nâch sîner gir.
er sprach: < silvester, sage mir,
des ich dich vrâge an dirre stunt.
sît got durch des prophêten munt
gesprochen hât unde wider in:
 <kumt her unde schouwent diz: ich bin
ein got unde nieman anders mê>,
nû sprich wie mac dann iwer ê
gestân sô gar dem valsche bî
daz ir wellent daz man drî
göte ûf erden êre
unde man ir wirde mêre
mit lûterlichez herzen gir.
einen vater üebent ir
unde einen sun unde einen geist,
dâ von ir velschent aller meist
daz wort daz unser hêrre sprach,
der mit sîn selbes munde jach:
 <ich bin ein got aleine .>
der rede gap der reine
bâbest im antwürte dô
unde sprach dâ wider in alsô:
 <wir sîn des ungelouben vrî
daz wir gestên drîn göten bî.
eht einen got den êren wir
mit lûterliches herzen gir
unde hân zuozim trôstes pfliht.
iedoch ensprechen wir des niht
daz belîbe als eine
der wâre got vil reine
daz er des sunes vröude enber.
sîn êweclicher sun unde er
sint ungescheiden alle zît.
uns kündet mîn her dâvît
von dem sune, als ich vernime,
daz der vater spraeche zime:
 <ich hân hiute dich geborn,
du bist mîn sun vil ûz erkorn,
den ich von herzen meine>.
hie mite kan der reine
prophête uns wol gewîsen
daz wir sulen prîsen
den vater unde den sun dâ bî.
daz ouch der geist ze lobene sî
vil hôhe mit den beiden,
diz hât er uns bescheiden
in dem salter anderswâ.
er sprîchet von dem geiste dâ:
 <der himel tugent unde ir schîn
hât got mit dem geiste sîn
gevestet unde gesterket .>
hie bî sô wirt gemerket
daz gelobet werden
der vrône geist ûf erden
mit sune unde mit dem vater sol.
ouch durfen wir des harte wol
daz an uns der geloube sî
daz ein got die namen drî
beliben unde ie waeren.
sol ich daz bewaeren
durnehteclichen unde baz,
abîathar, sô merke waz
got ûz sînem munde
spraeche bî der stunde
dô von der hende sîn geslaht
der êrste mensche wart gemaht.
Er sprach alsus, geloube mir:
 <machen einen menschen wir
der gelîch uns selben sî .>
dâ maht du prüeven schône bî
daz got niht alters eine
was, dô sîn zeswe reine
den menschen worhte, als man uns seit.
wan ob sîn drîvalt gotheit
einlich gewesen waere dô,
sîn heilic munt der haete alsô
gesprochen zuo der reinen:
 <ich wil machen einen
menschen nâch dem bilde mîn .>
sît nû got unser trehtîn
sprach nâch gemeinen sachen:
 <einen menschen suln wir machen>,
son was ouch niht aleine
sîn gotheit vil reine.
ich unde wir, diu beide,
hânt michel underscheide:
ich einekeit betiutet,
mêrunge wir enbiutet.
dâ von wirt offenlichen schîn
daz got niht eine mohte sîn
an der zît dô diz geschach
daz er zuo im selben sprach:
 <einen menschen suln wir bilden .>
entvremden unde entwilden
muoz im elliu saelekeit
swer dem gelouben widerseit
daz einlich unde drîvaltic
niht sî der got gewaltic
der elliu dinc geschaffen hât.
sîn êwecliche trînitât
mit drîn persônen underweben
kan alsô rîchsen unde leben
daz geist, vater unde kint
drîvalt in einer vorme sint
unde in drîvalter vorme einlich
lâzent vinden unde schouwen sich .>
jôas der ander meister dô
antwürte bôt silvestrô
unde sprach alsus dâ wider in:
 <menschlich natûre unde menschlich sin
enwellent des niht aller meist
daz sun, vater unde geist
ein got waeren oder sîn.
wie mohte von in allen drîn
werden ein persône?
mich dunket daz niht schône
der kristen ordenunge stê.
daz si pflegen swacher ê,
daz wirt an ir gelouben kunt .>
der rede bôt im an der stunt
antwürte dô silvester.
bescheidenlichen sprach er:
 <du solt an dînen buochen
lesen unde suochen,
sô vindestû geschriben sâ
daz der vater sprîchet dâ:
 <du bist mîn sun den ich gebar>
unde daz hin wider rüefet dar
der sun: < du bist der vater mîn .>
hier an sô mac dir werden schîn
daz man an den vater sol
gelouben âne zwîvel wol
unde an sînen sun dâ bî.
waz von dem vrônen geiste sî
vür wâr geschriben, ouch daz lis.
dâvît machet dich gewis
daz er gelîch unde ebenhêr
sol disen zwein sîn iemer mê
unde ie was ân underscheit.
dâvît der sprîchet unde seit
diz wort in dem gebete sîn:
 <wirf mich niht, süezer trehtîn,
von dîner klâren angesiht;
dînen geist nim von mir niht,
lâz in bî mir alle zît .>
sus redet mîn her dâvît
von dem vil hêren geiste dâ,
unde sprîchet ouch got anderswâ:
 <von mir gât der vrône geist .>
hier an du prüevest unde weist,
ob du dich rehte wilt verstân,
daz wir anders niht enhân
gemachet ûz der trînitât
wan daz von ir geschriben stât
an dîn selbes buochen.
wiltû die wârheit suochen,
du vindest von den namen drîn
daz si müezen iemer sîn
unde ie dâ her gewesen sint
ein got ân allez underbint .>
Der werde keiser constantîn
die süezen antwürte sîn
ze dirre teidinge bôt.
er sprach: < ez dunket mich ein nôt
unde ein vrömdez wunder
daz ein jüde hier under
überwunden wirt sô gar
mit sîner schrifte unde er getar
dannoch gesprechen ihtes iht.
man hoeret hie wol unde siht
daz man die vrônen trînitât
beziuget unde bewaeret hât
sô schône unde alsô rehte wol
daz man vürbaz niht ensol
von ir sprechen noch endarf.
swaz rede man von ir entwarf,
der wart gegeben ende
ân alle missewende
unde ist mit êren vollebrâht.
hât man ze sprechen hie gedâht
anders iht, daz rede man:
von ir ist gnuoc geseit hier an .>
gôdolîas gienc dô vür,
der dritte meister, ûz der kür
unde sprach zehant nâch sîner gir:
 <von dem manne reden wir
von dem geschriben stât alsô
in iwerm êwangêliô
daz in ein magt gebaere,
unde daz er lânge waere
bî den liuten wonhaft,
unde daz er von des tiuvels kraft,
versuochet wolte werden,
unde daz er würde ûf erden
verkoufet von dem jungern sîn,
unde daz er lite smaehen pîn
von slegen unde von stoezen
unde man in solde enbloezen
daz er gewandes stüende bar,
unde daz geteilet würden gar
mit dem lôze sîniu kleit,
unde daz im werden ûf geleit
solde ein krône dürnîn,
unde daz er in dem durste sîn
mit gallen würde getrenket
unde an ein kriuze erhenket
würd unde ein ende naeme dran,
unde daz er als ein tôter man
dar nâch würd in ein grap geleit.
diz allez hât von im geseit
iwer schrift unde iwer ê.
dâ von ir stüendet deste mê,
sît ir geloubent daz sich got
selb in als angestlichen spot
würfe unde in sô grimme klage.
daz unser ê dâ von iht sage,
des enbin ich hie niht wer .>
 <zwâre> sprach silvester,
 <daz got alsus würde gequelt,
als du mir hâst hie vor gezelt,
daz wirt an dînen buochen schîn.
vil schône ich hie die marter sîn
mit dîner schrift bewaere.
daz in ein magt gebaere,
daz lis an ysâiâ,
der sprîchet offenlîche dâ:
 <
Ein maget sol ûf erden
kindes swanger werden
unde einen hôhen sun gebern,
des rîche sol ân ende wern
über allez irdenischez lânt.
emânuêl wirt er genant,
daz ist gesprochen alsô vil
daz got mit uns belîben wil .>
Diz wort daz hât der wîssage
von sîme geburtlichen tage
al der werlde vür geleit.
von sîner wonunge seit
ein ander prophête wîs,
der gît im ouch vil hôhen prîs
unde lobet in gar âne spot.
er sprîchet: < seht, daz ist der got
der allen wec der wîsheit vant
unde in werden lie bekant
jacôbe deme kinde sîn
unde in israhêle schîn
machte, der im ist vil trût.
dar nâch sô wart er überlût
beschouwet ûf der erden
unde kunde drûfe werden
wonhaft bî den liuten .>
alsus kan uns betiuten
der hôhe wîssag ûz genomen
daz got von himel wolte komen
unde lânge ûf ertrîche was.
sô tuot uns zacharîas
von der versuochunge sîn
diz wort an sînem buoche schîn:
Er sprach, als ich gelesen hân:
 <jêsum den grôzen sach ich stân,
bî dem ich zuo der zeswen hant
den tiuvel durch versuochen vant .>
hier an sô mahtû prüeven wol
daz man vür wâr gelouben sol
daz got der süeze ûf erden
versuochet wolte werden,
als ez von im geschriben stât.
daz er durch valscher liute rât
gevangen werden solde,
unde daz er lîden wolte,
daz hât sîn hôhiu wîsheit
durch sâlomônes munt geseit.
Der redet sus ze diute:
 <ez sprâchen arge liute
wider in ûz valscher gir:
den rehten man den sulen wir
begrîfen unde vâhen,
verdrücken unde versmâhen,
wand er ist uns unnütze gar .>
hier an sô wirdestû gewar
daz gotes sun, der reine krist,
durch boesen unde durch valschen list
gevangen wart von arger diet.
daz in der junger sîn verriet,
daz kündet uns der wîssage
mit vil jaemerlicher klage.
dâvît von guote sprîchet daz:
 <der selbe der mîns brôtes az,
der machte mînen schaden wît,
er leite ûf mich haz unde nît
unde wolte supplântieren mich .>
dâ bî mahtû versinnen dich
daz got verdrücket wolte
werden unde in solde
verrâten mîn her jûdas.
daz sîn gewant zeteilet was,
daz stât geschriben anderswâ.
dâvît von gote redet dâ
unde sprîchet an der stet sîn:
 <si teilten al diu kleider mîn
unde hânt geworfen drûf ir lôz .>
hie mite uns der wîssage entslôz
daz under sich diu jüdescheit
teilen solde gotes kleit
an sîner marterunge.
daz in der valschen zunge
beziugen solde ûf erden,
daz lât uns allen werden
vil schône der prophête kunt.
got sprach durch sînen wîsen munt
diz wort vil harte erbermeclich:
 <ûf gestanden wider mich
sint geziuge unküste vol .>
hier an dîn herze merken sol
daz über sîn vil reinez leben
ein valsch urkünde wart gegeben
an der marterunge sîn.
daz ein krône dürnîn
ûf sîn houbet wart geleit,
daz hât uns lânge vorgeseit
der wîse jêremîas.
er sprach von im, als ich ez las,
als ein prophête lobelich:
 <mîn volc hât umbevangen mich
mit sîner sünden dornen .>
bî disen ûz erkornen
worten man geloubet
daz gotes heilic houbet
ein dürnîn krône al umbe vie.
daz er wart gevuoret hie
mit ezzich unde mit gallen,
daz machet schîn uns allen
der hôhe wîssage ûz erwelt,
der vil von sîner noete zelt.
er hât diz wort von im geseit:
 <gallen hânt si mir geleit
in mîn ezzen bitterlich
unde hânt in mîme durste mich
mit ezzich ouch getrenket .>
hie bî man des gedenket
von wâren schulden iemer mê
daz got an dem kriuze hêr
gar bitterlichen wart gelabet.
daz er in spottes wîs gehabet
von der jüdescheite wart,
daz hât entslozzen unde enspart
der guote jêremîas.
er sprach von im, als ich ez las,
diz wort unde disen tiefen sin:
 <zeime spotte ich worden bin
den liuten unde dem volke mîn .>
hier an sô wirt uns allen schîn
daz got an sîner marter
verschimpfet wart vil harter
danne ie man ûf erden.
daz er solde werden
gekriuzet unde gebunden,
daz seit in allen stunden
esdras der hôhe wîssage.
er sprach von im mit grôzer klage:
 <
Ir hânt gebunden anders mich
dann einen vater lobelich,
der iuch mit helferîcher hant
vuorte von egyptenlânt
unde iu gap sîn himelbrôt.
ir hânt ân aller slahte nôt
verdamnet vor gerihte mich,
an eime holze marterlich
ersterbet hânt ir mir daz leben
unde deme tôde mich gegeben .>
An disen worten ûz erlesen
mahtû, jüde, sicher wesen
daz got ersterben solde
unde daz er tragen wolte
des grimmen tôdes bürde.
daz er begraben würde,
daz hât vür eine wârheit
jêremîas ouch geseit.
Der ûz erwelte gotes bote
diz wort gesprochen hât von gote:
 <ez wirt von der begrebde sîn
den tôten michel saelde schîn,
wand ir ein wunder lebende wirt
den sîn trôst vil helfe birt .>
hie bî wir wol gemerket haben
daz got der süeze wart begraben
nâch eines wâren menschen site
unde er geschuof zehant dâmite
daz nâch lebelicher art
tôten vil erquicket wart.
wir sîn des alle vil gewis
daz in jêrosolimis
an sînem tage marterlich
ûf diu greber tâten sich
unde vil darûz der tôten gienc.
sus hân ich dir entslozzen hie
waz der prophêten zunge
von gotes marterunge
gesprochen hât enwiderstrît.
unde ob du mir ze dirre zît
maht bewaeren ûf ein ort
daz si niht spraechen disiu wort
unde swaz ich hân von in geseit,
sô wil ich sîn dar zuo bereit
daz ich bestê des siges vrî
unde ich ein lügenaere sî,
der wârez dinc geseite nie.
ist aber daz du vindest hie
geschriben an dem buoche dîn
daz disiu wort gesprochen sîn
von dîn selbes wîssagen,
sô lâ dir sêre missehagen
daz unrehte waenest du.
dîner schrift geloube nû
unde lâ dîn valschez kriegen abe,
erkenne daz die marter habe
erliten der gewaere got
unde dâ bî schamlichen spot .>
Der werde künec rîche
sprach dô bescheidenlîche:
 <sît allez daz geschriben stât
von kriste daz gesprochen hât
der bâbest hie, sô dunket mich
der jüden kriec gar üppeclich
unde ir entschuldegunge.
von gotes marterunge
mit irselbes buochen ist
beziuget nû bî dirre vrist
unde mit ir schrift bewaeret wol.
ob man iht anders reden sol,
daz werde schiere vür geleit;
hie von ist rehte gnuoc geseit .>
annân der vierde meister dô
trat hin vür unde sprach alsô:
 <swaz die hôhen wîssagen
in ir zît unde in ir tagen
von gote noch gesprâchen ie,
daz sol mit rehten sachen hie
bewaeret allez werden,
sô daz ir rede ûf erden
an jêsu kriste ervüllet sî
unde man erkennen müge dâ bî
daz si nieman meinen
anders wan den einen
der die marterunge leit
unde wart begraben, sô man seit,
nâch eines tôten menschen site.
uns begnüeget wol dâmite,
wirt hie bewaeret ûf ein ort
daz sich der prophêten wort
ûf jêsum krist betiuten gar
unde niender treffen anderswar .>
Der bâbest heilic sprach dô zime:
 <an dîner rede ich wol vernime
daz ich dir muoz bewaeren
mit offenlichen maeren
an kriste der prophêten sage:
swaz si gesprochen hânt ir tage,
daz sol ich rehte entsliezen dir.
dâ von ist durft vil harte mir
daz du verjehest offenbâr
daz dîniu buoch sint alliu wâr
unde swaz dar an geschriben stê.
sît daz ich mit dîn selbes ê
dich überreden hiute sol,
sô bedarf ich des vil harte wol
daz du dînen wîssagen
geloubest unde dir wol behagen
ir sprüche lâzest unde ir sin .>
 <entriwen>, sprach dô wider in
der meister von der jüdescheit,
 <swaz die prophêten hânt geseit,
daz ist geschehen oder geschiht.
dar an ist zwîvelunge niht:
diu wort enmüezen werden
ervüllet ûf der erden
diu von in geschriben stânt.
swaz aber si gesprochen hânt
von gote dem vil reinen,
daz kan dîn zunge meinen
anderswar ze diute.
du wilt bewaeren hiute
daz an kriste ervüllet wesen
die prophêten, die wir lesen .>
Der bâbest sprach im aber zuo:
 <ich sage dir rehte waz ich tuo.
sît daz der wârheit dich bevilt
unde du des niht gelouben wilt
daz würde an kriste vollebrâht
swes die prophêten hânt gedâht,
sô zeige uns anders eteswen
unde nemme uns alle rehte den
von dem uns sî gewîssaget
daz in geberen solde ein maget
unde daz er ûf erden
gepînet müeste werden,
als an der schrifte wirt gelesen.
ob krist der selbe niht sol wesen
von dem man seit daz wunder,
sô lâz uns den besunder
merken unde wizzen
von dem sich hânt vervlizzen
ze sprechen dîne veter alt .>
der keiser edel unde balt
sprach dô vil tumber sinne vrî:
 <annân der wizze daz er sî
gar offenlichen übersiget
unde daz er sigelôs geliget,
ob er niht anders eteswen
mac gezeigen wan eht den
der krist der süeze wirt genant .>
dôech der vünfte dô zehant
sprach alsô: < des bin ich wer,
uns hât gelobt silvester
daz er die rehten sache
uns allen offen mache,
wie got geboren würde
unde wie des tôdes bürde
sîn lîp ûf erden trüege.
dâ von ist ez gevüege
daz er uns gê der rede niht abe
unde tuo daz er geheizen habe .>
Aber sprach silvester
mit lûterliches herzen ger:
 <ir hânt verjehen offenbâr
daz iwer buoch sîn elliu wâr.
dâ von merke wie dâ stê
geschriben in der alten ê
unde erkenne wol dâ bî
daz got von einer megde sî
geboren diu vil kiusche was.
ez sprîchet ysâias
 <ein maget sol einen sun gebern,
des rîche muoz ân ende wern;
emânuêl wirt er genant .>
daz wort ist uns ze diute erkant:
daz got mit uns belîben sol.
hie bî sô mahtû prüeven wol
daz got ûf erden wart geborn
unde sîn ein maget ûz erkorn,
diu lûter unde reine was,
ân aller slahte pîn genas .>
dôech dô begunde
swîgen unde enkunde
gebieten niht der rede antwurt.
der keiser edel von geburt
sprach dô: < des mir diu wârheit giht,
dôech enswige sô stille niht,
ob er iender vunde
in sînes herzen grunde
ein wort daz disem maere
widerwertic waere
unde wol ze kriege töhte.
wizzent, ob er möhte
gesprechen ihtes iht hie wider,
sîn rede laege sus niht nider .>
Der bâbest der sprach aber dar:
 <diu vrâge ist ûf ein ende gar
mit rehter antwürte brâht.
der uns wart noch mê gedâht,
welle iemen anders reden iht,
der werde alhie gesûmet niht .>
chûsî der sehste was genant,
der sprach alsus sâ zehant:
 <man sol uns baz entsliezen hie
die sache warumb oder wie
got geberen solde ein maget .>
 <entriwen daz wirt dir gesaget>,
sprach der bâbest vollekomen.
 <sprich an, hâstû des iht vernomen
unde an dîner schrift gelesen
daz got den menschen ûz erlesen
von erden schuof in alle wîs
unde in daz vrône paradîs
gewalteclîche in sazte,
unde wie der slânge in lazte
mit sînem valschen râte,
daz er darûz vil drâte
ze grôzer swaere muoste komen?>
 <jâ, diz hân ich wol vernomen>,
sprach der jüde sâ zestunt.
der bâbest sprach: < nû tuo mir kunt
unde sage mir offenlîche:
weder was daz ertrîche,
darûz her adam wart gebert,
verwandelt oder unverwert
oder was ez maget oder niht?>
 <ine weiz>, sprach er, < waz diu geschiht
unde disiu vrâge meine .>
dô sprach der bâbest reine:
 <son hâstû lîhte niht vernomen
unde bist niht ûf ein ende komen
wie got der ûz erwelte sprach,
wie daz êrste mort geschach,
daz kayn sluoc den bruoder sîn?
got, unser lieber trehtîn,
sprach, als mir diu wârheit swert:
 <diu erde magt unde unverwert
slôz ûf ir munt unde tranc in sich
dîns bruoder bluot vil klegelich .>
 <
Diz las ich ouch>, sprach chûsî,
 <unde erkenne wol dâ bî
daz unverwert diu erde was
dô si des menschen êrst genas
unde drûz adam gebildet wart .>
der bâbest guot von kiuscher art
sprach aber zim: < diu rede ist wâr,
du seist die wârheit offenbâr:
si was ein maget dannoch,
wan kein schrunde noch kein loch
dar în von starkem bûwe gienc
unde was darûz kein dorn nie
gewahsen noch gegangen.
ouch was sie dem slângen
dannoch zeim ezzen niht gegeben,
der sît ir gnâden muoste leben
unde mit ir wart gespîset hie.
ouch was dar în begraben nie
kein tôter mensche dannoch,
dâ von si was ein maget noch
unde âne wandelunge stuont,
als alle kiusche megde tuont .>
chûsî der sprach: < ez ist alsô .>
dâ von der bâbest aber dô
leite im dise rede vür.
er sprach: < sît daz dîn herze spür
daz ich dir habe die wârheit
gar lûterlichen hie geseit,
sô merke waz ich meine gar
unde nim bescheidenlîche war
waz disiu wort ze diute sint.
reht als adam, der erden kint,
von einer megde wart geborn
unde durch des tiuvels rât verlorn,
alsô muost ûz der erden
unde von der megde werden
ein niwer adam ouch gemaht,
der hie den tiuvel ungeslaht
überwunde sâ zehant,
als er den menschen überwant
dort in dem paradîse.
reht in der selben wîse
als er im wunne dort benam,
sus brâht in hie der niwe adam
wider ûf der vröuden hort.
der selbe der adamen dort
überwant mit listen,
der wart hie jêsum kristen
versuochend in der wüeste,
dâ von der tiuvel müeste
von schulden ûf der erden
gar übersiget werden.
Der slânge dort die liste vant
daz er adamen überwant
mit ezzen unde mit spîse.
dâ wider vant er wîse
unde der vil ûz erwelte krist
den nützen unde den hôhen list
daz er den slângen überstreit
mit sîner vaste, die er leit
vierzic tage ân underlâz.
reht als adam den apfel gâz
het unde darumbe unde durch die nôt
lac allez menschlich künne tôt,
sus muoste mit der vaste sîn
krist, unser lieber trehtîn,
den liuten allen wider geben
ein staetic unde ein êwic leben.
In solher mâze als alle die
den grimmen tôt erwurben hie
die von adame kâmen,
sus vunden unde nâmen
daz leben alle die vür wâr
der lîp in deme toufe klâr
vil schône wart geboren wider
unde ir bluot unde ouch ir lider
in selben gar ze guote
gesellet hânt dem bluote
unde ouch dem vleische kristes,
der mit der kraft sîns listes
den leiden tiuvel überwant.
er gap mit sîner edeln hant
uns daz paradîse wider
unde entslôz die porte sider
des lebens êweclîche
dort in dem himelrîche .>
Nû disiu rede ein ende nam,
dô wart der keiser lobesam
den werden bâbest rüemende
unde sînen prîs dâ blüemende
mit minneclichen worten.
er lobte in allen orten
sîn antwurt unde die rede sîn
unde tete im hôhe wirde schîn.
Der sibende meister von der ê
gienc dô vür . waz sol des mê?
der was geheizen bônoim.
er sprach: < keiser, du vernim
waz ich dir sage an dirre vrist.
diu stunde noch niht komen ist
unde diu zît diu dar zuo tüge
daz man silvestrum loben müge.
wir vinden in der alten ê
unde an der schrift noch vrâge mê
die man im vür sol werfen hie.
entsliuzet er ze rehte die
unde gît ir aller antwurt,
keiser edel von geburt,
sô wirt im ouch in alle wîs
von uns geseit lob unde prîs .>
Der bâbest heilic aber sâ
sprach bescheidenlîche dâ:
 <die daz unreht schirmen went,
der muot sich gerne dar ûf sent
unde stât ouch dar nâch ir gerinc
daz si mit lânger teidinc
daz lop der wârheit irren gar.
si redent her, si redent dar,
durch daz die gaehes niht gesigen
unde in mit kriegen ob geligen
di rehte sache vüerent hie.
seht, alsô werbent alle die
der muot gestât dem valsche bî.
sît daz nû daz ir vröude sî
unde ir trôst, sô sî alsô
daz si belîben danne vrô,
sô rehter sig ûf erde
von in gesûmet werde.
Doch vrâge du mich, bônoim,
swes du wellest unde vernim
dâ wider mîn antwürte gar,
durch daz du werdest hie gewar
daz der vil hêre gotes geist
ûz mînem herzen aller meist
red unde spreche gegen dir .>
der jüde sprach: < du sage mir
unde biut mir nû dîn antwurt.
man hât alhie von der geburt
gevrâget niht aleine dich;
die strengen marter angestlich
die krist an deme kriuze leit
hât man dir ouch vür gespreit
mit offenlicher vrâge doch.
dâ von ist ungantwürtet noch
unde harte lützel hie gesaget.
daz jêsum krist gebar ein maget,
dâ von hât uns ein teil dîn munt
geseit bî dirre selben stunt,
unde wart noch niht verrihtet
daz ander noch verslihtet
daz man dir hie vür werfen sol.
von diu bedarf man harte wol
daz man daz lop des siges spar
biz daz man ûf ein ende gar
entslieze dise vrâge,
die man dir niht ze trâge
vür legen unde spreiten sol.
wirt ir hie gantwürtet wol,
sô wirt alrêrst dîn sigenuft
ganz ân alle valsche guft,
alsô daz ir vil hôher prîs
gelobet wirt in alle wîs .>
Der bâbest sprach: < diu rede ist sleht,
iedoch sô dunket mich daz ze reht
daz du die wârheit âne sehest
unde du zem êrsten hie verjehest
daz ich nû bî dirre vrist
bewaeret habe daz jêsus krist
geborn von einer megde sî,
gestât mir des dîn zunge bî,
zwâre sô geloube mir
daz ich danne wil mit dir
reden unde strîten
von den swaeren zîten
unde von der strengen arbeit
die got vor sîme tôde leit .>
constantîn sprach aber dar:
 <reht unde redelichen gar
antwürte gît der bâbest nû.
zem êrsten offenlîche du
solt uns allen hie verjehen
daz rehtiu rede hie sî geschehen
von der gebürte an dirre zît,
durch daz man in den selben strît
wider niht envalle,
sô diu vrâge ist alle
entslozzen ûf ein endes zil
die man hie vür noch sprechen wil .>
der worte gap der jüde antwurt,
er sprach: < man hât von der geburt
billîche wol gantwürtet doch,
ob diu nâch gânde vrâge noch
dem êrsten sige niht wirret
unde niht sîn lop verirret .>
Der bâbest sprach: < nû künde mir
waz gât hie nâch?> < daz sage ich dir>.
sprach bônoim dô sâ zestunt.
 <tuo mir diu rehten maere kunt,
wie gotes sun ûf erden
versuochet mohte werden
von dem tiuvel angestlich.
sprich an, wie daz gevuogte sich
daz er durch grôze hungers nôt
in hieze ûz steinen machen brôt
unde in springen baete sider
von dem himelze her nider
in den gotes tempel hin,
wie daz kaeme daz er in
dar nâch sich hieze beten an,
wolte er ein gewaltic man
aller rîche ûf erden
heizen unde werden .>
Aber sprach der bâbest zim:
 <du hâst vergezzen, bônoim,
daz ich hân dâ vor geseit,
der mit dem ezzen überstreit
adamen in dem paradîs,
daz der muoste in alle wîs
von jêsu kriste ûf erden
überwunden werden
mit der vil reinen vaste guot.
adam durch sînen übermuot
des tiuvels rât erhôrte,
wande er in vertôrte
daz er den willen sîn begie.
dâ von der leide tiuvel hie
versmâhet wart biz ûf ein ort,
alsô daz krist dô sîniu wort
ervüllen niht geruochte,
dô in sîn rât versuochte.
wir ensprechen niht daz ie
gotes sun versuochet hie
werden möhte in keiner vrist:
des menschen sun, der reine krist,
an den diu reine gotheit
volleclichen was geleit,
der wart versuochet eine
reht als an im diu reine
gotheit vil schône lac,
diu niht versuochet werden mac,
sus lac diu menscheit ouch an im.
dâ von sag ich dir, bônoim,
daz an im versuochet wart
swaz von menschlicher art
natûre was an in geleit:
swaz aber von der gotheit
iender an im teiles was,
daz mohte niht, als ich ez las,
an im versuochet werden.
sîn menscheit ûf der erden
muoste bî den zîten
den tiuvel überstrîten,
als der tiuvel übervaht
den menschen dort mit sîner maht.
Haete ein mensche vollekomen
an deme niht den sic genomen
der listeclichen überstreit
die vollekomen menscheit,
sô waere adames grôz verlust
unde des tiuvels âkust
menschlicher diet ze schaden komen
unde möhte uns niht der sic gevromen
den krist an deme tiuvel nam.
reht als der megde sun adam
wart von dem tiuvel überstriten
unde die den tôt darumbe liten
die von im sît geboren sint,
sus überwant der megde kint,
marîen sun, den tiuvel hie
unde mahte lebend alle die
der lîp von süntlicher art
in dem reinen toufe wart
kristenlichen widerborn.
dâ von diz wort vil ûz erkorn
got selbe sprîchet offenbâr:
 <swer niht in dem toufe klâr
schône widerboren wirt,
der muoz ersterben unde enbirt
des lebens êweclîche>;
wan von dem ertrîche
dem menschen ist geboren an
daz er dem tôde wahsen kan
unde er verliesen muoz sîn leben.
ouch ist im ein geburt gegeben
von dem geiste daz er sol
wahsen deme lebene wol
unde daz er iemer êwic ist.
die geburt entslôz uns jêsus krist
an der zîte dô sîn kraft
wart an dem tiuvel sigehaft,
der in versuochte, sô man giht.
versmâhen soltû gotes niht
durch daz er wart versuochet,
den tiuvel gar vervluochet
versmâhe durch die swachen art
daz er übersiget wart.
adam eht zeinen stunden
mit listen überwunden
von dem tiuvel wart vür wâr:
sô wart der tiuvel offenbâr
von kriste drî stunt überstriten
unde an dem sige sô versniten
daz sîn einvaltiger prîs
wart in drîer hande wîs
geswachet unde widertân,
als ich vür wâr gelesen hân.
Des siges den dô krist gewan,
des waere gnuoc gesîn dar an
daz er vastend übervaht
den tiuvel, der mit sîner maht
adamen ezzend überwant.
swaz volge er an dem menschen vant
mit dem râte sîns gebotes,
daz wart mit der versmaehde gotes
sô volleclîche widertân
daz siges mê niht dörfte hân
erworben der vil süeze krist
wan eht bî der einen vrist
dô der tiuvel im gebôt
daz er ûz steinen mahte brôt
unde er darumbe niht entete.
got haete im an der selben stete
vergolten mit dem einen wol,
wan daz sîn herze was sô vol
des wâren unde des rehten
daz er wolte ervehten
drîvalten sige ân allen haz,
durch daz der tiuvel deste baz
von wâren schulden müeste jehen
im waere unrehtes niht geschehen.
Wenn aber daz ergienge
daz got den sige enpfienge
drîvalteclîche, daz vernim
unde merke rehte, bônoim,
wes ich dich underwîse.
dô lucifer mit spîse
jêsum krist versuochte
unde er des niht geruochte
daz er im volgen wolte dâ,
sich, dô begunde er iesâ
versuochen mit der hôvart in.
er vuorte in ûf den tempel hin
unde hiez in drabe springen.
er wolte in gerne twingen
ûf üppeclichen übermuot.
sît er mit sîner vaste guot
dâ vor gesiget haete,
sô wolte der unstaete
daz in diu selbe sigenuft
gewîset haete ûf ruomes guft
unde in hôvertigen sin,
sô daz er zuo der erden hin
durch lop gesprungen waere sâ
unde er bewaeret haete dâ
mit dem selben sprunge
daz im diu samenunge
der liehten engel waege
unde sîn mit huote pflaege,
als im geheizen haete
mit sînen worten staete
der wîssage dâvît.
er haete in gerne bî der zît
zuo dem übermuote brâht
daz er haete alsus gedâht:
 <sît daz ich hân den sic genomen
mit mîner vaste vollekomen,
sô wil ich ouch bewaeren hie
mit dem sprunge daz mir ie
der engel huote bî gestuont
unde si mir noch ir helfe tuont
schîn unde offenlîche erkant .>
alsô wolt in der vâlânt
gereizet hân ûf hôvart.
des im dô niht gevolget wart,
wand er versmâhet sîn gebot.
diz tete der ûz erwelte got
dem menschen zeiner bîschaft vor,
durch daz er nâch in sîme spor
dêmüeteclîche traete
unde keiner guottaete
ûf erden überhüebe sich;
ob sîn gebet vil lobelich
unde ouch sîn vaste waere,
daz er doch verbaere
gar üppeclichen übermuot
unde er sich diuhte niht sô guot
daz er gedaehte: < sich, ich hân
wider got sô wol getân,
sô muoz mir wol gelingen
an allen mînen dingen .>
Diz bilde gap der süeze krist
den menschen an der selben vrist
dô sîn heilic lîp hie wart
versuochet mit der hôvart,
als ich iezunt hân geseit.
ouch wart er mit der gritekeit
dar nâch versuochet alzestunt,
dô zim der leide hellehunt
sprach er solde in beten an,
ob er ein gewaltic man
wolt aller rîche werden.
sus hete in ûf der erden
der arge tiuvel ungeslaht
vil gerne gîtic dô gemaht.
Daz half in aber kleine,
wan jêsus krist der reine
nam lützel sîner rede war.
dâmit er uns ein bilde bar
unde gab uns eine bîschaft
daz wir durch keines guotes kraft
ûf erden gritic solden sîn.
got, unser lieber trehtîn,
wart ouch mit der vrâzheit
versuochet, als ich hân geseit,
dô der tiuvel im gebôt
daz er ûz steinen mahte brôt
darumbe er doch vil wênic tete,
wande er an der selben stete
sprach zim, als ich geschriben las:
 <ganc dîne strâze, sathanas.
man liset an den buochen
daz du niht solt versuochen
den hêrren dîn unde dînen got,
du muost ervüllen sîn gebot
unde solt im werden diensthaft .>
hie mit uns ouch ein bîschaft
von jêsu kriste wart gegeben
daz wir alle ein kiusche leben
vil gerne sulen vüeren
unde uns niht lâzen rüeren
die gar vertânen vrâzheit.
nû hân ich dir vil gar geseit
die sache warumb oder wie
von dem argen tiuvel hie
versuochet wart der süeze krist.
dâ von du, jüde, an dirre vrist
geloube mit uns âne guft
unde hilf uns gotes sigenuft,
diu drîvalteclîche ergie,
prîsen unde loben hie
mit herzen unde mit munde,
durch daz du zaller stunde
entrinnest sîner lâge noch,
der jêsum krist versuochte doch:
swie sîn kraft unde sîn gewalt
sî michel unde manicvalt .>
Nû daz diu rede ein ende nam,
dô wart der keiser lobesam
unde daz volc gemeine
den werden bâbest reine
prîsend unde rüemende.
si wurden alle blüemende
si wurden sîne teidinc.
der ahte meister in den rinc
trat hin vür dô sâ zehant.
archêl was er genant
unde sprach alsô: < des bin ich wer,
mit sîner schrift silvester
wil uns überwinden hie
unde velschet offenliche die
gelübde sîn mit worten:
er krenket zallen orten
die wâhrheit sîn . waz sol des mê?
er het uns daz geheizen ê
daz er in unseren buochen
urkünde wolte suochen
dâmit er uns geswachte
unde sigelôs hie machte:
der rede enhât er staete niht.
allez daz des er gegiht,
daz ist von sîner schrifte gar .>
der bâbest der sprach aber dar:
 <der milte keiser maere
unde alle die rihtaere
gedenken hie der wârheit.
allez daz ich hân geseit
von der geburt des wâren gotes
in dem namen sîns gebotes,
daz nam ich ûz ir buochen.
ouch hân ich sîn versuochen
daz im der leide tiuvel tete
mit ir schrift an dirre stete
bewaeret ûf ein endes zil.
ich hân gesprochen alsô vil
von ir ê bî dirre vrist
daz mir von in gevolget ist
ein teil der rehten maere.
si jâhen ob daz waere
an jêsu krist ervüllet gar
daz die prophêten meines bar
von gote noch gespraechen ie,
sô haete ich redelichen hie
entslozzen al ir vrâge .>
der keiser niht ze trâge
antwürte bôt der rede dô
unde sprach bescheidenlîche alsô:
 <archêl vergezzen hât
durch sîne valsche missetât
waz hie vor geredet ist.
er wil an dirre selben vrist
grôzen kriec uns briwen
unde alte vrâge erniwen,
diu zerloeset wart sô wol
daz man ir vürbaz niht ensol
gedenken nû bî dirre zît;
er wil uns üppeclichen strît
gerne machen umbe niht.
ob daz von tôrheit im geschiht
sô sol ez im ûf erden
von uns vergeben werden:
geschiht ez aber von unkust,
sô hüeten uns vor der verlust
diu dervon geschehen kan.
ich erteile daz der man
swîg an gerihte stille
den sîn tumber wille
oder sîn valschaft gedanc
ûf üppecliche rede twanc .>
Hie mit er wart gesweiget sô
daz er niht mê getorste dô
sprechen, ob ich rehte spür.
darumbe gienc der niunde vür,
der waz geheizen jôbal.
 <ir hêrren>, sprach er über al,
 <mich nimt des michel wunder
warumbe ir hie besunder
den bâbest alle prîsent
unde in mit rede wîsent
in sô hôhes lobes guft.
ir jehent im der sigenuft
unde dâ bî ganzer werdekeit,
unde hât noch anders niht geseit
von schriften noch von buochen
wan daz er daz versuochen
kristes unde sîne geburt
mit redelicher antwurt
entslôz hie niht ze trâge.
daz groezer teil der vrâge
die man im sol vür werfen noch,
daz ist hie vor beliben doch
unde wart noch niht zerloeset hie.
wir vrâgen warumb oder wie
got nâch eines menschen site
ûf dem ertrîche erlite
sô grimmer noete bürde
daz er verkoufet würde,
geschimpfet unde gevangen,
gekroenet unde erhangen,
ertoetet unde dar nâch begraben.
des alles wir gevrâget haben
unde wisten gerne sunder spot
wie diz erlîden solde got,
der himel, mer unde erden
unde elliu dinc hiez werden .>
Der bâbest heilic an der stunt
ûf tete den sînen werden munt
unde sprach, als uns diu wâhrheit giht:
 <jôbal, dun hâst gemerket niht
daz ich dâ vorne hân geseit,
daz got die marter niht erleit
noch kein strengez ungemach.
ich hân gesprochen unde jach
daz der wâre mensche krist,
der gotes sun von himel ist,
nôt unde angest hât getragen
unde an ein kriuze wart geslagen
um unser aller missetât.
den tôt vür uns geliten hât
der megde sun ûf erde,
von dem hie got der werde
sprach zuo hern abrehâme:
 <mir sol dîn reiner sâme
alle diet mit hôher kraft
gewinnen zeiner erbeschaft .>
Sus wart geloubet uns von im.
an der gelübde ich wol vernime
daz wir alle ûf erden
von kriste muosten werden
behalten unde gewunnen gote,
wan krist vil gar nâch gotes gebote
hern abrehâmes künne was,
dô sîn maget hie genas.
ouch sprach zuo hern dâvît
got wîlen in der alten zît
diz wort von kriste mit genuht:
 <ich setze dînes lîbes vruht
ûf dînen stuol ân endes zil .>
diz was gesprochen alsô vil
daz der getriwe reine krist,
der von dâvîde erboren ist,
besitzen sol daz rîche
sîns vater êweclîche.
Der selbe krist vil ûz erwelt,
von dem uns sint diu wort erzelt,
der leit der noete bürde
daz er gepînet würde,
des wolte er dô geruochen.
er lie sich hie versuochen
durch daz wir zallen stunden
den tiuvel überwunden
unde die versuochunge sîn.
er leit hie arbeit unde pîn
durch daz wir deste harter
alle strenge marter
êweclîche dort vermiten.
er hât den grimmen tôt geliten
darumbe daz er âne spot
den strengen tôt unde sîn gebot
möht under sich gezücken
unde alsô gar verdrücken
daz uns sîn grimme swaere
vürbaz kein schade waere.
die gnâde tete uns jêsus krist,
der gotes sun von himel ist
unde des diu maget hie genas .>
nû daz diz wort geredet was,
dô sprach aber jôbal:
 <sô hoere ich wol an dirre zal
daz gotes süne zwêne sint,
der eine ist dort des vater kint,
der ander hie der megde barn .>
 <nein, alson ist ez niht gevarn>,
sprach aber dô silvester:
 <ich bin des âne zwîvel wer
daz ein unde ein an kriste sint
der megde sun unde gotes kint
unde niht an in gesundert ist.
swaz aber der vil süeze krist
von der wâren gotheit
teiles hât an sich geleit,
daz ist ungesihteclich,
unde swaz er teiles hât an sich
von der menscheit genomen,
daz wart gesehen unde ist komen
ze liehte ûf ertrîche.
der vollekomenlîche
unde der ûz erwelte got
leite an sich ân allen spot
die vollekomen menscheit,
durch daz er volle saelekeit
den liuten gaebe ûf erden .>
der rede bôt dem werden
jôbal sîn antwürte dô
unde sprach dâ wider in alsô:
 <
Sît daz du wilt bewaeren
daz bî ein ander waeren
diu menscheit unde der waere got,
sô ger ich ân allen spot
daz du mir sagest rehte wie
möhte daz geschehen ie
daz diu menscheit unde ir art
gepînet unde ertoetet wart
unde dâ bî diu gotheit
vor marterlicher arbeit
sô volleclichen wart behuot.
swâ man zwei dinc zesamne tuot
unde mit ein ander pînet gar,
wie mac daz eine pînes bar
gewesen unde daz ander niht?
ob man si dâ gemischet siht
volleclichen under ein,
son mac daz eine von den zwein
die marter niht vermîden:
si müezen sament lîden
angest unde grimme nôt .>
der rede im antwürte bôt
der bâbest ganzer tugende vol,
er sprach: < ez wirt bewaeret wol
mit eteslicher bîschaft
daz zwei dinc sint samenthaft
sô daz ir einez drunder
lîdet nôt besunder
unde dâ bî daz ander treit
enweder nôt noch arbeit .>
jobal der sprach im aber zuo:
 <daz man zwei dinc zesamne tuo
unde einez kumber lîde
unde nôt daz ander mîde,
daz kan niemer werden,
wand ez wert ûf der erden
diu natûre unde ir gebot.
wart diu menscheit unde got
zein ander sus gemischet hie,
wie mohte dô geschehen ie
daz wunderliche wunder
daz einer wart dar under
gepînet unde daz ander niht?
sît daz si beide, sô man giht,
wurden hie gevangen
unde sament ûf gehangen,
sô dunket mich unmügelich
daz ir einez möhte sich
als angestlicher noete erholn
unde daz ander müeste doln
sô bitterlichez ungemach .>
der bâbest aber zime sprach:
 <du redest als ein jüde sol.
ob ich dir hie bewaere wol
mit schoener bîschefte guot
daz man zwei dinc zesamne tuot
unde einez kumber lîdet
unde nôt daz ander mîdet,
jôbal, sô wil gedingen ich
daz die rihtaere lobelich
erteilen bî den stunden
daz du sîst überwunden .>
Der keiser sprach: < diz sol geschehen.
wil er dir niht der volge jehen,
sô wil ich doch erteilen daz
daz er swîge ân allen haz,
ob daz dinc bewaerest du
des du dich underwindest nû .>
der bâbest der sprach aber dar:
 <an dem kleide purpervar
daz der keiser hât an im,
bîschaft unde bilde ich nime
unde wil mit rehten maeren
diz dinc dar an bewaeren
daz ich hie beziugen sol.
ir wizzent unde verstânt iuch wol
daz diu künecliche wât
die der keiser an im hât,
was zem êrsten wolle,
unde wart dâ michel volle
von rôtem bluote zuo getân,
dâ von diu wolle sunder wân
enpfie der rîchen varwe schîn
unde werden muoste purperîn,
als ir noch wol schînet an.
nû man von êrst die wolle span,
dâ bî was diu varwe rôt,
dô leit diu wolle dâ die nôt
unde was diu varwe ân allen pîn.
ir liehter wunneclicher schîn
deheiner swaere wart gewent,
dô diu wolle wart gedent
unde zeinem vadem wart gedrât.
sît man nû wol gehoeret hât
daz zwein dingen alsus ist,
sô wil ich mezzen, wizze krist,
die wolle zuo der menscheit,
diu nôt an deme kriuze leit,
unde wil die küneclîchen
varwe nû gelîchen
der gotheit vil lieht gevar,
der diu marter niht enwar,
dô si gemischet, als ich las,
zuo der menscheite was .>
constantîn der maere
unde alle die rihtaere
jâhen dô gemeine
daz der bâbest reine
ûz hôher sinne krefte
mit liehter bîschefte
bewaeret haete disiu dinc.
sus trat der zehend in den rinc,
der was geheizen thârâ
unde sprach vil zornlîche dâ:
 <der bîschaft dunket mich niht gnuoc
der nû der bâbest hie gewuoc,
wan mit ein ander garwe
diu wolle unde ouch diu varwe
den kumber müezen lîden:
si lâzent sich sament snîden
unde mit einer ander spinnen,
ouch mügens niht gewinnen
hier an kein underscheide .>
diz widerretten beide
der keiser unde die sîne gar
unde sprâchen algelîche dar
daz diu wolle kumber lite
unde dâ bî diu varwe mite
alle kumberliche nôt.
der rede im antwürte bôt
der bâbest aber dô zehant.
er sprach: < ir hêrren, sint gemant
daz ir vernement alle mich.
ein ander bîschaft die wil ich
spreiten vür hie disem man,
die kein jüde ûf erden kan
mit rede widertrîben wol.
ein bilde ich aber geben wil
dar an man zwîvels niht enhât.
ein boum, der ûf der erden stât,
dâ diu sunne schînet an,
der muoz von schulden unde kan
sich zuo ir glaste mischen,
wan dâ niht enzwischen
underscheide mac gesîn;
der boum unde ouch der sunnen schîn
hânt sich dâ gesellet.
nû wirt der boum gevellet
vil lîhte von geschihte gar,
unde kumt ein man gegangen dar
der in beginnet houwen.
hier an sô mac man schouwen
vil offenliche bîschaft:
swenn er ûz aller sîner kraft
houwet unde sleht dar în,
sô lât der liehten sunnen schîn
niender sich versnîden.
der boum muoz eine lîden
den kumber, alsô dunket mich,
wan daz wâfen engestlich
enpfâhen kan der sunnen glast
ê der stam unde ouch der ast
gerüeret werden von dem slage.
geloubet mir daz ich iu sage,
swie si niht gescheiden sîn
der boum unde ouch der sunnen schîn,
doch wirt diu sunne niht versniten
unde hât der boum die nôt geliten
swenn er dâ lît verhouwen.
hier an sô mac man schouwen
bild unde rehte bîschaft,
swie si waeren samenhaft
got unde mensche beide,
daz gote niht ze leide
an sîner krefte dô geschach
kein swaere noch kein ungemach
unde nam der mensche am kriuze hêr
nôt unde marterlichez sêr .>
Diu guote rede in allen
begunde alsô gevallen
daz niht diu kristenliche schar
den bâbest missewende bar
prîsen kunde aleine;
in lobten ouch gemeine
die jüden bî der zîte.
nû wolte deme strîte
der keiser ende hân gegeben
unde âne kriec si lâzen leben.
Dô sprach der reine bâbest vrôn:
 <zambrî unde zêleôn
sint doch übersiget niht.
ob den siu staete niht geschiht
daz si gevrâgen eteswes,
sô waenent si vil lîhte des
daz wir sô vaste ir meisterschaft
entsitzen unde ir künste kraft
daz wir si niht ze rede komen
lâzen wellen durch den vromen
daz si uns niht gesigen an;
dâ von ich des in beiden gan
daz si vrâgen swes si gern.
antwürte sol ich si gewern
dar nâch als ez mir ist gewant .>
zêleôn sprach dô zehant:
 <daz unser vrâge dunket dich
reht unde dar zuo billich,
dar an tuostû dir selben wol.
du redest als der reden sol
der kunst hât unde liste.
swaz ie von dîme kriste
unser edeln wîssagen
hânt gesprochen bî ir tagen,
daz entsliuz uns hiute
unde sage mir hie ze diute
die sache warumb oder wie
lit alsô grôzen kumber hie
der selbe krist ûf erden.
lâ mich bewîset werden
der lasterlichen smâcheit
unde des spottes den er leit
in sîner manicvalten nôt.
sînen marterlichen tôt
entsliuz ouch nû von grunde mir,
durch daz wir alle noch mit dir
an in geloubic werden
unde iemer ûf der erden
den namen sîn hie prîsen.
mahtû mich underwîsen
von im der wârheite,
sô mêre ich unde breite
sîn lop in allen orten
mit werken unde mit worten .>
Antwürte im gap der bâbest dô
unde sprach dâ wider in alsô:
 <swer rehte vrâge entsliezen sol,
der bedarf der liute harte wol
die mit hôhem vlîze gar
bieten herze unde ôren dar
unde wol die rede merken.
dâ von sult ir iuch sterken,
herzeliebiu kint, dar zuo,
swenne ich mîne rede tuo,
daz ir hoerent ûf ein ort
mit hôhem vlîze mîniu wort
unde merkent waz ich meine,
wande ich niht aleine
antwürten wil der vrâge doch:
ich sol gemeinlîche noch
entsliezen al der werlte heil.
adam durch hôher sünden teil
unde ouch durch missewende
wart ûf diz ellende
verstôzen ûz dem paradîs,
dâ von der arme in alle wîs
verdorben was ze rehte.
ouch wart menschlich geslehte
mit im allez dô verlorn.
nû wart ze trôste im ûz erkorn
abrehâm dar under,
der ez dô besunder
ze gotes hulden brâhte wider
unde daz verdienen kunde sider
mit des gelouben staetekeit
daz diu verlorne menscheit
von sînem sâmen widerkam
unde got von im den wuocher nam
daz er bejaget alle diet.
nû dô got die liute schiet
unde si geteilet wurden hie,
dô nam er an sich unde enpfie
abrehâmes künne,
daz er dâ von gewünne
schoen unde lobeliche vruht.
im brâhte wuocher mit genuht
sîn veterlicher sâme.
ez wart von abrehâme
israhêlschiu diet geborn,
die got im selben het erkorn
unde im ze teile worden was.
dar nâch, als ich geschriben las,
wart diu selbe diet gesant
in künec pfâraônes lânt
unde wart dar inne dienesthaft.
dâ lôste got mit sîner kraft
daz vil manicvalte her
unde vuortez trocken über mer,
daz im arges dô niht war.
den künec unde die sîne schar
hiez er dâ versinken
unde in dem wâge ertrinken
die wegen unde die rîter sîn.
die gnâde tete den jüden schîn
got, aller saelden urhap.
dar nâch er in ze meister gap
môysem den werden,
bî dem er in ûf erden
die rehten ê dô sante.
er lêrtes unde mante
mit bete beide unde mit gebote
daz si dem ûz erwelten gote
zeim opfer alle braehten sider
kelber, ohsen unde wider,
böck unde turteltûben gnuoc.
nû sich diz dinc alsô getruoc
daz man gote brâhte
diz opfer, dô gedâhte
der leide tiuvel al zehant
er wolt ouch in der heiden lânt
bringen disen selben site
durch die schult daz er dâmite
geswachen möhte gotes ê.
waz touc hie lânger rede mê?
in bestuont ouch der selbe gelust
durch sîne grôzen unkust
daz er den abgöten sâ
bringen hiez zeim opfer dâ
schâf, kelber unde böcke vil.
sus treip der tiuvel dâ sîn spil
unde mahte lânge sînen spot.
des erdrôz den wâren got,
unde liez geboren werden
von der megde ûf erden
ein lamp vil harte reine,
daz dô wart alters eine
mit willeclicher andâht
vür al die werlt zeim opfer brâht.
Diz lamp daz was der waere krist,
den hie gebar ân argen list
ein kiusche maget ûz erkorn,
durch daz wir alle widerborn
werden in dem toufe klâr.
er wart versuochet offenbâr,
durch daz wir des geruochen
daz wir daz versuochen
des tiuvels überwinden.
er wolte sich lâzen binden
durch daz er ûz den banden
der sünden unde der schanden
uns erlôste mit gewalt.
er leit ouch spot vil manicvalt
durch die vuoge unde gelimpf
daz von uns aller tiuvel schimpf
müg übersiget werden.
er wart darumbe ûf erden
genidert unde geswachet
daz wir dort gemachet
gewaltic würden unde hôch.
daz man diu kleit im abe zôch,
daz leit er ouch, als ich iu sage,
durch daz der êrste nacketage
der von adam uns erbet an,
verdecket würde an manegem man
der gerne tuot den willen sîn.
im wart ein krône dürnîn
ûf geleit vil swaere,
durch daz uns gar verbaere
der êrste vluoch der dorne.
sîn lîp der ûz erkorne
gevuoret wart mit gallen,
durch daz er möhte uns allen
daz rîche dort entsliezen,
dar inne man siht vliezen
daz honic unde die milch vür wâr.
er wart gegeben offenbâr
zeim opfer an daz kriuze hêr,
darumbe daz er iemer mê
vertilgen möhte mit gewalt
der liute sünde manicvalt.
An dirre zît wart hin geleit
des tiuvels widerwertekeit,
der gotes opfer swachte
unde im ze smâcheit machte.
boc er gegen bocke alsô
unde kalp engegen kalbe dô
bringen hiez die heidenschaft.
ez muoste dô sîns siges kraft
volleclîche erwinden,
wand er niht mohte vinden
kein lamb alsô gebaere
daz widerwertic waere
dem ûz erwelten lambe guot,
daz vür uns sîn reinez bluot
gab an dem vrônen kriuze hêr.
krist leit des grimmen tôdes sêr,
darumbe daz er âne spot
den strengen tôt unde sîn gebot
müest under im gevangen haben.
dar nâch er schiere wart begraben,
darumbe daz sîn heilic segen
der begrebde müeste pflegen,
diu sînen knehten hie geschiht.
ouch erstuont er, sô man giht,
durch daz er müeste wider geben
ein staetez unde ein vroelich leben
den tôten êweclîche.
er vuor ze himelrîche,
durch daz uns würden ûf getân
der himel tür ân argen wân
unde dâ bî ganzer vröuden hort.
ze sînes vater zeswen dort
gewalteclichen sitzet er,
darumbe daz er dâ gewer
die heilgen alles des si biten.
er wil mit zornlichen siten
ze jungest anz gerihte komen,
durch daz er, als ich hân vernomen,
geb iegelichem, der dâ stât,
den lôn den er verdienet hât.
Diz ist der geloube klâr,
des wir dâ pflegen offenbâr
mit kristenlicher andâht,
unde den unser veter brâht
an uns hânt mit staeter pfliht.
jüd, unde dunket dich des niht
daz ich dir habe gnuoc geseit,
sô vrâge mê, ich bin bereit
daz ich antwürte biete dir .>
zêleôn sprach: < du hâst mir
entslozzen al die vrâge mîn
sô wol daz ih dir jehende sîn
muoz der ganzen wârheit.
swaz du zem êrsten hâst geseit,
ze mittelst unde ze leste,
daz ist sô rehte veste
mit redelichen worten
gemachet zallen orten
daz wir nû lânge solden,
ob wir genesen wolten,
an jêsum krist geloubet haben.
nû sîn wir leider sô begraben
in jüdeschlicher unkunst
daz unser valscher muotgelust
ie mit zwîvellicher maht
wider unserm heile vaht .>
zambrî der zwelfte meister dô
sprach vil zornlîch alsô:
 <mir ist leit waz sol des mê?
daz unser veterlichen ê
zerstoeren wil silvester
unde daz mit sînen worten er
der sinne uns wil berouben.
suln wir an den gelouben
den unser alt geslehte
verdamnet hât mit rehte,
daz ist ein wunderlichiu nôt;
er leit von uns den strengen tôt
unde was ein zouberaere.
dâ von du, keiser maere,
solt hoeren mîne stimme.
heiz einen pfarren grimme
vüeren unde bringen her,
daz ist mîn bete unde ouch mîn ger,
wan ich dar an erzeigen wil
kreft unde hôher tugende vil
des gewalteclichen gotes.
in dem namen sîns gebotes
sol ich bewaeren grôziu dinc.
ob ein pfarre in disen rinc
gevüeret wirt besunder,
ich lâze iuch sehen wunder,
daz ich an im erscheine.
mit rede niht aleine
sol ich bewaeren gotes kraft,
ich wil ouch sîne meisterschaft
mit werken an dem stiere
bezeigen harte schiere .>
Der rede bôt im antwurt
ein man vil edel von geburt,
der was genant terentius.
er sprach gezogenlîche alsus:
 <ich hân dort under mînem vihe
ze velde, des ich mich versihe,
noch einen pfarren harte grôz,
den grimmekeite nie verdrôz.
er ist als übel unde als arc
unde alsô gar unmâzen starc
daz man sô vrechen nie gewan:
vil harte kûme in hundert man
gevüerent des bin ich sîn wer .>
unde alse dô silvester
gehôrte disiu maere,
dô bat der vil gewaere
den keiser constantînen
daz er lieze erschînen
die tugent sîn dâ schiere
unde nâch dem grimmen stiere
geruochte senden al zehant.
sus wart der pfarre dô besant
vür den keiser ûf den sal.
dâ wart von kriege michel schal
vernomen in dem palas.
unde dô der pfarre komen was,
dô sprach der bâbest lobelich:
 <zambrî, sage an unde sprich
durch waz der pfarre sî gesuocht;
warumbe hâst du des geruocht
daz er vür uns wart geholt?>
 <ervarn du daz vil schiere solt,>
sprach der jüde bî der vrist.
 <daz er vür uns komen ist,
des endarf ich mich niht schamen.
ich weiz einen gotes namen,
der ist sô heilic unde sô starc
daz dirre pfarre unmâzen arc
sîn ende kiesen muoz dervon.
hie vor dô wâren des gewon
unser veter alle
daz si ze grôzem valle
daz vihe brâhten mit dem namen.
swenne si dem lobesamen
gote zopfer solden geben
böck unde pfarren, als ir leben
unde ir orden in gebôt,
sô leiten si daz vihe tôt
mit dem namen under in.
unde als er im gerûnet hin
wart in sîn ôre stille,
sô wart dâ gotes wille
gar offenlîche erzeiget:
gevellet unde geveiget
wart daz vihe sâ zehant,
swenn im der name wart genant.
Den selben namen heileclich
an dem vil strengen pfarren ich
bewaeren unde beziugen wil.
er hât sô hôher krefte vil
daz weder alter noch diu jugent
mac gelîden sîne tugent,
wan swaz in hoeret nennen,
daz muoz den tôt erkennen .>
Der bâbest sprach dô meines vrî:
 <nû sage du mir, zambrî,
ân allez widerschernen:
wie mohtestû gelernen
den selben namen hoerende?
sît daz sîn dôn ist stoerende
daz leben liuten unde vihe,
er muoste, des ich mich versihe,
von dir gehoeret werden
ê daz er ûf der erden
zem êrsten kaeme in dînen munt.
dâ von mich wundert bî der stunt
daz du niht erstürbe dô,
sît disen maeren ist alsô:
swem der name wirt genant,
daz der verliuset al zehant
sîn leben unde die kraft dâ bî .>
 <du waenest,> sprach dô zambrî,
 <unde dunket des vil lîhte dich
daz ich den namen heileclich
hoerende gelernet habe.
nein, des wânes tuo dich abe:
kein gehoerde mac verdoln
den namen heilic unde verholn,
ez sî vogel oder vihe.
swem joch ich des namen vergihe,
zehant sîn kraft dâ nider liget
unde hât der tôt an im gesiget .>
Der bâbest sprach im aber zuo:
 <uns allen kunt mit rede tuo
wie von dir ûf erden
gelernet möhte werden
âne hoeren dirre name .>
 <nein>, sprach der gar unlobsame,
 <ich ensage dir niht sîn.
du solt der tougenheite mîn
niht ervaren, sît du bist
der jüden vîent alle vrist .>
Der rede bôt im antwurt
der keiser edel von geburt.
 <ich waene>, sprach er, < zwâre nû
daz den selben namen du
lesende gelernet habest,
mit des kreften du begrabest
unde ersterbest swaz du wilt .>
 <nein>, sprach er, < elliu dinc bevilt
der tugende sîn ze tragenne.
ich hân dir vil ze sagenne
von dem namen reine.
enweder holz noch steine
mügen in gelîden,
si müezen in vermîden,
daz er niht wirt geschriben dran;
kein permint ouch verdulden kan
daz er dar an geschriben sî.
er wirt ouch sînes lebens vrî
der in beginnet schrîben:
er muoz dâ von belîben
tôt ân allen zwîvel gar.
ist aber daz der name dar
wirt geschriben von geschiht,
sôn belîbet er doch niht:
er wird vertilget al zehant .>
der keiser, constantîn genant,
sprach aber dô mit hôher zuht:
 <einvalteclîche ân alle vluht
entsliuz uns unde sage uns hie
mit welhen vuogen oder wie
der name dich gelêret sî .>
 <diz tuon ich>, sprach dô zambrî,
 <vernim vil rehte waz ich sage.
ich muoste vasten siben tage
ê man den namen lêrte mich,
ouch haete dô der meister sich,
der mich lêrte, wol bereit.
sîn kunst diu wart an mich geleit
sunder rede unde âne zaln.
er nam von silber eine schaln,
diu nie gebrûchet wart vür wâr.
drîn gôz er eines brunnen klâr
unde tete dar über sînen segen.
er bat sîn got von himel pflegen
unde schreip dô mit dem vinger sîn
an die schalen silberîn
unde in daz wazzer buochstaben,
die der name solde haben,
den ich lernen wolte dô.
mit disen dingen unde alsô
die schrift ich mit den ougen sach.
kein wort ich mit dem munde sprach
unde dâchte mit dem sinne,
biz ich gevienc dar inne
den namen heilic unde guot.
ich leite in vaste in mînen muot,
in dem er noch versigelt lît.
von prîme unz an die vesperzît
saz ich denkend alle wege,
sô daz ich in mîns herzen pflege
den namen edel unde grôz
dannoch vil kûme dâ geslôz .>
Alsô beschiet dô zambrî
den keiser missewende vrî
wie sîn herze an sich gezôch
den namen heilic unde hôch
bî dem êrsten mâle.
waz touc hie lângiu twâle
unde üppeclichiu teidinc?
der pfarre der wart in den rinc
gevüeret dô mit seilen.
vrechen unde geilen
sach man den engestlichen stier.
ez wart nie keiner hande tier
daz sô grimme waere:
wol hundert rîter maere,
als ich dâ vorne hân geseit,
michel nôt unde arbeit
liten an den stunden,
ê daz er gebunden
von in würde mit gewalt.
sîn ungebaerde manicvalt
wart in deme kreize wît:
er schrei vil lûte bî der zît
unde was vil egebaere.
zambrî der zouberaere
sprach zuo dem bâbest ûz genomen
 <nû sol man ûf ein ende komen
der valschen prüevunge dîn;
der sic der muoz verirret sîn,
des âne reht dir wart verjehen.
ich sol dich hiute lâzen sehen
die tugent mînes werden gotes.
mit der helfe sîns gebotes
kan ich den pfarren wol gezamen,
wan ich rûne im sînen namen
in der ôren einez nû.
dâ wider kristes namen du
rûn im inz ander ôre dar.
hier an man schiere wirt gewar
weders kraft hie dringet vür.
swie man an kristes namen spür
die tugent daz er sterker sî,
sô werde im hie gestanden bî
von den liuten allen
unde muoz ich sîn gevallen
in vil schemlichen spot.
ist aber daz mîn werder got
unde ouch sîn name alhie gesige,
sô günnest mir daz ich gelige
volleclichen in dem lobe
unde ich dir müeze sweben obe
an künstlicher meisterschaft.
sweders name tuo mit kraft
sterben den vil grimmen stier
unde ertoete alhie diz tier,
den âne beten alle die
die gegenwertic sind alhie .>
Der rede erschrac diu kristenheit:
si was ir âne mâzen leit
unde dûhte si vil strenge.
der kristen anegenge
sich êrst erhaben haete,
dâ von si niht sô staete
an dem gelouben wâren,
sine müesten dô gebâren
zwîvellichen under in.
versuochet wart ir bloeder sin
von dem tiufel unde ir muot.
der bâbest heilic unde guot
stuont aber âne vorhte,
dô der gar verworhte
jüde warf die rede vür.
im wart nâch sines herzen kür
erloubet unde erteilet sâ
daz er bewaeren solde dâ
swaz er gelobet haete.
man hiez in daz er taete
mit dem pfarren sînen muot
unde daz er den namen guot
rûnte im in sîn ôre dar.
der rede wart er sorgen bar
unde gienc dar nâher al zehant.
den namen vremde unde unbekant
rûnt er im in daz ôre sîn,
dar an sô wart vil harte schîn
grôz zouber, daz er kunde.
der pfarre dô begunde
grisgrammen unde lüejen
unde al die liute müejen
mit sîner vrechen stimme.
sîn ougen im von grimme
sprungen ûz dem kopfe dô.
mit disen dingen unde alsô
in den sal er nider viel,
er tete ûf sînen wîten giel
unde warf her ûz die zungen.
alsus wart er betwungen
daz im enzwei daz herze spielt
unde er des grimmen tôdes wielt.
Nû diz dinc alsô geschach
daz man den pfarren tôt gesach,
dô sprungen ûf mit schalle
die leiden jüde alle
unde erhuoben grôz gebrehte.
ûz dem gotes knehte
mahten si vil starken schimpf:
sô michel wart sîn ungelimpf
daz man vernam daz wunder nie.
ouch wâren sumeliche hie
die murmelen begunden
unde in berespen kunden
tougen in ir muote.
darumbe der vil guote
bâbest niht verzagete:
sîn leit er gote klagete
unde bat vil tiure jêsum krist
daz er geruochte im an der vrist
trôst unde helfe senden.
dar nâch begunde er wenden
ze keiser constantîne sich
unde bat den hêrren lobelich
daz er gebüte ein swîgen dâ.
diz tete der edel künec sâ
mit willeclichem muote:
der saelig unde der guote
begunde stillen über al
der jüden ungevüegen schal.
Nû diz gebrehte dâ gelac
des dâ vil manic jüde pflac,
der bâbest dô vil schiere trat
vür sich an eine hoeher stat,
dâ man daz volc wol übersach.
zen liuten allen er dô sprach:
 <ir hêrren algelîche,
beidiu arme unde rîche,
geruochent hoeren mîniu wort,
wand ich iu ganzer saelden hort
entsliuze unde ouch durgründe.
ich predig unde künde
jêsum krist den werden
unde üebe den ûf erden
der maneges blinden ougen
gesehend âne lougen
gemachet hât mit sîner kraft
unde der mit sîner meisterschaft
den stummen gab ir sprâche wider;
er hât den lamen schône ir lider
gesunt gemachet unde sleht.
ich bin des edeln gotes kneht,
der mit sîme trôste
von dem tiuvel lôste
manegen lîp besezzen.
ich hân des unvergezzen
daz er vil wunder schicket.
vil tôten ist erquicket
in dem vil süezen namen sîn.
hier an sô wirt vil harte schîn
daz der name eins tiuvels ist,
von des kraft bî dirre vrist
der stier verloren hât sîn leben.
wirt im daz wider niht gegeben
von dîner helfe nû zehant,
sô hât der leide vâlânt
gemachet hie sîn gougelspil.
vür wâr ich dir daz sagen wil:
er ist ein vînt des heiles
unde aller saelden teiles
swer lebendez dinc ertoeten kan
unde die tugent nie gewan
daz er die tôten sache
lebende wider mache .>
Dô zambrî dise rede vernam,
dô wart sîn zorn vil vreissam
unde sîn gebaerde tobelîch.
sîn gewant vil harte rîch
begunde er ab im schrenzen
unde sîne wât engenzen
vor leide unde ouch vor zorne.
 <mich sol der hôchgeborne
keiser hoeren>, sprach er dô,
 <ez ist ergangen hiute alsô
unde hât diu zît gevüeget sich
daz ich mit werken lobelich
den bâbest überwunden hân,
den nieman kunde sunder wân
mit worten überwinden.
dâ von geruoche uns vinden
der keiser hie daz urteil
unde müeze uns vüegen durch sîn heil
daz der bâbest nû gedage
unde ein wort niht mêre sage,
wand er ze rehte swîgen sol.
ir wizzent unde erkennent wol
daz werc sint bezzer danne wort.
ich hân gesiget ûf ein ort
mit werken an der rede sîn.
des sol der künec constantîn
niht mê lâzen sprechen disen man,
wand er alsô vil reden kan
daz er in kurzen stunden
hât niwe sprüche vunden,
die gotes lop betrüebent
unde daz wunder üebent,
daz geswachet unser ê
muoz lîhte werden iemer mê .>
Antwürte gap der bâbest im.
 <jüde>, sprach er, < nû vernim
von dîner schrift die wârheit.
got selbe an dînen buochen seit
er toete eht unde mache
lebend alle sache,
er slahes unde heile wol.
sît er nû tugend ist sô vol
daz er tôt unde leben
beide mac vil wol gegeben,
sô lâz uns alle werden schîn
daz in deme namen sîn
erstorben sî der grimme stier
unde daz vil angestliche tier
der tiuvel habe ertoetet niht.
swie man daz hoeret unde siht
daz du wider maht gegeben
dem ohsen ein gesundez leben,
zehant du geniezen muost.
ob du des aber niht entuost,
sô wirt erzeiget offenbâr
daz dich der tiuvel hie vür wâr
hât in sîner klouber
unde daz von dîme zouber
der ohse lît verderbet.
ob in habe ersterbet
des vil werden gotes name,
sô mache in ouch ân alle schame
in sîme namen lebende
unde von dem tôde strebende,
den im der name hât gegeben.
rûne im ein gesundez leben
in daz ander ôre nû,
sît daz im in daz eine du
den veigen tôt gerûnet habest.
swie du mit dîner helfe labest
den pfarren sô daz er geniset,
dîn orden ziuhet unde liset
an sich benamen alle die
die stânt an deme ringe hie .>
zambrî wart der rede unvrô,
ze constantîne sprach er dô:
 <keiser milte unde unverzaget,
diz hân ich dir hie vor gesaget
daz der bâbest rederîch
mit worten überwundenlîch
mac werden harte kûme.
dâ von du dich niht sûme:
heiz in swîgen sunder haz
unde mit werken eteswaz
erzeigen unde bringen vür,
dar an man gotes tugent spür
unde sîne götliche kraft.
waz hilfet daz der redehaft
kan wesen mit dem munde,
ob er an dirre stunde
niht lobelicher werke tuot?>
antwürte gap der künec guot
dem jüden arc unde engestlich.
er sprach: < der dinge wundert mich,
daz du zwîvel hâst hier an
daz dirre saeldenrîche man
unde al sîn kunst dar zuo niht tüge
daz er diu dinc bewaeren müge
der sich vermezzen hât sîn munt.
du spraeche doch bî dirre stunt
daz er swîge ân allen haz
unde mit den werken eteswaz
lobeliches taete.
nû wil der hêrre staete
dem willen dîn zeim ende komen,
wande er hât an sich genomen
daz er wunder stelle
unde er tuon daz welle
des du dich an niht nemen wilt
unde des sô vaste dich bevilt
daz ich dich selben hoere jehen
ez enmüge niht von dir geschehen.
unde swie diz wunder hie geschiht
daz man den pfarren lebende siht,
sô wirt erzeiget hie vür wâr
daz im der tiuvel offenbâr
hât den grimmen tôt gegeben,
sît er im ein gesundez leben
niht wider mac gemachen.
ob krist ûz tôten sachen
machet lebelichiu dinc,
daz ist der saelden ursprinc,
unde wirt dar an bewaeret wol
daz man in gar billîche sol
êren hie vür einen got,
des gewalt unde des gebot
himel, mer unde erden
unde elliu dinc hiez werden .>
Nû disiu rede ein ende nam,
zambrî der jüde vreissam
mit hôher sicherheite sâ
gelobte deme keiser dâ
swie daz geschehen künde
daz leben dâ begünde
der tôte pfarre bî der vrist,
sô daz in lebende machte krist,
die jüden liezen alle ir ê
unde würden al waz sol des mê?
geloubic an den hêren touf,
durch daz si ganzer saelden kouf
möhten vinden alle vart.
nû daz alsus gelobet wart,
dô begunde vallen hie
der bâbest nider ûf diu knie
unde tete ze gote sîn gebet.
er warf, als er dô willen het,
sîn edeln klâren ougen
ze himel ûf vil tougen
unde sprach alsus dâ bî der vrist:
 <got hêrre, tugentrîcher krist,
ich wil hiute unde iemer dîn
zeime gote jehende sîn
vor al den liuten offenbâr,
durch daz si wizzen hie vür wâr
daz ich in dîme süezen namen
den argen unde den vreissamen
ohsen mache lebende,
der in dem tôde swebende
wart von deme tiuvel nû.
darumbe solt erhoeren du
mich vil armen dînen kneht,
wand ez ist billich unde reht
daz du mit hôher meisterschaft
dîner ganzen tugende kraft
machest michel unde wît.
der tac ist komen unde diu zît
daz dîn name ûf erden
goffenbaeret werden
mac vor den liuten allen.
ez ist alsô gevallen,
swie du niht dîne tugent begâst
unde disen ohsen leben lâst,
daz man versmâhet dînen prîs.
dâ von du vüege in alle wîs
daz dirre tôte pfarre ûf stê
unde lebendic von hinnen gê:
sô wirt dîn lob erhoehet gar .>
sus gienc der bâbest sünden bar
zuo dem ohsen grimme
unde sprach mit lûter stimme:
 <
Stânt ûf in jêsu kristes namen
des süezen unde des lobesamen,
der von der jüden râte
hie vor under pilâte
an daz kriuze wart geslagen
unde âne schulde hât getragen
streng unde marterliche nôt.
swie du sîst gelegen tôt,
sô lebe in deme namen sîn.
ganc zuo dem vihe ân allen pîn,
dâ von du her gevüeret sîst.
entwîch der stete, dâ du lîst,
unde lâ dich sehen wol gesunt,
alsô daz dich bî dirre stunt
nieman hie wirsen müeze nû
unde daz nieman künnest du
gewirsen noch versêren.
du solt von hinnen kêren
ân alle missewende
unde leben ûf daz ende,
daz dir von kriste gordent sî .>
ûf stuont der ohse leides vrî,
milteclichen als ein schâf,
daz hât genomen einen slâf
unde drûz vil sanfte erwachet ist.
der bâbest heilic an der vrist
gienc dar nâher al zehant,
er lôste im elliu sîniu bant
unde hiez im machen einen rûm.
sus gienc der ohse ân allen sûm
ûz der stat vil schiere sider
unde îlte zuo dem vihe wider,
dâ von er dar gevüeret wart,
sô daz er ûf der selben vart
nie geleit kein ungemach.
nû diz wunder dâ geschach
unde die jüden sâhen daz,
dô wart ir ungevüeger haz
gestillet wider jêsum krist.
si vielen alle bî der vrist
ze vüezen dâ silvestrô
unde bâten in gemeine dô
daz er gnâde in taete
unde got von himel baete
daz in niht arges würre.
an dem gelouben dürre
ir herze was dâ vor gesîn,
daz haete in unser trehtîn
mit sîme touwe erviuhtet;
ez wart dâ schône erliuhtet
mit sîme geiste reine.
si wurden al gemeine
an jêsum krist geloubende
unde wâren harte roubende
den tiuvel sîner vröude alsô.
diu keiserîn helêne dô,
diu constantînes muoter was,
wart als ein liehtez spiegelglas
vor valsche lûter gegen gote,
si wolte gerne sîme gebote
iemer undertaenic wesen.
vür den bâbest ûz erlesen
viel si zuo der erden nider:
si kuste im hend unde lider
unde bat in vlîzeclîche sâ
daz er si geruochte dâ
bekêren unde toufen
unde er si lieze koufen
in dem paradîse dort
der saelden unde der vröuden hort.
Mit disen dingen unde alsô
hete an sich vil liute dô
der süeze krist gewunnen;
von starker riwe enbrunnen
si wâren sam die kerzen.
swaz volkes in dem merzen
wart bekêret an der zît,
daz wart getoufet allez sît
in der ôsterwochen.
ze rôme wart gesprochen
êr unde lop dem werden gote.
ez lebte dô nâch sîme gebote
vil maneger, der sich toufte
unde êweclichen koufte
daz vrône paradîse.
der heilig unde der wîse
bâbest haete alsô gevarn
daz vil maneger muoter barn
geloubic wart an jêsum krist.
er machte bî der selben vrist
den namen sîn vil harte breit.
waz touc hie lânge von geseit?
der rede sol ein ende wesen.
swer diz getihte hoere lesen,
der sî mit ganzer staete kraft
iemer gerne diensthaft
silvestrô dem vil werden
unde êre in ûf der erden
mit lûterlicher andâht.
ich bin des ûf ein ende brâht,
swer hie sîn kneht mit triwen ist,
daz im der reine süeze krist
dort niemer ungedanket lât,
wand im alsô gedienet hât
der bâbest heilic unde guot
daz er êweclichen tuot
allez des er ruochet.
swer sîne helfe suochet,
den triuget weizgot niht der alp:
im wirt gelônet beidenthalp
an lîbe unde an der sêle dort;
er mac vil ganzer saelden hort
besitzen ûf der erden
unde sol ze himel werden
in staeten vröuden vunden.
darumbe ich zallen stunden
wil râten stille unde überlût
daz man den werden gotes trût
mit ganzen triwen êre
unde man des wünsche sêre
liutolde dâ von roetelein
daz im der vröuden honicsein
zuo lânge müeze sîgen
unde daz er künne stîgen
ze himel ûf der saelden berc,
wand er gevrumet hât diz werc
mit bete beide unde mit gebote
ze prîse dem vil werden gote,
der sunder ende unde âne zil
rîhsen unde leben wil.
