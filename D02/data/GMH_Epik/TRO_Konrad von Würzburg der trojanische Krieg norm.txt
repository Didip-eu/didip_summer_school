Waz sol nû sprechen unde sanc?
man seit ir beider kleinen danc,
unde ist ir zwâre doch unvil,
die mit getihte vröuden spil
den liuten bringen unde geben.
man siht der meister wênic leben,
die singen oder sprechen wol;
dâ von mich wunder nemen sol,
daz beide rîche unde arme sint
an êren worden alsô blint,
daz si die wîsen ringe wegent,
die wol gebluomter rede pflegent,
diu schoene ist unde waehe.
ich wânde, swaz man saehe
tiur unde vremde werden,
daz solde man ûf erden
vür manic sache minnen,
der man hie gnuoc gewinnen
unde alze vil gehaben mac.
den weisen ie vil hôhe wac
der keiser unde daz rîche,
durch daz nie sîn gelîche
wart under manegem steine.
sît man gimmen reine
dar umb ie künde triuten,
daz si niht al den liuten
wol veile sint, sô diuhte mich
gevellic unde mügelich,
daz guot getihte waere
ze hove niht unmaere
durch sîne tiuren vremdekeit.
diu schrift von einem vogele seit,
der vênix ist genennet.
ze pulver sich der brennet,
dar ûz er lebende wider wirt,
sô daz kein ander vogel birt
sîn vleisch unde sîn gebeine;
jô lebt er alters eine,
unde wart nie sîn genôz erkant.
vlüg er ûf eines hêrren hant,
mich diuhte wol gefüege,
daz er in gerner trüege
denn einen sperwaere,
der niht sô vremde waere,
noch alsô tiure worden.
ich wil den spaehen orden
getihtes im gelîchen,
der schiere in tiutschen rîchen
sô vaste wil verswinden,
daz man kûm einen vinden
mac in der lânde kreizen,
der müge ein meister heizen
red unde guoter doene;
dâ von getihte schoene
den liuten adelbaere
billichen lieber waere,
denn ob der wîsen waere gnuoc,
die mit ir sange waeren kluoc
unde mit ir sprechen hövelich.
die nû verstânt ze rehte sich
getihtes in den lânden,
die trüege man ûf handen
billîche enbor durch die geschiht,
daz man ir alsô wênic siht
unde man der vindet gnuoge,
die trîben ander vuoge
schôn unde rehte kunnent.
ist, daz ir mir sîn gunnent,
ich sage zwivalt êre,
die got mit sîner lêre
ûf einen tihter hât geleit.
sîn herze sunderlichen treit
ob allen künsten die vernunst,
daz sîne vuoge unde sîne kunst
nâch volleclichen êren
mac nieman in gelêren,
wan gotes gunst aleine.
kein mensche lebt sô reine,
dem got der saelden günde,
daz er gelernen künde
wort unde wîse tihten.
swaz künste man verrihten
hie kan ûf al der erden,
diu mac gelernet werden
von liuten, wan der eine list,
der tihten wol geheizen ist
unde iemer ist alsô genant.
diz ist ein êre wîte erkant
unde rîlîche ein wirdikeit,
die got besunder hât geleit
ûf einen tihter ûz erwelt.
ein ander lop wirt iu gezelt,
dâ mite in hât getiuret got.
im gap sîn götelich gebot
als edellîche zuoversiht,
daz er bedürfe râtes niht,
noch helfe zuo der künste sîn,
wan daz im unser trehtîn
sinn unde mundes günne,
dâ mite er schône künne
gedenken unde reden wol.
swer ander kunst bewaeren sol
den jungen unde den alten,
der muoz geziuges walten
unde helferîcher stiure,
mit der sîn kunst gehiure
müg an daz lieht gefliezen.
unde sol ein schütze schiezen,
er muoz hân bogen unde bolz.
kein snîder lebt sô rehte stolz,
der sîne kunst bewaere,
gebristet im der schaere,
dâ mite er schrôte ein edel tuoch.
ein kurdiwaener waehen schuoch
nâch lobelichen sachen
mac niemer wol gemachen,
hât er niht alen unde borst.
nieman des wilden waldes worst
ân akes mac gehouwen.
swer durch die werden vrouwen
rîlîche sol turnieren,
den müezen schône zieren
ros unde wâpenkleider:
jô darf er wol ir beider,
sol im sîn vrouwe nîgen.
tambûren, harpfen, gîgen
bedürfen ouch geziuges wol.
swaz künste man eht öugen sol,
die müezen hân gerüste,
mit dem si von der brüste
ze liehte künnen dringen,
wan sprechen unde singen:
diu zwei sint alsô tugenthêr,
daz si bedürfen nihtes mê
wan zungen unde sinnes.
der wirde unde des gewinnes
genüzzen si von schulden,
daz man si gerne dulden
ze hove solde unde anderswâ.
nû tuot man in ze liebe dâ
vil harte lützel guotes.
die wilden junges muotes
an der bescheidenheite sint
sô toup unde alsô rehte blint,
daz guotiu rede unde edel sanc
si dunket leider alze kranc,
swie si doch sîn ein künstic hort.
diu swachen schemelichen wort
von künstelôsen tôren
baz hellent in ir ôren,
dann edele sprüche tugentsam.
ir muot der ist getihte gram,
daz prüeve ich unde kiuse:
si tuont der vledermiuse
gelîch, diu nachtes vliuget,
daz si der glânz betriuget
an einem vûlen spâne,
daz si lebt in dem wâne,
daz von dem holze viuhte
ein wârez lieht dâ liuhte
unde ein gar endelicher schîn.
sus kan ze hove maneger sîn
sô vinster an dem muote
unde an wîslicher huote
sô gar unmâzen tunkel,
daz als ein lieht karfunkel
ein vûler unde ein boeser vunt
in sînes trüeben herzen grunt
vür edele sprüche schînet.
swer sich ûf tihten pînet,
der kan sich selben toeren:
man wil ungerne hoeren
wol sprechen unde singen.
unfuoge diu kan dringen
vür aller zühte mâze.
dar umb ich doch niht lâze
mîn sprechen unde mîn singen abe.
swie kleine ich drumbe lônes habe
von alten unde von jungen,
doch mac ich mîner zungen
ir ambet niht verbieten.
ich wil unde muoz mich nieten
getihtes al die wîle ich lebe:
ze lône unde z'einer' hôhen gebe
mir selben üebe ich mîne kunst.
durch waz verbaere ich die vernunst,
diu dicke unde ofte vröuwet mich?
ob nieman lepte mê, denn ich,
doch seite ich unde sünge,
durch daz mir selben klünge
mîn rede unde mîner stimme schal.
ich taete alsam diu nachtegal,
diu mit ir sanges dône
ir selben dicke schône
die lângen stunde kürzet.
swenn über si gestürzet
wirt ein gezelt von loube,
sô wirt von ir daz toube
gevilde lûte erschellet.
ir dôn ir wol gevellet,
durch daz er trûren stoeret.
ob si dâ nieman hoeret,
daz ist ir alsô maere,
als ob ieman dâ waere,
der si vernemen künde wol.
seht, alsô wil ich unde sol
durch daz niht lâzen mînen list,
daz ir sô rehte wênic ist,
die mîn getihte wol vernemen.
mîn kunst mir selben sol gezemen:
wan mir ist sanfte gnuoc dâ mite.
dâ von ich mînen alten site
ungerne wil vermîden:
ich muoz eht aber lîden
den kumber, des ich hân gewent.
mîn sin der spannet unde dent
dar ûf mit hôhem vlîze,
daz ich vil tage verslîze
ob einem tiefen buoche,
dar inne ich boden suoche,
den ich doch vinde kûme.
z'eim' endelôsen pflûme,
dar inne ein berc versünke wol,
gelîchen man diz maere sol,
des ich mit rede beginne.
wil ich den grunt dar inne
mit worten undergrîfen,
sô muoz ich balde slîfen
hie mîner zungen enker.
mîn lop daz würde krenker,
ob ich des hie begünde,
daz ich mit rede niht künde
z'eim' ende wol gerihten.
ich wil ein maere tihten,
daz allen maeren ist ein her.
als in daz wilde tobende mer
vil manic wazzer diuzet,
sus rinnet unde vliuzet
vil maere in diz getihte grôz.
ez hât von rede sô wîten vlôz,
daz man ez kûme ergründen
mit herzen unde mit münden
biz ûf des endes boden kan.
daz ich ez hebe mit willen an,
dar ûf hât wol gestiuret mich
der werde singer dietrich
von basel an dem orte,
der als ein êren borte
mit zühten ist gesteinet;
vor schanden ist gereinet
sîn herze alsam ein lûter golt.
durch sîner miltekeite solt,
den ich hân dicke enpfangen,
ist von mir an gevangen
vil snelleclîche ein ursuoch,
der zieren künne wol diz buoch
mit rede in allen enden.
geruochet helfe senden
ein meister aller künste mir,
sô kêre ich mînes herzen gir
mit vlîze ûf einen prologum,
der nütze werde unde alsô vrum,
daz er den liuten künne geben
ein bilde ûf tugentrîchez leben
unde ûf bescheidenlîche tât.
von wirzeburc ich cuonrât
von welsche in tiutsch getihte
mit rîmen gerne rihte
daz alte buoch von troye.
schôn als ein vrischiu gloye
sol ez hie wider blüejen.
beginnet sich des müejen
mîn herze in ganzen triwen,
daz ich ez welle erniwen
mit worten lûter unde glânz,
ich büeze im sîner brüche schranz:
den kan ich wol gelîmen
z'ein' ander hie mit rîmen,
daz er niht vürbaz spaltet.
ob sîn gelücke waltet,
unde wil mir got ze helfe komen,
sô wirt ein wunder hie vernomen
von âventiuren wilde,
dâ bî man saelic bilde
unde edel bîschaft nemen sol:
man hoeret übel unde wol
gedenken hie der liute.
swer zuht unde êre triute,
der biete herze unde ôren her:
sô merket unde erkennet er
überflüzzeclichen hort
von strîte, daz er hie noch dort
bevant nie groezer slahte,
sô die vor troye mahte
vil manic ellentrîcher helt.
Dâres, ein rîter ûz erwelt,
der selbe vil vor troye streit,
swaz der in kriechisch hât geseit
von dirre küneclichen stift,
daz wart mit endelicher schrift
ze welsche unde in latîne brâht.
dâ wider hân ich des gedâht,
daz ich ez welle breiten
unde mit getihte leiten
von welsche unde von latîne:
ze tiuscher worte schîne
wirt ez von mir verwandelt.
wird ich sô wol gehandelt
von götelicher stiure,
daz ich dis âventiure
mac ûf ein ende bringen,
ich sag iu von den dingen,
wie daz vil keiserlîche wîp
Helêne manegen werden lîp
biz ûf den tôt versêrte,
unde waz man bluotes rêrte,
daz durch si wart vergozzen.
ir klârheit was geflozzen
vür alle vrouwen ûz erkorn.
des wart vil manic lîp verlorn,
der von ir minne tôt gelac;
daz man vil wol gehoeren mac,
ê diz getihte neme ein zil,
des ich nû hie beginnen wil.
Ein künec was ze troye,
den twanc der tugende boye,
daz er nâch hôher wirde vaht.
ûf êre leit er sîne maht,
daz er die volleclîche erstrite.
er was rîche unde wol gesite,
gewaltic, milte unde ellenthaft.
ouch diente sîner magenkraft
unde sîner hende manic lânt.
Gelücke het ûf in gewant
vil hôher wirdikeit alsus:
er was geheizen prîamus
unde het ein wunneclichez wîp,
diu zierte leben unde lîp
mit êren unde mit reiner tugent.
ir herze was von kindes jugent
vor allem wandel gar behuot.
diu vrouwe tugentrîchgemuot
was ecubâ genennet.
man hete wîte erkennet
ir namen unde ir hôhen prîs.
diu selbe küneginne wîs
wart eines kindes swanger,
daz ûf der êren anger
sît der tugent bluomen las.
unde dô si swanger worden was,
dô viel ûf si der sorgen soum,
wande ir kom ein leider troum
in ir slâfe nachtes vür.
daz schoene wîp von hôher kür
bescheidenlîche dûhte,
daz von ir herzen lûhte
ein vackel, des geloubent mir,
diu gewahsen waere ûz ir
unde alsô vaste waere enzunt,
daz si troye unz an den grunt
mit ir viure brande,
noch in des rîches lânde
liez eine stütze niht bestân.
der küneginne wol getân
was dirre troum vil swaere
unde seit in dô ze maere
dem werden künege prîamô.
der wart sîn trûric unde unfrô,
wan er in angeslîche entsaz.
sîn herze leides niht vergaz
unde inneclicher sorgen;
sîn vröude wart verborgen
unde al sîn wunne diu verswant,
wan er gedâhte sâ zehant,
daz sich der selbe troum gezüge
ûf daz kint ân alle trüge,
daz diu küneginne truoc.
dâ von sîn riwic herze gnuoc
beswaeret wart von grunde.
dar nâch in kurzer stunde
diu vrouwe ein knebelîn gebar,
daz schein sô rehte minnevar
unde alsô liehter wunne rîch,
daz niender lepte sîn gelîch,
noch niemer lîhte wirt geborn.
liutsaelic gar unde ûz erkorn
was sîn lîp unde sîn gebâr.
unde dô der künec alsô klâr
daz selbe knebelîn ersach,
dô wart er leidic unde sprach:
Diz ist ein schedelîchiu vruht.
mîn lânt möht allez mit genuht
von im zerstoeret werden.
ob dirre knabe ûf erden
gewüehse z'einem' manne,
sô würde troye danne
von sîner schulde wüeste.
ê daz er leben müeste
mir ze schedelicher nôt,
ê taet ich selber im den tôt,
durch daz ich sorgen würde entladen.
der wîse man sol sînen schaden
vor betrahten unde besehen.
verlüste möhte vil geschehen.
der si niht wolte wenden.
man sol die sorge swenden,
die wîle si gefüege sî,
durch daz man grôzer swaere vrî
belîbe unde man ir werde erlôst.
ûz einer gneisten wirt ein rôst,
der niht ir zünden understât:
reht alsô dringet unde gât
ûz kranker swaere stamme
vil starker sorgen vlamme,
der si lât vrühten unde beren.
des wil ich muoten unde geren,
daz mîn geburt verderbe,
ê daz ich selbe ersterbe
unde al mîn rîche werde swach.
diu vackel, die mîn vrouwe sach,
dô si geleite slâfen sich,
diu machet mir bezeichenlich
diz kint, daz von ir ist geboren
wirt nû sîn leben niht verloren,
mîn lânt zergât in kurzer vrist.
ez ist vil bezzer, wizze krist,
daz ez gelige aleine tôt,
dan daz ich von im kaeme in nôt
unde allez mîn geslehte.
wâ nû zwêne knehte,
die mir zehant verderbent ez?
swie got ein volleclichez mez
von saelden habe ûf ez gewant,
ez muoz geligen tôt zehant.
Mit disen dingen unde alsus
wart der künec prîamus
ze râte des ân underbint,
daz er sîn eigenlichez kint
verderben heizen wolte,
darumbe daz im solde
kein schade von im ûf erstân.
daz kint nâch wunsche wol getân
zwêne knehte er nemen liez;
ze walde er si daz vüeren hiez,
durch daz si taeten im den tôt.
bî sîner hulde er in gebôt,
daz si durch keiner slahte dinc
den niwebornen jungelinc
liezen bî der zît genesen.
wan ez müeste ir ende wesen,
ob im belibe der lebetage.
sus wart hin zuo dem wilden hage
daz kint gefüeret al zestunt.
des wart an hôchgemüete wunt
sîn muoter unde diu hovediet.
ûz vröuden sich ir herze schiet
durch die küneclichen vruht.
dâ wart vil jâmers mit genuht
begangen unde güebet.
der hof der wart betrüebet
unde al sîn massenîe.
nû man diz wandelvrîe
kindelîn brâht in den walt
unde ez die zwêne knehte balt
verderben solden under in,
dô wart ez von der strâze hin
gefüeret zuo der wüeste grôz.
ein swert gar lûter unde blôz
der eine ûz sîner scheiden zôch.
daz kint von edelkeite hôch
wolt er dâ mite ermürdet hân,
unde hete im ouch den tôt getân,
waer ez von gote erwendet niht.
dô vor des kindes angesiht
schein daz swert sô lûtervar,
unde ez dar inne wart gewar
des bildes unde des schaten sîn:
seht, dô began daz kindelîn
die zwêne mortgîtigen man
sô rehte suoze lachen an,
daz si'z' ungerne sluogen.
an smieren unde an luogen
begunde ez si dô beide,
sam ûf der liehten heide
den küelen tou diu rôse tuot,
durch daz si bleter unde bluot
naz unde viuhte mache.
die minnecliche sache
die knehte gerne sâhen.
si sprâchen unde jâhen:
 <uns solde niht diu erde tragen,
ob ein sô klârez kint erslagen
würde von uns beiden;
wir sulen von im scheiden
unde ez genesen lâzen .>
hie mite si dô mâzen
dem kinde lûterlichen prîs.
si leiten ez ûf dickez rîs
unde in ein grüenez stûdach,
dâ von den tieren im geschach
ze leide keiner slahte dinc:
sus wart der kleine jungelinc
verlâzen in dem walde.
die knehte sniten balde
die zungen ûz dem munde
eim edelen jungen hunde,
der in gevolget haete.
durch ein urkünde staete
brahten si die prîamô,
dâ bî solt er gelouben dô
vür ein gewislich maere,
daz von in beiden waere
daz kindelîn gelegen tôt.
des lônd er in mit golde rôt,
wan er gap in rîlichen solt
unde was in beiden iemer holt.
Er wânde ân allen widerstrît,
daz kint daz waere bî der zît
von ir henden tôt gelegen.
dô lac der niweborne degen
dort in dem walde aleine.
unde dô der knabe kleine
wart irre sîner ammen,
seht, dô begunde enpflammen
sîn herze ûf jâmerunge.
daz edel unde daz junge
wunneclîche süeze kint
daz weinte lûte ân underbint:
wan im gebrast der lîpnar.
nû wolte got sîn nemen war
mit sîner reinen huote,
des liez er im ze guote
dar komen eine hinden;
an der begund er vinden
zehant die lîpnarunge sîn.
si stuont über daz kindelîn
des tages iemer drîstunt,
unde hienc ir brust vür sînen munt,
die souc der junge süeze knabe
unde hete sîne genist dar abe
unde den lebetagen sîn.
nû daz erwelte knebelîn
alsus lac in dem wilden hage,
unde sîn diu hinde eht alle tage
nam mit hôhem vlîze war,
dô was ein hirte komen dar
in den walt mit sînem vihe,
der hôrte, des ich mich versihe,
daz kindelîn dô weinen.
des îlt er nâch der kleinen
jaemerlichen stimme lût
über gras unde über krût
unde kam reht in den selben hac,
dar inne ûf grüenem rîse lac
daz kint von hôher art geborn.
nû was sîn lîp als ûz erkorn
unde alsô rehte wunneclich,
daz der hirte vröute sich
durch sîn vil klârez bilde:
er truoc ez von der wilde
unde ûz dem wüesten walde
ze sînem hûse balde,
dar inne er sîn vil schône pflac.
des hirten wîp dô kindes lac;
daz kam ze heile dirre vruht.
diu vrouwe leite durch ir zuht
unde durch sînen klâren schîn
an ir brust daz knebelîn,
unde zôch ez minneclichen dran.
ein ander ammen si gewan,
der si bevalch ir selbes kint.
ir trûren wart vil gar ein wint
durch den hochgebornen knaben:
si wolte in verre lieber haben
danne ir kint, daz si gebar.
si nam sîn vlîzeclîche war
mit süezer handelunge,
sô lânge biz der junge
wart ein wol gewahsen kneht.
got leite ûf in der gnâden reht
unde alsô volleclîche tugent,
daz edel knabe in sîner jugent
nie wart sô zühtic, noch sô wîs;
er bluote sam ein rôsenrîs
in manicvalter güete.
sîn herze unde sîn gemüete.
stuonden ûf gerihte starc,
daz er vil selten ie verbarc,
swâ man'z' bewaeren solde.
der süeze waenen wolte
vür ein gewislich maere,
daz der hirte waere
ân allen schimpf der vater sîn;
ouch tete er im die triwe schîn,
daz er ûf in solde hân
billîche vaterlichen wân.
Er zôch in schône unde alsô wol,
als ein kint sîn vater sol
durch wâre schulde ziehen.
er kunde schande vliehen
unde alle untugende von im jagen.
nû kam vil schiere zuo den tagen
der jungelinc schoen unde stolz,
daz er daz vihe treip ze holz
unde ûf der grüenen heide velt.
ez wuohs vil rîcher tugende gelt
ûf sînes herzen acker.
er was rösch unde wacker
ûf allen hövelichen schimpf.
schoen unde guot was sîn gelimpf
unde alliu diu gebaerde sîn.
swenn er unde ander hirtelîn,
diu sîne gesellen wâren,
ir spils begunden vâren,
sô tete er ie daz beste
unde was sô tugentveste,
daz man in lopte denne.
si wâren eteswenne
mit strîte sament gemellich,
alsô daz si dô teilten sich
unde machten krieges parte:
jô was er ein griezwarte
unde ein guot rihter under in.
wan swer den sic dô vuorte hin,
dem sazte er ûf sîn houbet
ein schapel wol geloubet,
dâ mite er in dô krônte
unde im der tugende lônte,
daz er sô vrumeclichen streit
unreht daz vlôch er unde meit
unde allen wandelbaeren sin.
swâ noch der apfel walzet hin,
er draejet nâch dem stamme sîn:
daz wart bewaeret unde schîn
an dem juncherren adellich.
swie vaste er dô gesellet sich
zuo den gebûren haete,
sô was er doch vil staete
an allen hövelichen siten.
sô vremde pfarren dicke striten
mit den sînen von geschiht,
son liez er sîn engelten niht,
daz si dâ vremde wâren.
er wolte rehtes vâren
unde tete in guot gerihte kunt.
swaz dâ gesigte bî der stunt:
ez waere ein ohse, ez waere ein wider,
daz reht enleit er dô niht nider,
wan er im eine krône
sazt ûf sîn houbet schône.
Er was an rehte vollebrâht.
der arme von im wart bedâht
rehte als der vil rîche.
in beiden er gelîche
rihte nâch ir schulden.
daz herze sîn verdulden
wolt in dem walde keinen zorn.
sîn lîp von hôher art geborn
mit gerihte dâ geschuof,
daz er gewan des lobes ruof
unde den werdeclichen prîs,
daz er geheizen pârîs
wart durch sîn gelîchez reht.
 <pâr> unde < gelîch> sint ebensleht
unde ist an in kein underbint,
wan daz si mit den worten sint
gesundert unde gescheiden.
ein sin lît an in beiden
unde ein bezeichenunge.
darumbe daz der junge
gelîche rihten wolte,
als er von rehte solde,
dô wart er pârîs dô genant
unde alsô rehte wîte erkant,
daz er ûf allen velden
unde in den wilden welden
wart der jungen hirten voget:
die kâmen alle z'im' gezoget,
sô si krieges heten iht,
durch daz vor sîner angesiht
ir strît würd aller hin geleit.
er hete die bescheidenheit,
daz er nie keinen valsch geriet
unde allez dinc ze rehte schiet,
daz verlâzen wart an in.
er leite ûf êren sînen sin
unde ûf edellîchiu dinc.
er was der schoenste jungelinc,
der ûf der erde ie wart geborn.
sîn dinc was allez ûz erkorn
an lîbe unde an gebâre.
an antlitz unde an hâre
was er liutsaelic unde stolz.
swenn er daz vihe treip ze holz
unde ûf die grüenen heide,
sô kunde er sîn mit weide
nâch dem wunsche nemen war.
nû der juncherre wunnevar
bî dem hirten sus beleip
unde sîne zît alsô vertreip,
daz man im hôher tugende jach,
dô treip er dicke in einen bach
daz vihe trenken in dem wage,
der vlôz in einem schoenen hage
vür eine wilde klûse.
dar inne was mit hûse
gesezzen ein götinne,
diu leben unde sinne
gar ûf pârîsen kêrte.
sîn minne si versêrte,
des wart ir herzen dicke wê.
geheizen was egenoê
diu selbe veine wilde.
ez wart nie wîplich bilde
sô schoene unde alsô rehte vîn,
sô diu gotinne kunde sîn
mit lîbe unde mit gebaerde.
vil grôz wart ir beswaerde
nâch pârîse z'aller' stunt.
ouch wart von ir sîn herze wunt
unde allez sîn gemüete.
si twanc gemeine güete
ûf der gelîchen minne solt:
si wurden beide ein ander holt
vil schiere ân allen valschen mein,
wan si begunden under ein
ir muot verstricken unde ir lîp.
er wart ir man, si wart sîn wîp;
si wart im trût, er wart ir liep.
Parîs, der hübsche minnediep,
unde diu schoene egenoê,
die truogen tougen âne wê
mit herzen unde mit sinne
z'ein' ander staete minne.
Si kunden wol ir vröude heln.
sô pârîs mohte sich versteln
ze sînes herzen künegîn
von der geselleschefte sîn,
sô wart im inneclichen wol.
ir beider muot was vröuden vol
unde wart ir leit verborgen,
wan daz diu schoene sorgen
begunde sêre z'aller' stunt,
daz im ander minne kunt
würd eteswenne von geschiht.
ob si der vorhte haete niht
gehabet in ir herzen,
sô waere sunder smerzen
gewesen al ir wunne ganz.
wan dô sîn varwe schein sô glânz
unde er sô tugentrîche was,
dô nam dick an sich unde las
vil sorgen ir getriwer lîp.
si vorhte, daz ein ander wîp
in schiede von ir minne.
diz lac ir allez inne
unde was ir meistez ungemach,
dâ vons z'einer' stunde sprach
erbermeclichen wider in:
 <ach herzefriunt, wie sêre ich bin
betrüebet alle stunde!
mîn herze ist gar ze grunde
beswaeret, süezer jungelinc,
durch daz vil angestbaere dinc,
daz ich des grôze vorhte hân,
daz mir schade an dir getân
von vremder minne werde.
ich sorge des ûf erde,
daz von mir dînen werden lîp
scheide lîhte ein ander wîp
unde mîner minne dich entwene,
sô daz dîn herze nâch ir sene
unde mîn vergezzen müeze .>
 <nein, vrouwe,> sprach der süeze,
 <die sorge maht du lâzen.
du solt dich leides mâzen
unde âne vorhte wesen vrô!>
sus gienc er z'einem' boume dô,
der nâhe bî dem wazzer stuont,
ir tuonde, als die getriwen tuont,
die liep von herzeleiden
mit trôste wellen scheiden
unde ûz ir sorge enbinden.
tief an des boumes rinden
begund er schoene buochstaben
mit sînem mezzerlîne graben.
die sprâchen sus ze tiute:
 <man sol daz wizzen hiute
unde êweclichen iemer mê,
sô pârîs unde egenoê
von ir minne scheident
unde beide ein ander leident,
sô muoz diz wazzer wunneclich
ze berge vliezen hinder sich
unde widersinnes riuschen .>
sus wolt er âne tiuschen
machen si dô sicherhaft,
daz si mit ganzer liebe kraft
versigelt im ze herzen was.
unde dô si disiu wort gelas,
dô wart diu wilde veine
der vorhte blôz unde eine,
daz er iht von ir schiede sich.
nû der juncherre wunneclich
sus tougenlicher minne pflac
unde ofte bûte disen hac
beswaerde unde aller sorgen vrî,
dô wart ein hôchgezît dâ bî
geboten in dem lânde,
dâ wunne maneger hande
von küneclicher rîcheit
gesehen wart unde ûf geleit.
Her jûpiter, der hübsche got,
der under sîn vil starc gebot
getwungen hete manic lânt
unde der ze sînem dienste bant
man unde wîp mit hôher kraft,
der luot ûf eine wirtschaft
vil gotinn unde göte wert.
wan er hete des gegert,
daz er die klâren swester sîn,
diu lûter was unde alsô vîn,
wolt einem man ze wîbe geben.
des liez er dô mit wunne leben
vil manegen werden hôhen lîp.
wan ez enwart nie schoener wîp
gesehen stille unde über lût,
denn ouch diu keiserlîchiu brût
an lîbe unde an gebaerde was.
si zôch des mâles unde las
an sich vil maneges herzen muot.
si was bescheiden unde guot,
liutsaelic, edel unde klâr.
ir lîp, ir güete unde ir gebâr
rîlichen wâren vollebrâht.
der wunsch der hete si bedâht
mit vlîze gar, des sît gewis.
si was geheizen thêtis,
unde lac an ir sô grôz gewalt,
daz alliu wazzer manicvalt
ir hende wâren undertân.
si muosten vliezen unde gân,
als in von ir geboten wart.
si erkande wol ir aller art
unde schein gewaltic drinne.
si was ein mergötinne
unde ein erweltiu veine.
diu selbe maget reine
wart ze wîbe dô benant
des küneges sun ûz kriechenlânt,
der was geheizen pêleus.
dâ von her jûpiter alsus
zuo dirre hôchgezîte spil
luot gotinn unde göte vil.
Der kam dâ hin ein michel schar.
vil manic lîp nâch wunsche gar
gezieret was dar under.
nû möhte iuch nemen wunder,
waz göte waeren bî der zît?
si wâren liute, als ir nû sît,
wan daz ir krefteclich gewalt
was michel unde manicvalt
von kriutern unde von steinen.
ir nützen unde ir reinen
art si wol erkanden
unde tâten in den lânden
von ir tugende krefte
unde mit ir meisterschefte
sô manic wunder wilde,
daz man dâ von ir bilde
müeste an beten iemer sît.
ouch lebten gnuoge bî der zît,
die zouberaere wâren
unde wunder in den jâren
mit gougelwîse worhten.
die wurden ouch mit vorhten
vür göte dâ geschrîet an.
unde ob ein sinnerîche man
schoen unde niwe liste vant,
der wart ouch bî der zît erkant
vür einen got der selben kunst,
unde truogen im die liute gunst
durch daz meisterlîche dinc,
daz alsô niwer vünde ursprinc
von êrst ûz sînem herzen vlôz.
man bôt in allen wirde grôz,
die dirre dinge pflâgen.
si wonten unde lâgen
ûf bergen unde in klûsen
unde wolten gerne hûsen
ze walde ûf wilden riuten,
durch daz si vor den liuten
einvaltic unde kiusche
verhaelen ir getiusche,
dâ mite si die welt betrügen
unde an sich tumbe tôren zügen,
die si vür gote erkanden
unde in ir opfer sanden
mit vorhten unde ir prîsant.
in diente guot, liut unde lânt,
daz kunden si gemachen
mit künstebaeren sachen
unde mit ir hôhen meisterschaft.
stein unde guoter würze kraft,
dies'' in der wilde vunden,
die schuofen z'allen' stunden
an in sô wunderlîchiu werc,
daz manic walt unde manic berc
nâch ir helfe ersuochet wart.
si wâren gar von rîcher art
unde viel si wunder guotes an.
doch was ir aller houbetman
her jûpiter, als ich ez las.
wan er sô künsterîche was,
daz er mit zouberlicher maht
ir aller wîsheit übervaht.
Der selbe got, her jûpiter,
zuo dirre hôchgezîte her
hete ûz wüesten welden
unde von den wilden velden
vil der genôze sîn besant.
ir würde gnuoc von mir genant,
die zuo dem hove kâmen,
wan daz ich gerne râmen
gelimpfes unde vuoge wil:
der rede würde ein teil ze vil,
solt ich ir iegeliche zeln.
ich wil die besten ûz in weln
unde ir namen künden.
swer under in an vünden
unde an kunst was vollebrâht,
des wirt besunder hie gedâht,
wan ich entsliuze sîniu dinc.
her jûpiter, ein ursprinc
aller stolzen hübescheit,
der hete sînen hof geleit
ûf eine wisen liehtgevar:
dâ von was er der êrste dar
zuo dem erwelten brüele.
die tische unde daz gestüele
het er gezieret unde bereit
nâch küneclicher rîcheit;
wan dâ was michel volle.
dar nâch kam her apolle
ze hove in einer kurzen vrist,
der aller arzenîe list
von êrst in sînem herzen vant.
sîn apotêke was besant
mit im ûf den grüenen plân,
dâ sach man bühsen inne stân
mit latwerjen ûz erkorn,
der man ungerne haete enborn
zuo dirre hôchgezîte.
her mars, der aller strîte
mit sîner meisterschefte pflac,
der kam ouch ûf des hoves tac
gewâpent mit den sînen.
er wolte gerne schînen
in stahelringen spiegelvar,
ob ieman in der hoveschar
unfuoge reizen wolte,
daz er daz weren solde
mit kraft unde mit gesmîde.
ein got der hiez cupîde
unde was der minne schütze:
der wart dem hove unnütze,
wan er kam dâ hin durch bîl
unde vuorte bogen unde pfîl,
dâ mite er manegen sêrte,
als in diu minne lêrte
unde ir gewalteclich gebot.
Mercurius der werde got,
der alle zungen wol vernam,
der vuor mit êren unde kam
zuo dirre hôchgezîte.
er was erkennet wîte,
wan er was aller göte bote
unde seite eim iegelichen gote,
swaz boteschefte in âne gienc.
ein bühse an sînem gürtel hienc
mit brieven unde mit maeren.
man sach den helfebaeren
dâ gerne bî der stunde,
durch daz von sînem munde
vlôz aller hande sprâche.
des wînes got, her bâche,
der von êrst erdâhte most,
der kam dâ hin mit rîcher kost,
wan er vil manic vuoder
durch trinken unde durch luoder
brâhte dar ze stiure.
den hof durch âventiure
wolt er mit wîne blüemen sus
ein got hiez eminêus,
der aller briuteloufte wielt,
der kam ouch dar, wan der behielt
sîn stat vil wol dâ under in.
daz heiltuom daz brâht er dâ hin,
dâ man den briutelouft ûf swuor.
ze dirre hôchgezîte vuor
ein got, der hiez neptûne
unde erkande wol die lûne
der wazzer unde der wilden mer,
dâ von muost er des hoves her
mit schiffen leiten über sê.
der hôhen göte sol ich mê
niht lâzen iuch erkennen.
der veinen wil ich nennen
unde der götinnen ouch ein teil,
der manegiu vroelich unde geil
an disen hof kêrt unde zôch.
die götinn aller berge hôch,
Orêades genennet,
schoen unde rîch erkennet
zer hôchgezît sich huoben.
si suochten unde gruoben
gesunde würze reine
unde ûz erwelt gesteine:
der zweiger brâhten si dô vil
zuo der hôchgezîte spil.
Diz was ir beste prîsant dô.
des wirtes wîp, vrô jûnô,
diu schatzes unde guotes wielt
unde allen rîchen hort behielt,
diu kam dâ hin gezieret wol.
von silber unde von golde vol
brâhte si dar manegen schrîn.
si wolte ir aller vrouwe sîn
wan si was dâ wirtinne.
der boume küneginne,
die dryades noch sint genant,
die wâren ouch dâ hin besant
unde heten brâht vil manic rîs,
daz mit bluote in alle wîs
gezieret was vil schône
unde mit der vogele dône
besungen wart rîlîche.
Pallas, diu künsterîche,
ein götinn aller wîsheit,
ze hove wol gezieret reit
mit kostbaerlichen tuochen.
von hôher liste buochen
brâhtes'' eine bürde,
dar an bewaeret würde
ir witze unde ir bescheidenheit.
Cêres, ein vrouwe vil gemeit,
der tugent aller saete pflac,
diu vuorte dâ vil manegen sac
mit korne ûf einem soume.
Vênus, diu mit ir zoume
die minne kêret, war si wil,
diu kam zer hôchgezîte spil
schôn unde werdeclichen ouch.
ein viurîn vackel âne rouch
schein ûz ir wunneclichen hant.
die vrouwen nâjades genant,
die der vontânen wielten,
ze hove ir stat behielten
mit vröudebernder wunne.
dâ klânc vil manic brunne
gar lûterlîche ûz ir gewalt,
der mit sîme vluzze kalt
vröut ôren unde sinne.
der bluomen küneginne
geheizen amadryades
ze hove wielten eteswes,
daz den ougen nütze was.
geströuwet hetens'' ûf daz gras
rôsen, vîol unde klê.
Thêtis, ein vrouwe von dem sê,
diu der wazzer hete gewalt
unde zuo den êren was gezalt,
daz si dâ solde werden brût,
diu lie durch bluomen unde durch krût
dâ vliezen einen klâren bach,
der schuof den gesten rîch gemach
ûf dem erwelten plâne.
ein götin hiez dyâne
unde pflac der jegerîe,
diu kam zuo der plânîe
mit netzen unde mit stricken
unde hiez ouch mit ir schricken
hirze, rêher unde swîn.
hie sol der zal ein ende sîn
von den götinnen über al.
wer möhte ir namen bî der zal
ze rechenunge bringen,
die zuo dem hove dringen
begunden unde kêren!
diu hôchgezît mit êren
geblüemet schône wart alsus.
dar kam der künec prîamus
von troye unde zwêne sîner süne,
die sâzen ûf der tugende büne
schôn unde werdeclîche enbor:
der eine der hiez hector
unde elenus der ander;
ir swester hiez cassander
unde was vil hübisch unde wîs:
sô wonte ir bruoder pârîs
dennoch in dem gevilde.
diz maere in beiden wilde
was unde ir vater prîamô.
si wisten umb in kleine dô,
wan si des heten wol gesworn,
daz der jungelinc verlorn
in dem walde waere:
dô was der hovebaere
beliben harte wol gesunt.
sîn vater hete bî der stunt
gezoges vil an sich genomen
unde was zer hôchgezîte komen
nâch küneclichen êren.
den hof begunde er mêren
werdeclichen ûf dem grase,
dâ beide bluomen unde wase
zierten anger unde velt.
vil manic keiserlich gezelt
was geslagen ûf den klê.
man dorfte weder sît noch ê
deheinen plân beschouwen,
den rîter unde vrouwen
sô kostbaerlîche zierten.
ouch spilten unde smierten
rôsen, vîol unde bluot
in maneges edelen herzen muot
durch der ougen bürgetor.
in den luft vil hôhe enbor
klânc vil manic stimme lût.
bluomen, gras, loup unde krût
dâ stuonden wol geverwet
unde heten sich gegerwet
in liehten wunneclichen schîn.
diu wilden kleinen vögellîn
diu sungen ûf den esten
den hovelichen gesten
sô rîlîch in ir ôre,
daz in der himele kôre
möht ir gedoene erclungen sîn.
ouch was daz weter alsô vîn
unde alsô glânz diu sunne,
daz von ir michel wunne
sich huop ûf der plânîe.
die boume unde ir vlôrîe
die bâren scharten unde luft.
ir bleter unde ir blüete kluft
ze vröuden heten sich gestalt.
ein vôrest unde ein grüener walt
nâch an den anger stiezen,
dar ûz sach man dâ vliezen
bech unde manic brünnelîn,
daz mit dem süezen vluzze sîn
die wisen kunde erfiuhten.
man sach dâ verre liuhten
golt, silber unde gesteine,
daz manic wilde veine
truoc an ir liehten waete.
dâ was vil grôz geraete
von tranke unde ouch von spîse;
dâ sungen süeze wîse
beidiu vrouwen unde man;
dâ gleiz vil manic vürspan
unde manic edel schapellîn,
dâ bôt durchliuhteclichen schîn
diu gimme unde daz gesmîde:
der purper unde diu sîde
ir glânz dar under wâben;
dar zuo die bluomen gâben
unde diu sunne liehten glast.
deheiner wunne dâ gebrast,
der man ze hôchgezîte gert.
die geste rîlich unde wert
die wâren hübisch unde geil
unde heten hôher vröuden teil,
die man zer welte haben sol:
in allen was von herzen wol.
In dirre wunne schalle
wâren die götinn alle
gesezzen ûf gestüele,
dâ vrische boume küele
in bâren schaten unde luft.
durch ruomes unde durch schalles guft
gezieret wâren si nâch lobe.
in allen wirdeclichen obe
sâzen drî götinne,
die leben unde sinne
mit tugende kunden gesten.
si wâren dâ die besten
vor der plânîe vorste.
kein vrouwe sich getorste
mit schoene z'in' gemâzen;
dâ von si z'obrest' sâzen
schôn unde gewalteclîche dô.
daz eine was vrô jûnô,
diu rîcheit unde guotes pflac.
an ir sô ganziu wirde lac,
daz si gestalt nâch wunsche was.
daz ander was vrô pallas,
ein götinn aller wîsheit,
diu saz rîlîche dâ bekleit
unde gap durchliuhteclichen schîn.
Vênus, der minne künegîn,
diu beidiu schoene unde edel schein,
diu was diu dritte nâch den zwein,
unde saz gezieret schône.
von golde ein rîlich krône
ir iegelicher houbet hie
vil werdeclichen umbevie
unde was dar ûf gesetzet.
ir lîp was niht geletzet
mit swacher missewende.
der wunsch mit sîner hende
vor wandel hete si getwagen.
si kunden laster in ir tagen
unde allen valsch vermîden.
von liehter ziclâtsîden
ir kleider stuonden wol geweben,
unde wâren lîsten unde reben
von golde rôt gedrungen drîn,
dar ûz durchliuhteclichen schîn
erwelte margarîten
in bâren zuo den zîten
Die selben götinn alle drî
schoen unde missewende vrî
wâren sô liutsaelic gar
unde alsô rehte wunnevar
an lîbe unde an gezierde grôz,
daz manic lûter ouge entslôz
ûf der hôchgezîte sich,
daz die götinne keiserlich
ze wunder âne blicte.
ir drîer klârheit schicte,
daz maneger dâ begunde jehen:
 <ach got, wan solt ich iemer sehen
unde êweclichen schouwen
dis ûz erwelten vrouwen,
der leben ist sô vollekomen!>
sus hete ir minne an sich genomen
vil ougen unde herzen.
si bâren jâmersmerzen
den göten unde der künege schar,
die zuo dem hove kâmen dar,
durch daz si dâ beliben vrô.
nû pallas unde jûnô
sâzen dâ gezieret sus
unde diu götinne vênus
in beiden saz vil nâhe bî,
seht, dô wurdens'' alle drî
gereizet balde ûf einen strît.
ûf einem blânken pferde sît
geriten kam ein vrouwe stolz,
die sach man nider vür daz holz
ûf die plânîe erbeizen.
Discordiâ geheizen
was daz wol getâne wîp;
mit rîcher waete was ir lîp
gezieret unde bevangen;
doch hete si begangen
vil dicke wandel unde mein.
si kunde werren under ein
mit hazze werde liute.
 <discordiâ> ze tiute
ein missehellung ist genant,
dâ von der name wol bewant
was an ir lîbe schoene,
der nîdic unde hoene
bî wunneclichem bilde was.
swer an sich hôhe wirde las,
dem wart gevaere si zehant.
ir haz den hete si gewant
vil dicke ûf werde hoveschar,
die si mit kriege sô verwar,
daz si ze strîte kâmen.
si kunde ir scheidelsâmen
wol under vriunde saejen,
darumbe daz si maejen
begunde schaden unde verlust.
mit sô getâner âkust
hetes'' al ir zît vertân.
si was erbeizet ûf den plân,
durch daz si vröude swachte
unde einen kriec dâ machte,
von dem sich hüebe ein michel strît.
daz si ze sîner hôchgezît
her jûpiter der staete
geladen niht enhaete,
dâ von leit si den smerzen,
daz trûren in ir herzen
lac unde zornes galle.
er luot die götinn alle
unde hete si versmâhet gar.
des kam si von ir selben dar
mit zorneclichen riwen.
si wolte kriege briwen
unde alsô bitterlîche nôt,
daz maneger sît gelaege tôt.
Nû merkent, wie si'z' âne vienc.
bekleidet si nâch wunsche gienc
in daz gestüele tougen,
sô daz mit sînen ougen
nieman gesehen möhte ir lîp.
Discordîa, daz übel wîp,
truoc an ir hende ein vingerlîn,
daz kunde ir antlitz unde ir schîn
verdecken wol mit sîner maht.
von sîner krefte alsô verdaht
wart ir menschlich bilde,
daz ir vigûre wilde
wart in allen ûf dem plân.
diz wunder hete an ir getân
der edel unde der vremde stein,
der von dem vingerlîne schein
unde ûz im schône lûhte.
deheinen man bedûhte,
daz er die vrouwen saehe,
diu mit gezierde waehe
gienc vor in allen unde stuont.
si tete, als alle die noch tuont,
die strîte wellent stiften,
unde wolte dâ vergiften
den vröudenrîchen hoveschal.
die liute mohtes'' über al
wol geschouwen unde spehen,
unde kunde nieman si gesehen
noch gehoeren ûf dem plân.
si liez ir ougen umbe gân
in der wunneclichen schar
unde nam des vlîzeclichen war,
wâ si die besten saehe,
durch daz in dâ geschaehe
von ir schulden ungemach.
ze jungest si dâ sitzen sach
die werden götinn alle drî,
die wandels unde meines vrî
durch guften unde durch schallen
dô sâzen ob in allen,
als ich dâ vornen hân gezelt.
nû si die vrouwen ûz erwelt
gesach sô rehte wunneclich,
seht, dô gedâhte wider sich
Discordîa, diu hoene:
 <sît dise vrouwen schoene
die besten hie ze hove sint,
sô muoz ich hiute ein underbint
an ir holtschefte machen.
ir liep mit leiden sachen
wil ich besunder scheiden.
ist, daz ich in geleiden
kan ir vriuntschaft iemer,
son mac dem wirte niemer
geschehen groezer ungemach.
sît daz ich alsô rehte swach
in sînem herzen liuhte
unde in sô boese diuhte,
daz er mich her niht enluot;
sô wil ich sînen vrîen muot
mit herzeleide binden.
geschaffe ich, daz erwinden
muoz diu vröude manicvalt,
zuo der vil manic vürste balt
gestrîchen ist von lânde her,
sô wirt mîn vriunt, her jûpiter,
an êren unde an wirde kranc,
wan in kein laster nie getwanc,
daz im sô nâhe waege.
zwâr ich ensol niht traege
ze sînem ungefüere sîn,
wan ich geschicke an disen drîn
vrouwen schoene unde ûz erkorn,
daz under in kriec unde zorn
vil schiere sich erhaben hât.
ich wirfe mîne scheidelsât
enzwischen si geswinde,
dâ von daz ingesinde
z'ein' ander wirt verworren.
an hôher wunne dorren
der hof von mîner schulde muoz.
ich tuon im aller vröude buoz,
biz ich gerîche an im den schaden,
daz ich dâ her niht wart geladen .>
Mit den gedenken unde alsô
gienc si dort hin, dâ jûnô
mit iren zwein gespilen saz.
si wolte kriec, nît unde haz
dâ saejen under dise drî.
vür die götinne wandels vrî
verborgenlichen si dô schreit
unde in sô lîser tougenheit,
daz man ir bildes niht enphant.
enmitten under si zehant
warfs'' einen apfel schoene,
den ich mit lobe kroene
vür alle werden epfel noch,
unde was er von zwein stücken doch
z'ein' ander wol geloetet.
ûz golde lieht geroetet
sîn halbez teil gesmidet was;
daz ander stücke, als ich ez las,
schein durchslagen silberwîz.
an im lac hôher künste vlîz
von meisterlicher kûre.
ein wunderlich mixtûre
ûz dem rîlichen apfel schein.
diu was verworren under ein
von aller hande glaste
sô sêre unde alsô vaste,
daz keiner liehten varwe schîn
dâ volleclîche möhte sîn;
unde was ir aller teil doch dâ.
wîz, brûn, rôt, gel, grüen unde blâ
diu wurden elliu dâ geborn
unde heten alliu doch verlorn
dâ ganzen unde vollen glânz,
sô daz ir keines was dô ganz
noch in volleclicher kür.
ir schîn was wider unde vür
zerdraejet unde zersprenget
unde alsô gar vermenget
mit wilder temperunge,
daz manic wandelunge
dâ vremdeclichen lûhte
unde iegelichen dûhte
sô maezlich unde sô kleine,
als ir dâ vil nâch keine
solde schînen unde wesen.
sô man den apfel ûz erlesen
hielt nâhe zuo den ougen,
sô wart dâ sunder lougen
diu mixtûre an im erkant;
unde sô der apfel wart gewant
iht verre hin von der gesiht,
sô enkôs dâ nieman anders niht
wan silbers unde goldes.
rîlicher künste soldes
ein wunder was ûf in geleit:
ein lîste wol eins vingers breit
enmitten umb den apfel was,
diu schein noch grüener, denne ein gras,
von smâragdînen steinen
unde was ûz harte kleinen
stücken gar gefüeget wol.
vil ûz erwelter schrifte vol
schein der selbe grüene strich,
wan die buochstaben kostbaerlich
beschouwen sich dâ liezen.
von glânzen mergriezen,
die niht reiner mohten sîn,
wâren si gevelzet drîn
unde lûhten wunneclichen dâ;
si glizzen rôt, gel unde blâ
verr ûz der lîsten grasevar.
diu schrift von hôher koste gar
diu sprach alsus ze tiute:
 <swelch vrouwe sî noch hiute
diu schoenste ûf disem veste,
sô daz an ir kein breste,
noch kein wandel werde schîn,
der eigen sol der apfel sîn,
noch anders keines wîbes.
ir muotes unde ir lîbes
muoz si wesen ûz erwelt
unde vür die besten sîn gezelt,
diu von der hôchgezîte spil
mit ir den apfel vüeren wil .>
Diu rede unde dise buochstaben
wâren mit gesteine ergraben
ûf des apfels umbekreiz,
der von smâragden grüene gleiz
unde alsô wol geschriben was,
daz man dar an kôs unde las,
wes der apfel solde wesen.
in swelher zungen man daz lesen
wolte bî der selben zît,
diu wart ân allen widerstrît
unde in vil kurzen stunden
an den buochstaben vunden,
die man dâ stân gelîmet sach.
von hôher künste diz geschach,
daz sich diu schrift verkêrte
unde iegelichen lêrte
dâ vinden sîne sprâche.
durch üppeclîche râche
wart der apfel wandels vrî
gevellet under dise drî
gotinne, der ich hân gedâht.
gefüeret het in unde brâht
Discordiâ zer hôchgezît,
durch daz si kriec, haz unde nît
mit im dâ muoste briwen.
si wolte ir art erniwen
unde ir alten werresite,
dâ si noch leider ofte mite
verwirret gnuoge liute.
ir sâme wirt noch hiute
geworfen under manegen lîp.
si vüeget, daz man unde wîp
vil ofte kriegent umbe niht.
owê, daz des sô vil geschiht,
daz missehelle machet
unde vröude unde êre swachet
ze höven unde ouch anderswâ!
nû si verlie den apfel dâ
gevallen unde gerîsen,
dô kêrte si mit lîsen
triten ûf ir strâze hin
unde lie belîben under in
daz kleinoet ûzer mâze vîn.
des wart dô von in allen drîn
ein zeppel unde ein kriec derhaben.
dô man gesach die buochstaben
unde dô man het an in gelesen,
daz der apfel solde wesen
der schoensten ûf der hôchgezît,
dô wolte ir iegelîchiu sît
sich dâ nider tücken
unde mit der hende ûf zücken
den apfel schoene unde ûz erwelt,
darumbe daz si dâ gezelt
zer besten ûf der erden
möht ob in allen werden.
Der apfel wunneclich gestalt
von meisterschefte manicvalt
mit zouber sô gelüppet was,
swer die schrift gar überlas,
diu von im schône lûhte,
daz den bî namen dûhte,
daz er sô wunnebaere
unde sô gewaltic waere,
daz niender lepte sîn genôz.
des wart ein missehelle grôz
vernomen under disen drîn.
si drî gelîche wolten sîn
die schoensten ob in allen.
dô vür si was gevallen
der apfel unde er wart gelesen,
dô wânde ir iegelîchiu wesen
diu beste zuo der hôchgezît.
mit worten huobens'' einen strît
umb den apfel schiere dô.
des wirtes wîp, vrô jûnô,
vie den kriec zem êrsten an,
dâ si doch lützel an gewan,
wand ir ze jungest misselânc.
diu werde nâch dem apfel ranc
unde haete in gerne an sich genomen,
darumbe daz si vollekomen
an rîcheit unde an horde was.
dô streit dâ wider pallas
mit worten unde mit sinne.
durch daz si meisterinne
was aller hôhen wîsheit,
sô vaht si, weizgot, unde streit
umb den apfel ouch zehant.
ir herze was ûf in gewant
unde ir lîbes zuoversiht.
iedoch geschach ir wille niht
an dem prîsande wol getân,
wand in ouch vênus wolte hân,
durch daz si der minne wielt
unde in ir herze nâhe vielt
rein unde hôhe trûtschaft.
si wurden sêre kriechaft
umb den apfel under in.
dar unde dan, her unde hin
der strît mit rede wart geleit.
ir aller hoehsten werdekeit
warf ir iegelîchiu vür,
darumbe daz si niht verlür
den prîs dâ bî den stunden.
kein rihter wart dô vunden,
der si dô schiede nâch ir ger.
nû hôrte ir rede her jûpiter,
wan er saz in nâhe bî.
dâ von sô bâtens'' alle drî
den hübschen unde den werden got,
daz er si durch sîn hôch gebot
geruochte ûz kriege wîsen,
sô daz er eine prîsen
ûz in drîn begünde,
diu daz verschulden künde,
daz ir der apfel würde.
diz dûhte ein swaere bürde
den got bescheiden unde wîs,
daz ir einiu disen prîs
enphienge dâ besunder
unde die zwô dar under
beliben sînes lobes vrî.
wan die vrouwen alle drî
die wâren im alsô gewant,
daz er deheine dô zehant
wolt under in verkiesen
unde dâ mit rede verliesen
sîn hôchgebornez künne.
er was von adels wünne
in sippe sunder allen mein.
dâ von er wider si dô schein
an triwen deste vester.
Vênus diu was sîn swester
unde vrô pallas sîn tohter,
von dirre sache mohter
beswaeren niht ir zweier lîp,
sô was jûnô sîn selbes wîp
unde dar zuo diu swester sîn:
alsô was er in allen drîn
mit sippeschaft gebunden,
daz er si bî den stunden
getorste niht gescheiden.
den zwein wolt er niht leiden,
ob diu dritte vüerte hin
den schoenen apfel under in.
Doch seite er in ze maere,
ein hübscher knabe waere
dâ bî in einem walde,
der scheiden künde balde,
swaz verlâzen würde an in.
er hete alsô getriwen sin
unde sô bescheidenlichen muot,
daz er durch keiner slahte guot,
noch durch liebe, noch durch leit
zerbraeche sîne wârheit
unde daz liuterlîche reht.
ouch seite er in, der selbe kneht
waere ein hirte unmâzen wîs
unde hieze dâ von pârîs,
daz an im gelîche
der arme unde ouch der rîche
vünden starc gerihte grôz.
diz maere dô mit rede entslôz
her jûpiter den vrouwen.
er sprach, ob si beschouwen
den selben hirten wolten,
dazs'' einen boten solden
nâch im senden in den walt,
durch daz ir kriec sô manicvalt
gescheiden würde rehte
von dem getriwen knehte,
der sich ûf tugende waege
unde ganzer wâre pflaege.
Diz maere in allen drîen geviel
sô wol, daz ir gemüete wiel
nâch dem hirten al zehant.
sus wart pârîs von in besant,
der kûme doch ze hove kam,
wan in des michel wunder nam,
waz er dâ schicken müeste.
hin ûz der wilden wüeste
kêrte er ûf die hôchgezît.
ein kleit daz truoc er bî der zît,
daz im dâ was gebaere.
nû sprechent, ob ez waere
von liehter sîden wol gebriten!
nein, sîn roc der was gesniten
ûz einem groben sacke
unde hienc an sînem nacke
ein grâwer mantel niht ze guot.
von vilze truoc er einen huot
unde zwêne schuohe rinderîn,
die wâren zuo den beinen sîn
mit riemen dâ gebunden.
ouch truoc er bî den stunden
einen kolben in der hant.
als man in bî dem vihe vant,
sus wart er hin ze hove brâht.
des wart vil dicke dâ gedâht,
waz ein hirte wolte dar
vür schoene vrouwen liehtgevar.
Doch wart er wol enphangen.
er kam vür si gegangen
zuo dem gestüele wunneclich,
dâ der kriec erhaben sich
umb den apfel haete.
swie man in kranker waete
den jungelinc dâ saehe,
doch was vîn unde waehe
sîn lîp unde aller sîn gebâr.
als ob er haete guldîn hâr,
sus glizzen sîne löcke reit.
der wunsch der was an in geleit
von aller hande dinge,
daz einem jungelinge
schôn unde saeleclichen stât.
het er getragen rîche wât,
sô waere ein wunder dâ gezelt
von sîner klârheit ûz erwelt
unde von der liehten varwe sîn.
diu gap sô wunnebaeren schîn
ûz sînem swarzen huote,
als ob ein hac dâ bluote
von rôsen rîchen dornen.
den süezen hôchgebornen
die vrouwen alle an sâhen.
si sprâchen unde jâhen,
ez waere ein schedelichez dinc,
daz ein sô glânzer jungelinc
ein hirte solde heizen.
er möhte in allen kreizen
ein künec lîbeshalben sîn.
sus wart durch sînen klâren schîn
Pârîs dâ gerüemet.
mit êren wol geblüemet
wart von schoenen wîben er.
des hoves wirt, her jûpiter,
enphienc in harte schône.
ze wirde sîner krône
vuort er in bî den zîten
unde sazte an sîner sîten
den süezen unde den klâren,
der kunde alsô gebâren,
daz man im lobes muoste jehen.
unde dô der hof begunde sehen
unde al sîn massenîe,
daz dirre wandels vrîe
wart schône enphangen mit genuht
unde daz im keiserlîche zuht
her jûpiter mit rede bôt;
dô wart in allen harte nôt,
daz si gedrungen vür den gast,
dem in der welte nihtes brast,
wan daz er guoter waete,
noch kleider niht enhaete.
Die vürsten unde der künege schar
die kâmen algelîche dar
vür den werden hôhen got.
si dûhte ein wunderlicher spot,
daz im sô nâhe ein hirte saz
unde daz er den sô hôhe maz,
daz er in liez die wirde hân.
von in wart rede vil getân,
waz er ze hove wolte,
unde waz er schicken solde
an dem gestüele wunneclich.
si dâchten alle wider sich:
 <durch waz kam dirre hirte her?>
nû weste wol her jûpiter,
daz si des alle wunder nam;
dâ von er in mit rede bekam
unde gap in sîn antwürte alsô:
 <ir hêrren alle,> sprach er dô,
 <lâzent iuch niht wunder nemen hie,
daz ich sô werdeclîche enphie
Pârîsen, der hie sitzet.
enbrennet unde erhitzet
ist er ûf keiserlîche tugent:
ez wart nie kneht in sîner jugent
sô gar bescheiden, noch sô wîs.
er heizet dâ von pârîs,
daz er gelîche rihtet
unde allez dinc verslihtet
nâch rehte, des man vrâget in.
witz unde künsterîchen sin
hât vrô saelde ûf in gewant;
durch daz hab ich in her gesant,
daz er die vrouwen süeze
von kriege wîsen müeze,
der muot ûf disen apfel stât.
ir iegelîchiu willen hât
zuo der wunneclichen vruht.
nû sol pârîs durch sîne zuht
den strît gescheiden under in.
er heize diesen apfel hin
ir eine ziehen ûz in drîn.
swenne er mit den ôren sîn
verneme ir aller drîer wort
unde iren kriec biz ûf ein ort
gehoere unde an ein ende,
sô gebe mit sîner hende
den apfel einer drunder
unde lâze in der besunder,
diu ze rehte in haben sol.
wirt endelichen unde wol
von im gescheiden dirre strît,
sîn lop wirt michel unde wît
unde muoz ûf al der erden
sîn nam erhoehet werden .>
Pârîse was diu rede leit.
er zôch durch sîne hübescheit
den huot gezogenlichen abe.
der hôchgeborne süeze knabe
stuont ûf mit zühten über lânc
unde leite sîne hende blânc
vür sich dô bî der stunde.
ûz einem wîsen munde
sprach bescheidenlichen er:
 <herr unde got, her jûpiter,
diz waere ein michel ungelimpf
unde müeste sîn der liute schimpf,
daz ir ze hôhen sachen
mich nidern unde mich swachen
kneht hie ziehen wolten.
niht spotten ir mîn solden,
wan ich der jâre bin ein knabe
unde ich der witze niht enhabe,
daz ich gescheiden müge den strît,
der hie ze hove an dirre zît
ist umb den apfel schoene.
daz iuch vrô saelde kroene
vor allen hôhen wirten!
wer gaebe eim armen hirten
alsô bescheidenlichen sin,
daz er den kriec hie leite hin
mit rehten unde mit wâren zügen,
den künege niht gescheiden mügen,
noch vil manic wîser got?
diu rede ist waerlich iwer spot
unde mac wol sîn durch schimpf getân.
möht ich daz ê gewizzen hân,
sô enwaer ich niht bekomen her .>
 <nein, zwâre,> sprach her jûpiter,
 <ich wolte ungerne schimpfen dîn.
bî der vil hôhen saelde mîn
swer ich dir einen tiuren eit,
daz ich durch die gerehtekeit,
der ein wunder an dir lît,
dich hân besant zer hôchgezît,
noch anders durch deheiniu dinc.
du bist ein wîser jungelinc,
daz weiz ich unde erkenne wol.
swaz krieges ieman scheiden sol,
den kanst du wol verslihten
unde sô nâch rehte rihten
den liuten algemeine,
daz man dîn herze reine
sol iemer hôhe prîsen.
wilt du von kriege wîsen
die vrouwen, die des apfels gernt,
sô solt du wizzen, daz si wernt
vil hôhes lobes dînen lîp.
dich êrent drumbe reiniu wîp
unde aller werden göte schar.
wâ nû, ir vrouwen, sprechent dar!
wie swîgent ir sô stille!
ist ez niht iwer wille,
daz er iuch alle drî verneme,
unde der dar under wol gezeme
der apfel unde der prîsant,
daz in diu habe von sîner hant
ân allen kriec unde âne haz?>
 <ja,> sprâchen si, < wir loben daz
gemeine unde algelîche,
daz er den apfel rîche
sül under uns der besten geben,
sô wir gesagen unser leben
unde der hoehsten wirde ein teil.
er sol vernemen durch sîn heil,
waz an uns drîn von êren lige,
unde diu dar under hie gesige,
diu neme den apfel ûz erkorn
von sîner hende ân allen zorn .>
Nû daz der jungelinc gesach,
daz disiu rede niht geschach
in schimpfe, noch in spottes wîs,
dô nam der hübsche pârîs
sich der vrouwen krieges an,
sô daz er drunder obeman
unde ein scheider wolte sîn.
er saz dâ nider zuo den drîn,
die des krieges pflâgen
unde sich mit vlîze wâgen
ûf den erwelten prîsant.
wîslîche sprach er al zehant:
 <ir werden vrouwen alle drî,
sît daz an mich verlâzen sî
der kriec unde ich den scheiden sol,
sô tuont durch iwer tugent wol
unde erfüllent mîne gir!
sag iwer iegelîchiu mir,
waz an si wirde sî geleit.
ir aller beste werdekeit
entslieze si mir âne haz:
sô kan ich, weizgot, deste baz
nâch rehte hie gerihten.
swer kriege sol verslihten,
der muoz die sache wizzen;
darumbe sint geflizzen,
daz iwer iegelich enbar
ir leben unde ir wirde gar,
durch daz ich wizzen müge dâ bî,
wem under iu gemaeze sî
der apfel rîlich unde wert,
des iwer drîer wille gert .>
Pârîs die rede leite vür
den vrouwen rîch von hôher kür,
die si vernâmen gerne.
süez als ein mandelkerne
sîn edel sprâche dûhte;
dâ bî sîn varwe lûhte
glânz unde lieht dar under.
die göte nam des wunder
unde die rîchen künege wert,
daz an den knappen wart gegert
sô rehte hôher dinge
unde man dem jungelinge
der ein kint betalle schein,
getriwe, daz er über ein
bringen möhte ir drîer strît.
er wart durch wunder an der zît
mit liehter ougen blicke
beschouwet dâ vil dicke,
als man die werden schouwen sol.
ouch kunde er iegelichen wol
verrihten sîner vrâge.
si leiten im dô lâge
mit sprüchen unde mit worten,
des gap er z'allen' orten
sô kündeclîche antwürte,
daz man dô balde spürte,
daz er was hübesch unde wîs.
nû der getriwe pârîs
zuo den vrouwen dar gesaz
unde er geredet hete daz,
daz von ir werdekeite
ir iegelîchiu seite,
dô sprach jûnô: < daz sol geschehen!
ich wil zem êrsten besehen,
ob ich den prîs behaben müge.
sît daz geschriben âne trüge
ist an den apfel wol getân,
daz in diu beste müeze hân,
diu komen sî zer hôchgezît;
sô wirt er âne widerstrît
mîn eigen, daz erkenne ich wol.
von schulden ich in haben sol,
wan niender lebet mîn gelîch.
ich bin gewaltic unde rîch,
junc, edel unde tugenthaft.
an guote hân ich wol die kraft
unde alsô ganzer wirde ruom,
daz über allen rîchtuom
stêt mîn krefteclich gebot.
ouch ist der aller hoehster got
mîn bruoder unde mîn âmîs.
dar zuo trag ich sô werden prîs,
daz wîplich krêatiure
nie wart alsô gehiure,
noch sô rehte schoene als ich.
kein vrouwe kriege wider mich,
daz si wunneclicher sî.
mir wont sô rîche saelde bî,
daz mir dienet manic lânt.
ich hân in mîner werden hant
grôzlichen hort unde allen schaz.
dâ von wirt âne widersaz
der apfel endelichen mîn.
er sol mîn eigen iemer sîn,
sît ich an rîchtuom unde an lobe
sweim allen werden vrouwen obe .>
Pallas der rede antwürte bôt.
ûz einem liehten munde rôt
sprach si bescheidenlichen z'ir':
 <der apfel sol billîche mir,
den wil ich âne zwîvel hân.
ze wunsche bin ich wol getân
unde ist grôz êre an mich geleit;
jô walt ich aller wîsheit
unde maneger hôhen künste.
von mîner helfe günste
wirt saelde vil gewunnen.
der siben liste brunnen
den leit ich unde kêre.
von mîner süezen lêre
gewinnet man rîlîche tugent.
mir nîget alter unde jugent
unde êret mich wîp unde man.
swaz man ouch hôher witze kan
ertrahten unde erdenken,
daz muoz ich allez schenken
ûz mîner gnâden vazze,
dâ von du niht enhazze,
ob mir der apfel wol gezeme.
daz ich in hie ze râme neme,
daz lâ dir wol gevallen,
sît daz ich ob den allen,
die zuo der hôchgezît sint komen,
hân witze unde êre an mich genomen .>
Jûnô diu wart des ungemeit,
daz mit ir umb den apfel streit
Pallas, der künste meisterîn.
dâ von des hordes künegîn
sprach ir aber schiere zuo:
 <gespil, die rede vürder tuo,
lâ dînen kriec belîben!
ez lît vor allen wîben
an mir der saelden ursprinc.
mîn schaz erwirbet alliu dinc,
des dîn witze niht entuot.
waz hilfet wîsheit âne guot
unde alliu meisterlîchiu kunst?
rîchtuom hât werder liute gunst
unde ist der êren überhort.
künd einer salomônes wort
unde allen sînen houbetlist,
ob er dâ bî verarmet ist,
er dunket ein unwerder man.
swie lützel aber einer kan,
der guotes wirt gewaltic,
sîn wirde ist manicvaltic
unde êret in man unde wîp.
gebreste künsterîchen lîp
kan wîsen z'ungewinne'.
in armer liute sinne
verdirbet witze unde êre.
man lêre, swaz man lêre,
man künne, swaz man künne:
guot ist ein houbetwünne
wîstuomes unde künste gar.
dâ von du sitelîche var
unde enkriege niht ze vil!
den apfel ich behaben wil;
wan ich mit êren hie gesige,
sît daz ich alles guotes pflige
unde sînen hort besitze.
wie künde mir dîn witze
den apfel wol enphloehen?
mîn name sol sich hoehen,
unde hie geprîset werden
vür elliu wîp ûf erden .>
Pallas der worte niht vertruoc.
si muote sêre unde übel gnuoc,
daz man die wîsheit sô beschalt.
mit rede wart diu wîse balt
ûf die götinne rîch erkant.
 <sich,> sprach si wider si zehant,
 <wie gar dîn kriec ist üppeclich,
du lâ dîn strîten wider mich,
dîn rede hilfet niht ein ei;
wan allez guot ist gar enzwei,
swâ man niht rehter witze enpfliget.
an guote wîser man gesiget
unde ist gewaltic über ez.
kunst hât des guotes winkelmez,
wan si mizzet allen hort.
si muoz beschrôten im sîn ort
unde nâch der mâze rîzen.
swer sich wil guotes vlîzen,
der muoz ouch haben liste,
dâ mite er guot gefriste
unde ez beschirmen künne.
ein man wol guot gewünne,
het er eht sinnerîchen muot;
sô möhte ein man verlieren guot,
der sinne niht enhaete.
schaz unde rîch geraete
bedarf wol guoter witze.
swie kunst vil ofte sitze
rîchtuomes unde gülte vrî,
sô wont ir doch diu saelde bî
unde alsô ganzer wirde lôn,
daz von ir sprîchet salomôn,
wîsheit sî bezzer denne golt.
den apfel du mir lâzen solt!
daz wil ich dir gedingen an.
witz ist ein hort, der niht enkan
geroubet werden, noch verstoln.
kunst mac wol eine wîle doln
an guote bresten unde schaden,
daz aber si mit nôt geladen
sî ze lângen stunden,
des hab ich niht befunden
unde ist mir selten worden schîn.
der wîse mit dem liste sîn
gewinnet wol êr unde guot.
ob er die gülte sîn vertuot,
er kan wol ander gelt bejagen:
sô muoz der tumbe rîche tragen
bresten alsô lânge vrist,
swenn er von guote komen ist
unde er sîn gelt verliuret.
gehoehet unde getiuret
ist edel sin vür allez guot.
swer einem sinnelôsen tuot
rîlichen hort in sîne pflege,
durch daz er sîn hüet alle wege,
der wil sîn guot alsô bewaren,
als ob er einen hieze varen
ân alliu ruoder ûf daz mer
unde in mit schatze sunder wer
dâ lieze in einem kiele sweben.
man sol mir disen apfel geben,
den kan ich wol verschulden.
wîsheit mac übergulden
mit êren alles guotes hort.
daz ertrîch unde der himel dort
mit künsten wurden ûf geleit;
si mahte gotes wîsheit
unde allez, daz in beiden ist.
jô vüeget hôher künste list,
daz von ir wahset rîcher solt.
mit listen wirt gemachet golt,
unde hât daz golt der tugent niht,
noch der krefte in sîner pfliht,
daz liste von im werden.
ze himel unde ûf erden
witz unde reiniu wîsheit
die krône ûf allen êren treit .>
Nû die götinne beide
mit rede ân underscheide
striten hövelîche alsus,
dô sprach diu vrouwe vênus:
 <ir mügent iwer kriegen lâzen,
ich wil den apfel selbe hân,
wan er ist mîn von rehte:
an lîbe unde an geslehte
kan mir kein vrouwe sîn gelîch.
wîstuom unde alle gülte rîch
mac überwinden mîn gewalt.
mich êret beide junc unde alt
unde erhoehet mînen prîs.
kein man ûf erden ist sô wîs,
noch sô rîch an guote,
der mich in sînem muote,
noch vor ougen niht enhabe.
lâzent iwer üppic strîten abe.
der apfel ist mîn eigen.
ich kan iuch wol gesweigen
an worten unde an sinne.
ir wizzent wol, daz minne
brechen muoz vür elliu dinc.
minn ist der vröuden ursprinc
unde ir mittel unde ir ort.
si drücket aller künste hort
unde alles guotes houbetschaz.
ir dienet âne widersaz
arm unde rîch, wîs unde tump.
si machet sleht gerihte krump
unde die krumben sache sleht.
si minnet rîter unde kneht,
künec unde vürsten nîgent ir.
der apfel der sol werden mir:
sît daz ich aller minne pflige
unde ich dâ mite an iu gesige,
sô lâzent mir den prîsant
belîben hiute in mîner hant
unde in mîner hôhen pfliht .>
 <nein,> sprâchen si, < des tuon wir niht,
der apfel hoeret dich niht an.
ez wizzen vrouwen unde man,
daz wîsheit unde rîchtuom
erworben hânt der wirde ruom,
daz man si vür dich minnet.
ir zweiger kraft gewinnet
diu schoensten wîp ûf erden.
kein vrouwe diu mac werden
sô kürlich unde als ûz genomen,
man habe ir lîp schier überkomen
mit witzen unde mit guotes kraft.
Vênus belîp niht kriechaft
umb den apfel wol getân,
wan unser einiu wil in hân,
der sol er eigenlichen sîn!>
 <entriwen, er muoz wesen mîn!>
sprach vênus aber dô zehant.
 <
Gelücke het ûf mich gewant
sô volleclîche saelikeit,
daz rîchtuom unde wîsheit
erfüllent beidiu mînen muot.
wan swie der wîse erwirbet guot,
ez wirt mir allez undertân,
unde swaz der rîche mac gehân
wîstuomes unde witze,
daz nütz ich unde besitze
vil gar nâch mînes herzen ger.
der minne strâlen unde ir sper
entsitzet allez, daz der ist.
waz möhte salomônes list
gehelfen wider mîne kraft?
mîn lêre diu wart sigehaft
an sîner hôhen künste grôz.
Dâvît ouch gegen mir genôz
gewaltes niht ûf erden;
sîn rîcheit muoste werden
geneiget mîner hôhen art.
Âdâm von gotes gnâden wart
gebildet unde gemachet,
doch het in ouch geswachet,
diu minne schiere unde ir gebot,
daz er begunde wider got
sô vrevelichen werben,
daz al sîn künne sterben
muoste durch die schulde sîn.
jô zittert vor dem zorne mîn
vil maneges herzen arke.
Sampsônes kraft, diu starke,
wart von mir überwunden.
diu minne hât gebunden
alliu dinc mit ir gewalt.
von rehte muoz ich sîn gezalt
zer besten ûf der erden.
mir sol der apfel werden
ze teile sunder lougen.
der herzen unde der ougen
spiegel sol ich heizen;
ich kan beidiu reizen
ûf aller vröuden süezekeit.
der wunsch der ist an mich geleit
unde an mîner tugent kraft.
ich süene starke vîentschaft
unde verslihte manegen zorn,
der niht werden mac verlorn,
noch gestillet âne mich.
nû schouwent, wie vil maneger sich
nâch mîner hôhen helfe sene.
den sun ich von dem vater wene
ûf mîner süezekeite spil.
mâc unde vriunt man lâzen wil
durch mînes râtes lêre.
man wâget lîp unde êre,
rîchtuom unde alle witze,
durch daz man vrô gesitze
von mîner helfe stiure.
nie werc alsô gehiure,
noch sô wunneclichez wart,
sô diu minne ist unde ir art,
swâ man ir herzeclîche pfligt.
minn allen sorgen an gesigt
unde ist der vröuden überfluz;
minn ist der güete ein mandelnuz
unde alles heiles wünschelrîs.
man sol mir lâzen hie den prîs
unde den apfel ûz erwelt,
wan ich zer schoensten bin gezelt
unde vür die besten ûz erkorn
diu zuo der welt ie wart geborn .>
Vrô pallas unde vrô jûnô
der rede buten aber dô
gezogenlîche antwürte.
die vrouwen von gebürte
gewaltic unde rîche,
si sprâchen vil gelîche
zuo der götinne disiu wort:
 <
Vênus, gip dîme kriege ein ort
unde ein ende drâte!
von hôher künste râte
unde von des guotes lêre
wirt beidiu nuz unde êre
vil dicke noch gewunnen.
dîn lîp ist unversunnen,
der ie getorste sprechen,
daz minne künde brechen
vür wîsheit unde vür allez guot.
diu minne hât unstaeten muot
unde ist sô wandelbaere,
daz ir daz wirt unmaere,
daz ir gewesen ist vil zart.
si triutet dicke unedel art,
der si dâ solde sîn gehaz,
unde nidert eteswenne daz,
dem si von schulden waere holt.
die minne du niht loben solt,
wan si gar lützel triwen hât.
si spulget einer missetât,
der man vil wol enbaere;
diu vröude wirt ze swaere,
die si dem man ze lône gît,
wan si dar under alle zît
toetlîche sorge mischet.
von leide ir liep erlischet;
ir wol verkêret sich in wê.
noch hât si wandels an ir mê,
den man vil kûme an ir vertreit.
ein dinc daz wirt ir morne leit,
daz si dâ minnet hiute.
daz man den armen triute,
des enwil niht ir gebot:
ein man ist alle zît ir spot,
der laeren seckel dinset.
swer aber hôhe zinset
ir spil unde alle ir süezekeit,
der wirt vil nâhe z'ir' geleit
unde gedrücket an ir brust.
mit sô getâner âkust
ir wille wirt vergellet.
swar an ir sin gevellet,
ez sî denn übel oder guot,
daz endet si gar unde tuot
ân allen wîsen vürgedanc.
ze snoede enist ir, noch ze kranc
kein mensche ûf al der erden,
mac eht ir wille werden
an im erfüllet mit getât.
si mîdet durch in unde lât
den tiursten von dem lânde.
gebresten maneger hande
lît an der minne unstaete.
getriwes herzen raete
ir wille ungerne triutet.
unde swaz man ir verbiutet,
daz ir ze schaden muoz ergân,
daz wirt zehant von ir getân
unde erfüllet ûf ein ort.
si naeme silber unde hort
vür aller hande tugende ruom.
si lât witz unde rîchtuom
sich kündeclichen treffen
unde alsô vaste ereffen,
daz si des waenet, daz ir sî
mit triwen manic herze bî,
daz mit valsche ist überladen.
si kan behüeten sich vor schaden
kûm oder lîhte niemer.
swer si gelobet iemer,
der einweiz niht, waz er seit.
man sol witz unde rîcheit
vür alle minne rüemen.
niht lânger darft du blüemen
si mit werdekeit alsus.
du solt daz wizzen, vênus,
daz dir der apfel niht enwirt.
diu minne süezem vriunde birt
vil ofte ein bitter ende sûr.
wie lac diu reine blânschiflûr
hie vor nâch riwalîne tôt!
wie starp diu liehte blunde ysôt
durch ir vriunt tristanden!
wie stach mit sînen handen
Prîamus ze tôde sich
unde sîn âmîe wunneclich,
diu tisbê geheizen was!
des grimmen tôdes niht genas
Pfyllis, diu hôchgeborne,
wan si von leides zorne
nâch ir vriunde sich erhienc.
swaz minne wandels ie begienc,
daz sol man ahten kleine
biz an die schulde aleine,
daz si getriwen herzen
des grimmen tôdes smerzen
ze jungest gît ze lône.
Vênus, der wirde krône
sol dir hie werden tiure,
sît bitterlîche siure
diu minne knüpfet an ir zagel:
ir ende ist der getriwen hagel .>
Vênus, der minne meisterîn,
von schulden muoste zürnic sîn
durch dise vrevelichen rede.
si was ir muote ein überlede
unde ir sinnes bürde.
man seit, daz si dâ würde
von zorne bleich, grüen unde rôt.
antwurt si willeclichen bôt
den vrouwen unde sprach zehant:
 <ez ist iu beiden wol erkant,
vrô pallas unde vrô jûne,
daz allenthalp vortûne
vor ungelücke schirmet niht.
wer mac vor leider ungeschiht
behüeten sich die lenge?
der saelden anegenge
belîbet niht an einer stat.
jô walzet ir gelückes rat
vil staeteclîche ûf unde nider;
her unde hin, dan unde wider
loufet ez spât unde vruo,
dar umb enhoeret niht dar zuo,
daz man gevâre sîner art.
nieman sô rehte wîse wart,
der wizzen müge die lûne,
wan im ir heil vortûne
zuo sîgen lâzen welle.
des kan vor ungevelle
lützel ieman sich bewarn.
waz mac diu minne, ob ir daz garn
des ungelückes wirt geleit?
unheiles netze ist alze breit,
daz gnuogen wirt gestellet.
ob einer dar în vellet,
der herzelicher liebe pfligt
unde er dar inne tôt geligt,
dâ wirt diu minne unschuldic an.
dem si vil hôher wunne gan,
der vellet lîhte in arebeit.
wie mac si denne sîniu leit
erwenden mit ir stiure?
swaz bitterlicher siure
wirt vunden an ir ende,
die leit mit sîner hende
ein veigez ungelücke dran:
dâ vor nieman gehüeten kan,
noch beschirmen lânge sich.
ir hânt gesprochen wider mich,
daz minne tougen als ein diep
leit künne mischen under liep,
daz ist ouch âne zwîvel wâr,
iedoch sô wirt ez âne vâr
unde durch guot von ir getân.
si wil bî sorgen vröude hân
unde liep bî leider sache,
darumbe daz si mache
ein deste wunderlicher spil.
liep dunket deste lieber vil,
daz man dâ bî treit ungemach.
swem nie von minne wê geschach,
dem wart nie von ir rehte wol.
ein leit man gerne lîden sol
durch manicvalter wunne kraft.
sorg unde reine trûtschaft
gezement wol ein ander bî:
jô machet kupfer unde blî,
daz golt den liuten ist sô wert;
wan sîn wirt deste baz gegert,
daz sîn wunneclicher schîn
mit der schoenen varwe sîn
kan liuhten vür si beide.
sus wirt ouch liep bî leide
geminnet deste vaster,
daz kumber unde laster
an dem leide vunden wirt
unde daz liep dâ bî gebirt
êr unde vröude manicvalt.
hie wirt diu minne mit gewalt
unschuldic zweiger dinge,
diu mir z'eim' ungelinge
von iu sint gezogen vür.
mit eigenlicher willekür
swachent ir mich âne reht.
der minne dinc ist alsô sleht
unde an saelden vollebrâht,
unde ir hânt mir des zuo gedâht,
daz minne, diu vil reine,
die liute dicke meine,
der si niht solde ruochen,
unde sprechent, der si suochen
beginne, daz si vliehe den:
daz ist ouch wâr, wan eteswen
begnâdet si dar under.
ez waere ein michel wunder,
ob si den allen würde holt,
die von ir minneclichen solt
unverdienet wellent hân.
nein, ir site ist sô getân,
daz si den triweblôzen
ir vröude wil verstôzen
unde ir vil hôhen süezekeit.
ist aber, daz im wirt bereit
ir vröude lützel von geschiht,
diu gât alsô von grunde niht,
daz si durchnehtic heizen müge.
swâ valscher lîp mit sîner trüge
die minne waenet effen,
dâ muoz der schade treffen
in selber unde die minne niht:
wan ob im liebes iht geschiht,
daz ist wol halbez kunterfeit.
vermit er sîne trügenheit
unde haete lûter sinne,
sô vünde er ganze minne,
unde herzeclîche vriuntschaft.
swer minne suochet unde ir kraft,
der sol mit ir niht lôsen.
ein wazzer wirt ûz rôsen
gebrennet unde gefloezet.
swer valsch dar under stoezet,
ez wirt unlûterbaere.
ob sîn ein vuoder waere,
ez müeste gar betrüebet sîn;
der niht wan einen tropfen drîn
ûz vremdem wazzer güzze,
daz niht von rôsen vlüzze,
noch waere ûz in gebrennet.
sîn glânz der würde entrennet
an lûterlicher angesiht,
unde waere ez an im selber niht
deste boezer umb ein ei;
wan daz sîn varwe braeche enzwei
unde dem niht schînes gaebe,
der valsch dar under waebe
unde ez betrüebet haete.
diu lûter minne staete
dem selben wazzer ist gelîch.
ir art ist alsô tugentrîch
unde wil an ir den site hân:
wirt valsches iht dar în getân
sô tiure als umb ein kleinez hâr,
daz ir lop schoen unde klâr
wirt betrüebet gar dâ mite.
doch swachent an ir tugent site
diu minne selber niht dar abe!
swer valsch dar în gemachet habe,
der wizze, daz er krenke sich
an dem geluste lûterlich,
den im diu minne baere,
ob er niht valschaft waere
unde er getriwe wolte sîn.
wil er der minne liehten schîn
mit valschen muote swerzen,
sô erleschent im ir kerzen,
dâ von sîn vröude würde enbrant,
güzze drunder niht zehant
sîn trügelichez gunterfeit.
rîchtuom unde edel wîsheit
die wellent ouch vil dicke
mit valscher liebe stricke
der süezen minne vâren,
sô kan si wol gebâren,
sam si niht merke ir trügenheit
unde lât in vröude sîn bereit
von ir gnâden stiure.
daz aber âne siure
diu selbe kranke vröude sî,
der zuoversihte wil ich vrî
belîben hie ûf erden.
swaz in dâ nutzes werden
von ungetriwem muote kan,
dâ vindent si niht anders an,
wan den selben trügesite,
dâ si die minne suochent mite.
Den valsch, den si dâ saejent,
den snîdents'' unde maejent,
noch anders keiner slahte vruht
wan die vil armen ungenuht,
daz ir wille erfüllet wirt,
der in niht ganzer wünne birt,
noch herzecliches muotes.
wîstuomes unde guotes
wirt an die minne vil geleit
durch niht, wan durch die trügenheit,
daz man si waenet toeren.
ir mügent strîtes hoeren
unde iuch des krieges mâzen.
man sol mir hiute lâzen
den apfel wunneclich gestalt,
sît ich der minne hân gewalt,
diu manic wunder schicket.
si vlihtet unde stricket
z'ein' ander leben unde muot.
des beidiu wîsheit unde guot
niht vollenden kunnen.
minn ist ob allen wunnen
ein sunderlîchiu vröude wert.
swer niht ir süezen lônes gert
unde niht umb in kan werben,
der schicke eht umb ein sterben
unde tuo sich lebender saelden abe.
swie vil er anders heiles habe,
er muoz an vröuden tôt geligen,
wirt im der saelikeit verzigen,
daz er niht hât der minne gunst.
waz hilfet den guot oder kunst,
der muotes niht ûf minne treit.
minn aller dinge süezekeit
mit vröuden übergüetet.
minn alle tugende brüetet,
sam sîniu kindelîn daz huon.
wer künde tugentlichen tuon,
ob man niht minne pflaege.
nieman sich hôhe waege
ûf êre unde ûf der triwen hort,
ob minne, daz vil reine wort,
niht waere z'allen' stunden
ze herzen im gebunden .>
Mit disen worten unde alsus
bestuont diu vrouwe vênus
ir zwô gespilen krieges dô.
vrô pallas unde vrô jûnô
die wânden ir gestrîten
unde wurden bî den zîten
ir widersachen beide.
swie michel underscheide
waer an ir zweiger sinne,
doch was in leit, ob minne
den sic dâ solde vüeren hin.
si zwô gehullen under in
enweder sô, noch sus in ein,
wan daz der muot was an in zwein,
dazs'' umb den apfel beide striten.
dâ von si deste kûmer liten,
daz ieman anders drumbe vaht.
si leiten beide ir strîtes maht
ûf der minne künegîn.
si zwô begunden ir dô sîn
mit kriege widerspaenic
unde wolten si gar aenic
des werden apfels hân getân.
seht, dô begunde in widerstân
Vênus in allen orten.
mit witzen unde mit worten
stuont si der süezen minne bî.
si sâzen kriegend alle drî
unde triben des vil unde gnuoc.
swaz wirde ir ieglîchiu truoc,
diu wart besunder dâ geseit
unde ûf ein ende vür geleit
Pârîse, dem vil klâren,
der rehtes kunde vâren
unde ungerihte stôrte.
er saz still unde hôrte
ir kriegen unde ir vehten
unde wolte nâch dem rehten
rihten willeclichen dô.
dô sprach eht aber jûnô:
 <
Pârîs, du hâst den kriec vernomen
unde bist darumbe her bekomen,
daz du nâch rehte scheiden solt.
nû wil ich silber unde golt
dir geben hie ze lône,
darumbe daz du schône
unde ordenlîche rihtest.
sît daz du wol verslihtest
mit hôhen witzen elliu dinc,
sô nim, du werder jungelinc,
rîcheit von mir ze stiure.
schaz ist dir worden tiure,
wan du bist an guote kranc;
des gib ich dir ân allen wanc
ein wunder hie ze miete,
durch daz der hovediete
von dir werde kunt getân,
daz ich von schulden müeze hân
den apfel missewende vrî.
gestêst du mînem rehten bî,
sô mach ich dich sô rîche,
daz niendert dîn gelîche
wirt vunden ûf der erden .>
 <nein, pârîs, du solt werden
mîn geziuc!> sprach pallas.
 <sît wîsheit ie vor guote was
unde iemer ist ân ende,
sô nim von mîner hende
ze lône witze unde edel kunst,
darumbe daz ich dînen gunst
ze helfe an mînem kriege habe.
du bist der jâre noch ein knabe,
dâ von bedarft du witze wol,
der ich dir wunder geben sol,
ob du mir rehtes hie gestâst.
swie du mich hiute erwerben lâst
der hôhen sigenüfte prîs,
ich mache dich sô rehte wîs,
daz nie kein man sô wîse wart.
sît du bescheiden bist von art,
sô lâ du mich den apfel hân!>
 <
Pârîs, getriwer vriunt, lâ stân!>
sprach vênus dô wider in.
 <hilf mir, daz ich den apfel hin
mit rehte ziehen müeze,
vil werder knappe süeze,
des lône ich dir mit willen.
dîn trûren wil ich stillen
mit vröuden ûf der erden,
lâst du den prîsant werden
ze teile mir noch hiute.
ich gibe dir unde biute
die minne z'einem' solde,
diu silber unde golde
unde hôher wîsheit an gesigt.
ir kraft diu brîchet unde wigt
vür alle witze unde allez guot;
dâ von sô kêre dînen muot
ûf ir lôn, getriwer kneht.
sît daz du weist, daz ich hân reht,
sô tuo mir dîne helfe schîn.
hilf, daz der apfel werde mîn
unde ich diu beste sî genant.
Helêne von der kriechen lânt,
diu schoener ist denn elliu wîp,
diu muoz ir leben unde ir lîp
an dich mit vlîze kêren,
ist, daz ich hie mit êren
die sigenuft gewinne.
diu selbe küneginne
ist aller vrouwen krône;
si lebt in êren schône
unde in der tugende huote;
von vleische, noch von bluote
wart nie krêatiure
sô klâr, noch sô gehiure
sô diu schoene elêne.
nû sich, wie diu syrêne
unde ir süezes dônes grif
ziehe an sich vil manic schif,
sus kan diz wunneclîche wîp
mit ir klârheit manegen lîp
an sich ziehen unde nemen.
lâst du den apfel mir gezemen,
sô gib ich ez ze lône dir.
gestant niwan der wârheit mir,
dîn vröude diu wirt manicvalt!
diu minne, der ich hân gewalt,
lât dich in hôher wunne leben,
wirt mir der apfel hie gegeben .>
Alsus gelopten bî der zît
die drî götinne enwiderstrît
Pârîse ir hôhen prîsant.
ir iegelîchiu dô zehant
im sunderlîche miete bôt,
durch daz er si niht schamerôt
des mâles werden lieze
unde ir den apfel hieze
dâ geben sunder widersaz.
vrô jûne diu gehiez im schaz,
sô lopt im pallas wîsheit,
Vênus diu wolt im lâzen bereit
minn unde trûtschaft werden:
sus wart im ûf der erden
geheizen drîer hande dinc.
dâ von sô wart der jungelinc
bekümbert mit gedenken.
sîn muot begunde wenken
dar unde dan, her unde hin,
daz er den apfel under in
bestaten möhte rehte;
des wart vil nôt dem knehte
liutsaelic unde schoene.
der drîen vrouwen loene
begund er merken tougen
unde spien dô vür sîn ougen
minne, wîsheit unde hort.
ir ende, ir mittel unde ir ort
wolt er vil gar betrahten.
ir iegeliches ahten
begund er dâ besunder.
nû dûhte minne drunder
vil bezzer sînes herzen muot,
denn alliu witze unde allez guot.
In twanc dar zuo diu blüende jugent
unde sîn angeborniu tugent,
daz sîn gemüete ûf minne stuont.
er tete alsam die jungen tuont,
die von natûre sint der art,
daz in sô liebes nie niht wart,
sô vröude ist unde wunnespil.
der witze enahtent si niht vil
unde sint nâch guote niht verdâht.
würd eht ir wille vollebrâht
mit kurzewîle unde ir gelust,
si liezen vür des herzen brust
schaz unde wîsheit wenken,
noch künden niht gedenken,
wie man die beide erwürbe.
ê daz diu jugent verdürbe
an vröuderîchem muote,
ê wolten si von guote
sich ziehen unde von witzen.
dâ von pârîs besitzen
enwolte weder schaz, noch kunst;
ze vröuden kêrte er sînen gunst
unde ûf die minne hôchgemuot,
diu vür wîsheit unde vür guot
durliuhtic in sîn herze gleiz.
Vênus geschuof unde ir geheiz
daz wunder an im tougen,
daz er muost âne lougen
nâch hôher minne siechen.
daz helenâ von kriechen
geheizen im ze lône was,
des nam er an sich unde las
den willen unde die sinne,
daz er gestuont der minne
alsam ir eigenlicher kneht.
ouch twanc in daz gemeine reht
unde sîn spilende kintheit,
daz ir sîn helfe wart bereit
unde der dienest sîn bekant.
 <ir vrouwen,> sprach er al zehant,
 <ich hân gehoeret wol den strît,
der under iu bî dirre zît
umb den apfel ist getân.
sît nû der kriec an mich verlân
ist unde ich in scheiden sol,
sô darf ich der gnâden wol,
daz sunder zorn belibe daz
unde âne vîentlichen haz,
ob ich den prîsant einer gebe,
diu nâch mînem dunke lebe
an der hoehsten werdekeit.
ich wil daz hiute ûf mînen eit
unde ûf al mîn êre nemen,
daz der apfel sol gezemen
der hôchgelopten minne.
Vênus, ir meisterinne,
diu neme in, daz erteil ich hie;
wan ez enwart kein wirde nie
sô rîlich als ir êre.
diu minne mit ir lêre
machet manegen hôchgemuot,
den weder wîsheit, noch daz guot
kan vröudenrîch gemachen.
minn ist vor allen sachen
gewirdet unde getiuret.
swen ir gnâde stiuret,
der hât den wunsch ûf erden.
witz unde guot muoz werden
durch der minne lôn verzert.
daz manic vürste hôhe vert,
daz wirt ze dienest ir getân.
Vênus diu sol den apfel hân,
daz erteil ich ir bî namen
unde wil mich niemer des geschamen,
swâ man daz verwîzet mir,
daz ich in hân gegeben ir .>
Hie mite stuont er ûf zehant.
er nam den rîchen prîsant
in sîne blânken hende sider
unde kniete hovelîche nider
vür der minne vrouwen.
er lie si dô beschouwen,
daz er wolte ir diener sîn,
er sprach: < erweltiu künegîn,
enphâhent diz kleinoete rîch.
kein vrouwe mac iu sîn gelîch
an êren unde an werdekeit,
der krône ist wol an iuch geleit
unde der apfel schoene.
ich prîse iuch unde kroene
mit lobe in allen mînen tagen.
künn ieman anders iht gesagen,
der spreche sunder mînen zorn .>
sus nam diu götîn ûz erkorn
den apfel wunneclich gestalt
mit hôhem muote in ir gewalt.
Si wart von dem kleinoete geil,
wan si dûhte ein rîchez heil,
daz ir der apfel worden was.
vrô jûnô unde vrô pallas
die wurden beide an vröuden tôt.
beswaeret unde schamerôt
sprâchen si pârîse zuo:
 <daz dich unsaelde trûric tuo!
wie kanst du kriege scheiden.
du möchtest wol uns beiden
ein wênic rehter hân getân.
wer solde rîche sache lâzen
an hirten ûz dem walde?
ganc zuo dem vihe balde,
von dem du bist geloufen her!
uns möhte wol her jûpiter
anders hân verslihtet.
nû wol, du hâst gerihtet
dir selber z'ungewinne'.
den lôn, der von der minne
dir werde, tumber jungelinc,
den ez ûf erden unde trinc
unde lebe kumberlichen!
du bist dâ her gestrîchen
wîstuomes unde guotes bar,
nû kêre ouch wider unde var
sunder witze unde âne hort.
du bist ein gouch gewesen dort
unde ein armez hirtelîn,
diu beidiu muost ouch iemer sîn,
die wîle du geleben kanst.
sît du der minne lobes ganst
unde ir erfüllet hâst ir gir,
sô warte ouch, wie si lône dir
unde diene ir ûf ir solt.
kunst oder silber unde golt
waeren diu niht alsô guot,
sô minne bî der armuot
unde âne wîse lêre?
jâ minne swachet sêre,
swâ man niht schoener witze hât.
liep âne guoten lîprât
daz leidet ouch vil gerne.
ganc wider unde lerne
daz vihe dîn verslihten!
du kanst die liute rihten
vil anders, denne in wol gezeme.
daz im got al sîn êre neme,
der pârîs dich geheizen habe!
tuo dich des hôhen namen abe,
wan er ist dir ein teil ze rîch,
dîn reht ist allez ungelîch .>
Die rede triben dise zwô
mit pârîse in zorne dô,
wan si wâren im gehaz;
doch wac er harte ringe daz
unde ahte drûf vil kleine,
wan alle die gemeine,
die dâ sâzen umb den rinc,
die sprâchen, daz der jüngelinc
unde der knappe staete
den strît gescheiden haete
ân alle missewende:
der kriec der nam ein ende
mit diesen dingen unde alsus.
der minne vrouwe, vênus,
wart der sigenüfte vrô,
sô was diu vrouwe jûnô
vil trûric unde pallas,
darumbe daz in beiden was
lop unde prîs enphloehet.
Pârîs der wart erhoehet
ze hove unde in dem lânde.
sîn êre maneger hande
wart durch sîn gerihte sleht.
in allen den geviel sîn reht
nâch wunsche, wan eht disen zwein,
die wâgen dô sîn < jâ> vür < nein>
unde truogen im ir vîentschaft.
Vênus diu gienc dô sigehaft
ab dem gestüele rîch erkant.
Pârîsen nam si bî der hant
unde vuorte in balde in ir gezelt.
si wolte im rîches lônes gelt
ze solde bieten unde geben.
ein kleit von sîden wol geweben,
daz ein wildiu veine span,
daz tete si dem juncherren an:
dâ von wart sîn gemüete vrô.
 <
Pârîs, lâ sehen,> sprach si dô,
 <wie diz gewant ze hove tüge.
ich sol versuochen, ob ich müge
ûz armekeite dich geschüten.
ê pallas unde jûne büten
dir mit worten smâheit,
durch daz du trüegest armiu kleit,
ê gaeb ich dir sô rîche wât,
daz nieman hie ze hove hât
sô rehte keiserlich gewant .>
hie mite leite dô zehant
der jungelinc diu kleider an.
ein schapel, daz von golde bran
unde von gesteine lieht gemâl,
daz wart im ûf dâ sunder twâl
gesetzet von ir hende wîz.
si leite ûf in gar hôhen vlîz
unde einen günstebaeren sin.
sus wart von ir der knappe hin
zuo dem gestüele wider brâht.
in hete ir helfe wol bedâht
unde ir gnâden stiure.
wan ez enwart sô tiure
kleit von henden nie genât,
sô disiu kostbaerlîchiu wât,
die pârîs des mâles truoc;
si was dar zuo vil gar ze kluoc,
daz si trüege ein irdisch man,
si möhte ein glânzer engel an
mit grôzen êren hân geliten.
si was geteilet unde gesniten
z'ein' ander von zwein tuochen rîch,
diu beidiu wâren ungelîch,
an schîne unde an der varwe.
daz halbe teil was garwe
der aller beste cyclât,
der ie gezierte küneges wât
oder keiserlich gewant:
als ob ez allez waere enbrant,
seht, alsô gleiz dar ûz daz golt,
daz getragen unde geholt
was in des halben teiles velt.
ûf ez was hôher koste gelt
geleit durch vrîen übermuot.
daz ander teil der waete guot
was ein purper vîolvar
mit hovelichem vlîze gar
nebent den cyclât gesniten:
dâ wâren strîfen în gebriten
ûz grüener sîden vingers breit,
die wol besetzet unde beleit
mit margarîten wâren
unde mit ir schîne bâren
den ougen wunneclich gemach.
man spürte, weizgot, unde sach
ûf den strîfen steine gnuoc,
die kein gebirge nie getruoc,
noch diu erde brâhte vür.
si wâren nâch des herzen kür
ûz tiefer sinne grunde
erwünschet mit dem munde
unde alsô rehte vîn erdâht.
diu kleider wâren vollebrâht
rîlichen unde schône gnuoc.
roc unde suggenîe truoc
Pârîs der küneclichen wât,
diu niht z'ein' ander doch genât
was mit vademen sîdîn.
dâ die naete solden sîn,
dâ wâren kleiniu vürspan
ûz golde wunneclichen an
geheftet unde gespenget.
daz kleit an in getwenget
stuont oberthalp den gêren
unde was nâch vollen êren
niderthalben alsô wît,
daz er sich möhte bî der zît
dar inne wol verwalten.
man sach dâ vremder valten
ein wunder umb in swenken.
diu wât zuo den gelenken
stuont wol nâch im geschraemet.
bestellet unde gebraemet
mit schînâte was daz kleit,
den man ûz einer hiute sneit,
die truoc ein visch von wilder art.
kein ouge nie sô lûter wart,
daz sînen glânz erkande;
sô rehte maneger hande
varwe ûz im gleiz unde bran,
daz iegelichez hâr dar an
het einen sunderlichen schîn.
swie nû niht wan sehs varwe sîn,
sô gleiz iedoch vil manegiu dâ,
diu niemer hie, noch anderswâ
bî keinen jâren wirt erkant.
daz selbe kleit unde diz gewant
was z'einer' waete ein wunder.
ein vülle was dar under
gar edel von geslehte.
geworht schâchzabelehte
was si mit hôhem vlîze wol,
von zobele swarz alsam ein kol
unde ûz hermîne snêgevar.
diu veder ûz dem tuoche bar
ir blânken unde ir brûnen glast.
diu kleider unde der werde gast
diu stuonden wol ein ander an:
daz kleit daz êrte wol den man
unde êrte wol der man daz kleit.
si wâren beide als ûf geleit,
daz si z'ein' ander hôrten wol.
daz kleit daz was gezierde vol,
sô was der man schoen unde klâr.
im was ûf sîn gel reidez hâr
geleit ein edel schapelîn.
dâ wâren glânze gimmen în
gewürket unde gevelzet
unde was diu schine gesmelzet
von golde unmâzen reine,
dar inne daz gesteine
lac durch liehtebaeren solt.
sîn hâr als ein gespunnen golt
schein ûz dem schapelîne guot.
reht als ein milch unde als ein bluot
wol under ein geflozzen
was im ein lîch gegozzen
under sîn antlitze gar.
er truoc zwei wangen rôsenvar
unde eines valken ougen.
dâ stuonden âne lougen
zwô smale brûne brâwen obe;
stirn unde nase wol ze lobe
wâren im dâ bî gestalt.
der wunsch der hete mit gewalt
geschephet die vigûre sîn.
durchliuhtic rôt als ein rubîn
was im der munt, des hoer ich jehen,
dar ûz man glenzen unde enbrehen
wîz unde blânke zene sach.
ein zunge ûz sînem munde sprach,
dâ lac versigelt inne
diu süezekeit der minne,
wan swer in reden hôrte,
dem brach er unde stôrte
daz trûren, daz sîn herze leit.
im hiengen sîne löcke reit
gewunden ûf sîn ahselbein,
durchliuhtic wîz sîn kele schein
unde spien dâ vor ein vürspan,
dâ was ein trôn erhaben an,
der hete kleiner bilde driu.
diu aller beste gâmahiu
was daz selbe spengelîn.
diu minne was entworfen drîn
ûf ein gestüele hôhe enbor
zwei bilde knieten in dâ vor
reht als ein wîp unde als ein man,
diu beide krônte si dar an
mit ir handen wunnevar
sus kam pârîs gezieret dar
gegangen in des plânes rinc.
der ûz erwelte jungelinc
gienc mit hovelicher state.
ûfreht alsam ein sumerlate
was sîn lîp ze mâzen lânc.
er hete keiserlichen ganc
unde einen küneclichen site.
er gienc mit schoener zühte mite
der minne meisterinne,
diu sînes herzen sinne
gebunden hete mit ir kraft.
die vrouwen unde diu ritterschaft
die kapften in ze wunder an.
si sprâchen alle: < ist daz der man,
der niwelîche von uns gienc?
durch got, wer hât in denne hie
sô rehte wol gegestet?
seht, wie sîn bilde glestet
unde allez, daz er an im treit!
nû schînet wol, daz rîchiu kleit
den man rîlîche stellent
unde arme liute wellent
nâch vürsten vigûrieren.
er kunde in wol gezieren,
swer in alsus gecleidet hât!
ez wart nie küneclicher wât,
noch keiserlicher man gesehen.
swer iemer des getürre jehen,
er künne vihes hüeten,
der müeze sich erwüeten
unde iemer êweclîche ertoben.
man sol in prîsen unde loben
vür alle man besunder.
uns darf niht nemen wunder,
daz er sô rehte rihtet,
sît daz der wunsch getihtet
als ûzgenomenlichen hât
sîn leben unde sîne wât .>
Die rede tribens'' under in.
nû daz pârîs gegangen hin
vür daz gestüele wider kam
unde man ze rehte war genam
des bildes unde der kleider sîn,
dô wart im lop unde êre schîn,
der maneger im bôt unde maz.
der ê vil schoene stille saz,
der stuont im ûf engegen dô.
si wâren des gelîche vrô,
daz er nâch wunsche was becleit.
von sîner hôhen saelikeit
huop sich dâ michel rûne.
vrô pallas unde vrô jûne
die beide vil gemeine
erbunden im aleine
mit herzen unde mit sinne,
daz vênus, diu götinne,
het ûf in hôhen vlîz gewant.
si sprâchen wider si zehant:
 <wâ nû, gespil, vrô vênus,
wer hât gelêret iuch alsus
ûz hirten künege bilden?
ir hânt ûz einem wilden
gebûre wunder hie gemaht.
diz kleit enwaer im niht geslaht,
ob irs gelouben woltent.
niht êren ir den soltent
ze hôhe unde alze sêre,
dem weder guot, noch êre
gemaeze ist von gebürte .>
der rede gap antwürte
Vênus mit zorne in beiden.
si sprach: < lâzent iu niht leiden
den jungelinc, den ir hie sehent.
swie vaste ir beide von im jehent,
daz er ein armer hirte sî,
sô ist er doch von adele vrî
unde eines hôhen küneges vruht.
niht brechent an im iwer zuht
mit rede unde iwer bescheidenheit!
sîn vater eine krône treit
mit êren über manic lânt.
Pârîse dem ist rîch gewant
gemaeze wol von rehte;
wan er ist an geslehte
unde an edelkeite rîch.
ouch ist er selbe dem gelîch,
daz er ein hêrre sîn von art.
sô tumber nie kein tôre wart,
sîn ouge daz enspürte,
daz pârîs von gebürte
ein hôher vürste möhte sîn.
ez wirt an sîner zühte schîn
unde an sînem bilde wol,
daz man im êre bieten sol
mit werken unde mit worten.
der wunsch in allen orten
hât in gemachet wandels vrî.
swie lânge er bî dem vihe sî
gewesen in dem walde,
doch hât er sich hie balde
gestellet nâch dem hovesite.
im wont rîlîchiu tugent mite
unde ist sô reine sîn gebâr,
als er vertriben sîniu jâr
habe in eines küneges sal.
lâzent von im iwer snoede zal,
vrô pallas unde vrô jûne!
kein rede, noch kein rûne,
die man im ze leide tuot,
mac gescheiden mînen muot
von im, die wîle daz ich lebe.
er muoz von mîner hôhen gebe
wîsheit erwerben unde schaz.
waz schadet im der widersaz,
den er von iu beiden hât,
swenn im diu helfe mîn gestât
mit vlîzeclicher andâht!
ich hab in dar zuo schiere brâht,
daz sîn armuot ist worden kranc
unde er ân iwer zweiger danc
muoz den hort besitzen
von rîchtuom unde von witzen .>
Mit disen worten unde alsô
wart pallas unde jûnô
gestillet unde gesweiget.
genidert unde geneiget
was ir hôchgemüete gar.
Pârîs wart von der göte schar
geprîset unde gehêret.
sîn lop daz wart gemêret
über al des hoves rinc.
 <seht,> sprâchen si, < der jungelinc
der wirt ein wunder z'einem' man .>
hier under sach in allez an
sîn vater, künec prîamus.
daz in diu vrouwe vênus
sô vil gerüemet haete,
dâ von was im der staete
mit herzeclichen triwen holt.
gereinet als ein lûter golt
wart sîn gemüete wider in.
sîn herze truoc in allez hin,
dâ der hôchgeborne saz.
in lêrte diu natûre daz
unde der sippeschefte reht,
daz im der junge süeze kneht
wart übermaezeclichen trût.
swie prîamus niht über lût
erkande, daz er was sîn kint,
doch truoc er im ân underbint
gar inneclîche vriuntschaft,
wan sippebluot daz hât die kraft,
daz ez vil kûme sich verhilt.
ez lachet mâgen unde spilt
engegen durch der ougen türe
unde machet iemer sich her vüre,
swâ vriunt gesitzet vriunde bî.
swie tiefe ez dâ verborgen sî,
ez wirt ze liehte schiere brâht:
dâ von der künec was verdâht
ûf pârîsen deste mê.
ez was sîn sun von rehter ê,
des truoc in diu natûre dar
ûf den juncherren wunnevar
unde spilt im allez tougen
engegen durch diu ougen.
Im seite sîn gemüete,
daz an in beiden blüete
der wâren sippeschefte vruht.
des bôt er im êr unde zuht
mit rede unde mit gebâre.
dô vênus, diu vil klâre,
verjach von im der wünne,
daz er von adels künne
waere unde eines küneges barn,
dô wolte er ahten unde warn
des jungelinges deste baz.
sîn herze sîn dô nie vergaz,
noch kam von im sîn ouge niht.
mit vlîzeclicher angesiht
begund er kapfen dar ûf in
unde kêrte muot, herz unde sin
dar ûf in maneger hande wîs,
daz der getriwe pârîs
sîn ingesinde würde.
in dûhte ein swaere bürde,
ob er sîn âne solde sîn.
er wart in sînes herzen schrîn
alsô besigelt unde begraben,
daz er in gerne wolte haben
in sînes hoves palas.
durch daz er alsô zühtic was
unde alsô rehte wunneclich,
sô vleiz er des vil harte sich,
daz er in dannen braehte.
man seit, daz er gedaehte
vil dicke in sînem muote,
wie der vil hübsche guote
sîn ingesinde würde alsus.
nû sach er, daz vrô vênus
was gewaltic über in
unde daz er leben unde sin
an ir gnâde ergeben hete.
dâ von der künec dô mit bete
kam die minneclichen an.
er sprach als ein bescheiden man
mit zühten wider si zehant:
 <gnâde, vrouwe, sint gemant,
daz an iu wirde unde êre lît
unde helfent mir bî dirre zît,
daz pârîs mit mir hinnen var
unde er in mîner hoveschar
der beste heizen müeze.
ich meine, daz der süeze
mîn ingesinde werde
unde ich in ûf der erde
bringe ûf wirde manicvalt.
sît ir sîn, vrouwe, hânt gewalt
unde er vollendet iwer ger,
sô gebietent im, daz er
mit mir ze hûse kêre.
ich wil im guot unde êre
zuo schîben, al die wîle ich lebe.
ist, daz mir an im iwer gebe
daz heil unde daz gelücke birt,
daz er mîn ingesinde wirt,
ich schaffe, saelic vrouwe mîn,
daz mir der werde vater sîn
der êren danket unde der tugent,
die mîn gnâde an sîner jugent
erzeiget unde bewaeret.
ir hânt hie goffenbaeret,
daz er von adele sî geborn
unde daz sîn vater ûz erkorn
trag eines rîches krône:
des lâzent mich in schône
enthalten unde als im gezeme,
biz der juncherre wol verneme,
wer sîn hôher vater sî.
er ist sîn ledic unde vrî
vil lîhte worden von geschiht,
noch weiz von sînem adele niht.
dâ von sô dunket mich daz guot,
daz der knappe hôchgemuot
sam mir ze hûse rîte
unde er dô schône bîte
des heiles unde der lieben stunt,
daz im sîn vater würde kunt .>
Sus warp der künec prîamus,
daz im pârîsen vênus
ze staetem ingesinde lihe.
daz si niht wider zuo dem vihe
in lieze kêren in den walt,
des wart dô von dem künege balt
gar vlîzeclîche an si gegert.
ouch haetes'' in der bete gewert
gern unde willeclichen dô,
wan daz darumbe jûnô
beswaeret in ir muote was.
ouch streit derwider pallas
mit herzen unde mit sinne.
der minne küneginne
was ir zweiger lîp gehaz,
dâ von si beide muote daz
unde was in ûzer mâzen leit,
daz man ir bôt die wirdekeit,
daz man si des juncherren bat
unde ir ein künec an der stat
vlêhen umb in solde.
ir beider lîp niht wolte
lâzen geschehen ir den prîs,
daz der vil hübsche pârîs
kêrte dan von ir gebote.
dâ von sô rieten si dem gote,
der jûpiter dô was genant,
daz er den knappen al zehant
niht von im scheiden lieze
unde er in selbe hieze
sîn staetez ingesinde sîn.
diz tâten si der künegîn
ze smâheit, diu der minne pflac.
ir beider muot sich dar ûf wac,
daz der gast belibe alsus
unde der künec prîamus
der minne müeste sîn gehaz,
durch daz si niht geschüefe daz,
daz pârîs mit im kêrte,
noch in des niht enêrte,
daz der vil tugentbaere
sîn ingesinde waere.
Seht, alsô kômen dise zwô
des über ein vil schiere dô,
daz si den wirt besunder hin
dô vuorten unde ouch wider in
sprâchen mit gelîcher ger:
 <herr unde got, her jûpiter,
lâzent ir geschehen disiu dinc,
daz dirre stolze jungelinc
mit prîamô von hinnen vert,
ir sint an êren gar verhert,
wand ez iu wirt ein schande,
ob ir von disem lânde
lâzent vüeren alsô wîsen knaben
unde ir in selben niht behaben
getürrent noch enwellent.
ir veigent unde vellent
iwer lop in alle wîs,
gestatent ir, daz pârîs
belîbet hie ze hove niht.
ez waere ein wunneclich geschiht
unde ein schemelicher spot,
daz ein künec einen got
an êren überkaeme
unde im den gast benaeme,
der blüemen solde sînen sal.
ir hânt doch rîcheit âne zal
unde überhoehent elliu dinc,
wie liezen ir den jungelinc
alsus von hinnen kêren,
der iuch wol möhte gêren
unde iwer hûs gezieren.
den hof mac er vlôrieren,
sam rôsen tuont ein ouwe.
Vênus, der minne vrouwe,
mit willen iuch hie swachete,
sît si daz gerne machete,
daz pârîsen prîamus
vüerte gegen troye alsus
unde iu den prîs benaeme,
daz er von hinnen kaeme .>
 <
Nû enwelle got,> sprach jûpiter
 <daz ieman sî darumbe her
zuo mîner hôchgezît bekomen,
daz pârîs werde mir benomen;
wan ich wil den süezen knaben
z'eim' ingesinde selbe haben,
sît er von adel ist geborn.
ez sol der künec âne zorn
lâzen belîben, daz er sî
mir unde mînem lânde bî,
wan ich enwil sîn niht enbern.
er sol mich vröuden hie gewern
mit der hôchgebornen jugent.
geloubent, daz sîn reiniu tugent
wirt den von troye wilde.
mîn hof mit sînem bilde
sol werden wunneclîche erlûht.
mich hât des wol an im bedûht,
daz nie sô glânzer jungelinc
kaem in deheines lândes rinc:
dâ von muoz er belîben hie .>
mit disen worten er dô gienc
zuo dem juncherren wol getân.
 <
Pâris,> sprach er, < ich wil dich hân
z'eim' ingesinde staete;
dâ von er übel taete,
swer dich enphloehen wolte mir.
mîn hof geblüemet sol mit dir
nâch vollem wunsche werden.
sît daz du wilt ûf erden
ein wunder sîn ze manne,
warumbe liez ich danne
kêren dich von mir alsus?>
 <nein hêrre,> sprach dô prîamus,
 <die rede lâzent belîben.
ê liez ich mich vertrîben
von êren unde von guote,
ê mir der vil gemuote
Pârîs niht würde in mîne pflege.
ich wil in haben alle wege
von sîner vrouwen stiure.
Vênus, diu vil gehiure,
diu sîn gewaltic worden ist,
diu sol ir zuht bî dirre vrist
an mir bewaeren unde ir tugent.
sît über sîne klâre jugent
stêt ir gewalt breit unde wît,
sô lâze in von der hôchgezît
mit mir ze lânde kêren.
nâch küneclichen êren
sol ich dâ schicken sîniu dinc,
wan mir geviel kein jungelinc
sô wol in mînem muote nie .>
 <dêswâr, sô waer ich übel hie,>
sprach aber dô her jûpiter,
 <swenn ir von troye vüerent her
unde mir hie naement einen gast,
ûf den ich mîner vröuden last
mit hôhem vlîze hân geleit.
ir sult durch iwer hübescheit
Pârîsen lâzen in mîner pfliht .>
 <entriwen, daz entuon ich niht!>
sprach der künec wider in.
 <den jungelinc den vüer ich hin,
ob mir sîn gan diu vrouwe sîn.
er muoz in dem gewalte mîn
vroelîche sîne tage verzern.
wer mir den gast getürre wern,
daz wirt versuochet âne spot .>
 <daz tuon ich,> sprach der werde got
unde der hôchgezîte wirt,
 <ir müezent werden hie verirt
des jungelinges hiute.
wâ sint nû mîne liute
unde al mîn hôhez künne!
swer mir der êren günne,
daz ich behalte mînen prîs,
der helfe mir, daz pârîs
ûf mînes lobes ungewin
niht werde alsus gefüeret hin!>
Nû disiu rede alsus geschach,
daz her jûpiter gesprach
diu wort ûz sînem munde,
dô wart in kurzer stunde
bereit sîn ingesinde gar.
gewâpent sêre unde îsenvar
wart geste vil durch sîn gebot.
swer dâ geheizen was ein got,
der kam ze helfe im al zehant.
ouch hete prîamus gemant
vil schiere sîne ritterschaft.
swaz hôher künege dô mit kraft
zuo der hôchgezîte was,
die nam er an sich unde las
unde wart bereit ze strîte.
sich hete bî der zîte
zehant ein grôz gestoeze erhaben
umb den vil wunneclichen knaben,
wan daz her mars enzwischen reit,
dem was diu grôz unfuoge leit,
diu sich dâ heben wolte.
die hôchgezît er solde
vor unzühten wol bewarn;
des reit er dô mit sînen scharn
gewâpent sêre unz ûf die zene
unde wolte dâ dis unde jene
mit liebe hân verslihtet.
dô was ir muot gerihtet
ze vaste ûf grimmeclichen zorn.
umb den juncherren hôchgeborn
huoben si dô krieges vuoc.
Discordiâ niht wolte gnuoc
mit der vîentschefte hân,
die si geworfen unde getân
het under die gotinne,
si wolte ouch grôz unminne
saejen underz ander her,
dâ von si beidenthalp ze we
schier unde balde kâmen.
der missehelle sâmen
wolten si dâ snîden.
man sach von glânzer sîden
dâ glesten manic wâpencleit,
dar în mit golde was geleit
vil manic wunderlicher stein.
nû daz die schar sich under ein
ze beiden sîten wolten weben
unde in der wille wart gegeben,
daz si gesprancten ûf den rinc,
dô rief hector, der jungelinc,
ze sînem vater prîamô:
 <niht gâhent, hêrre mîn, alsô!
lâzent iu niht sîn ze strîte nôt!
ê daz den bitterlichen tôt
hie manic rîter kiese
unde âne schult verliese
daz leben, er enwizze wie,
sô wil ich ê selb ander hie
vür beide parte strîten.
ob ich bî disen zîten
vind einen kampfgeverten,
sô muoz man hie beherten,
wer pârîsen vüere hin.
man lâze beidiu mich unde in
hie vehten vür iuch alle.
unde swer dar under valle,
der stê der sigenüfte vrî
unde habe sîn widerteil dâ bî:
Pârîsen unde des siges wal.
nû heizent schrîen über al
in der göte ritterschaft,
ob ieman sô gemuothaft
getürre sîn dar under,
daz er mich nû besunder
unde alters eine hie bestê.
wan zwâre ich wil, wie mirz ergê,
selb ander kempfen hiute
vür al die werden liute,
die sich ze strîte hânt bereit.
wirt unser einer tôt geleit
ûf den klê von touwe naz,
diz ist doch waeger, denne daz
vil manic werder rîter
hie naeme ein ende bitter .>
Nû daz hector gesprach alsus
unde dô sîn vater prîamus
vernam, daz im wart ernest,
dô het er aller gernest
des kampfes in erwendet.
sîn vröude wart verswendet,
wan er dûht in ze junc dar zuo,
daz er sô schiere unde alsô vruo
vür manegen solde strîten.
dâ von er bî den zîten
bat sêre unde ouch vil tiure
den jungelinc gehiure,
daz er sîn vehten lieze stân.
der strît der müeste vür sich gân
von al der ritterschefte.
ern hete niht an krefte
unde an jâren noch die tugent,
daz er dâ strite in blüender jugent
vür alsô manegen hôhen man.
der rede treip ein wunder an
der edel künec wider in.
er leite muot, herz unde sin
dar ûf in allen enden,
daz er in möhte erwenden
des kampfes an der selben stat.
swie vil der vater dô gebat
den sun, daz half in kleine,
wan hector was sô reine
unde alsô rehte küene,
daz ûf dem plâne grüene
was kein rîter im gelîch.
des lîbes unde des muotes rîch
was der vil hôchgeborne.
dar umb in sînem zorne
sprach er zuo dem vater dô,
daz er sich weder sus noch sô
des kampfes wolte vrîen.
sus hiez er lûte schrîen
in der werden göte schar,
ob under in waer ieman dar
zuo der hôchgezîte komen
sô kürlich unde als ûz genomen,
daz er mit im aleine
vür beide schar gemeine
getörste vehten einen strît,
sô daz si zwêne bî der zît
des grimmen kampfes wielten
unde daz die rîter hielten
ze beiden sîten stille;
ouch waere daz sîn wille,
swer den prîs dar under
züge an sich besunder
unde dâ bestüende sigehaft,
daz der unde sîn geselleschaft
Pârîsen, den vil süezen knaben,
dâ solde ân allen kriec behaben.
Diu rede wart dô kunt getân
den göten allen ûf dem plân
unde ouch ir ritterschefte wert.
des wart von gnuogen dâ gegert,
daz man si lieze strîten.
vil maneger bî den zîten
gevohten gerne haete alsus.
dô sprach der werde pêleus,
der briutegoum des hoves was:
 <swaz rîter ûf daz grüene gras
komen ist zer hôchgezît,
der enkeiner sol den strît
sô rehte billîch an sich nemen,
als ich, wan ez muoz mir gezemen
von wâren schulden hiute.
man sol mich lâzen der briute
geniezen unde der werdekeit,
daz disiu hôchgezît geleit
wart durch mînen willen her.
sît daz mîn swaeher jûpiter
Pârîsen welle gerne hân,
sô lâze er mich den hie bestân,
der umb in kempfen welle.
gewinne ich daz gevelle
alsô, daz ich den sic behabe,
sô belîbet uns der knabe,
der beide schoene ist unde zier.
ich bin ein junger betschelier
unde hân gevohten selten.
des ich ouch niht engelten
noch hiute sol an ritterschaft;
wan ich hân willen unde kraft,
diu beide guot ze strîte sint.
ouch ist er selbe noch ein kint,
der kempfen hie nâch prîse wil:
dâ von ist mir des niht ze vil,
daz ich mit im ze strîte kome.
ez sî mîn schade, ez sî mîn vrome,
ich wil in kampfes hie gewern.
mit scharpfen swerten unde mit spern
sol man uns hiute beide
lâzen strîten ûf der heide,
als ez zwein kempfen wol gezeme.
swer under uns den sic geneme.
unde den man hoere prîsen,
der ziehe an sich pârîsen
unde gebe den reinen, wol gesiten
dem hêrren, durch den er gestriten
alsô vermezzenlichen habe.
sît daz der hôchgeborne knabe
ist worden alsô rehte wert,
daz man durch in hie strîtes gert,
sô wil ich kempfen ouch umb in.
in ziuhet hie mit kampfe hin
Hector eintweder, oder ich.
nû dar! man heize balde mich
bereiten ûf den grüenen plân:
ich wil in kampfes hie bestân .>
Diu rede in allen wol geviel,
wan daz in ungemüete wiel
her jûpiter aleine,
darumbe daz der reine,
der sîner tohter vriedel was,
an sich den willen ie gelas,
daz er ze kampfe wolte komen.
er hete in gerne drabe genomen
mit worten unde mit süezer bete,
durch daz er in beschirmet hete
vor schedelicher swaere.
dô was der tugentbaere
Pêleus des muotes,
daz er deheines guotes
darumbe wolte hân gegert,
daz er der êren waere entwert,
daz er gevohten haete niht.
sîn herze truoc die zuoversiht,
daz er dâ solde prîs bejagen,
dâ von hiez er hin wider sagen
dem werden hectorî, daz er
mit willecliches herzen ger
mit im dâ kempfen wolte.
er enbôt im, daz er solde
bereiten sich ze strîte dâ.
daz selbe tete er ouch iesâ.
Alsus wart under diesen zwein
der strît getragen über ein
mit helfelicher boteschaft.
si wurden beide vlîzhaft
dar ûf in kurzer wîle,
daz si ze kampfes bîle
bereit nâch wunsche waeren.
man sach die tugentbaeren
gezieret rîten ûf den plân.
Hector der hete an sich getân
von stahelringen ein gewant:
daz beste, daz ie wart erkant
über al des lândes kreiz,
ez was geliutert unde gleiz
alsam ein spiegel niwevar.
geworht mit hôhem vlîze gar
vuorte er eine blaten drobe,
diu was gesniten wol ze lobe
ûz eines kocatrillen hût.
diu schein grüen als ein venchelkrût:
alsô was si geverwet
unde alsô wol gegerwet,
daz si was linde unde weich;
ir glânzen blech unde ir geleich
beliben ungeschertet.
ûz stahele wol gehertet
wâren si gemachet.
diu plate niht geswachet
wart von swertes orte.
kein lânze si durchborte
mit ir spitze sinewel,
wan des kocatrillen vel
kein wâfen kan versnîden.
ein wâpencleit von sîden
het er dar über an genomen,
daz was von einem lânde komen,
dâ niht wan megede inne lebent
unde die besten pfeller webent,
die man ûf erden ie gewan.
der samît als ein rôse bran
in einem rôten glaste,
dar ûz dem hôhen gaste
was sîn wâpencleit gesniten.
ein wunder was dar în gebriten,
daz diu syrêne heizet
unde kiele ûf schaden reizet
mit ir gedoenes bilde.
daz selbe wunder wilde
schein dâ maget unde visch,
als ez lebende unde vrisch
dâ baere wunneclichen schîn.
daz oberteil der vorme sîn
was gestellet als ein wîp,
unde was ein visch der under lîp
an schuopen unde an hiute gar.
daz bilde zweiger hande var
schein dâ beid ob unde under.
daz vremde, wilde wunder
het oben eines menschen lîch
unde was von grüener varwe rîch
dâ niden allenthalben.
der samît ûz den alben
was komen, dâ die megde sint:
er möhte ein lûter ouge blint
mit sînem glânze hân gemaht.
nie pfeller wart alsô geslaht
gefüeret in des lândes rinc.
ouch wizzent, daz der jungelinc
vuort einen kostbaerlichen schilt.
daz selbe wunderlîche wilt,
von dem ich alrêrst hân geseit,
daz was dar ûf mit rîcheit
erhaben wunneclîche enbor.
als ich daz wâpencleit hie vor
entworfen unde geverwet hân,
alsô was ouch der schilt getân
unde gestellet über al,
wan daz ein wunder âne zal
gesteines was dar în geworht.
er mohte in vüeren unrevorht
in der plânîe melme.
er hete ûf sînem helme
daz houbet der syrênen klâr,
daz truoc von golde reidez hâr
unde ein antlitze silberîn,
die beide gâben liehten schîn
ûf der grüenen heide breit,
ouch klânc daz hâr von golde reit,
sô der helm gerüeret wart,
nâch maneger süezen schellen art,
diu vil schône ist worden lût.
ûf bluomen unde ûf grüenez krût
kam hector sus gestapfet.
ez wart ûf in gekapfet
mit liehten ougen spiegelvar.
er îlte ûf einem orse dar,
daz was unmâzen snel erkant;
ez schein noch swerzer, denne ein brant
unde gienc in sprunge sam ein tier.
ouch kam der ander betschelier,
der pêleus geheizen was,
geriten ûf daz grüene gras,
als eime künege wol gezam.
wie der vil hôchgeborne kam,
des mügent ir ouch gerne losen:
er vuorte halsberc unde hosen
lieht unde wunneclich getân,
die worhte ein smit, hiez volkân,
der was ein meister aller smide.
in eines tracken unslide
gemischet mit der gallen
unde ob der glüete erwallen
gehertet daz gesmîde was.
staet als ein vester adamas
wâren im die ringe sîn,
die gâben liehtebaeren schîn,
swenn er ze strîte ruorte.
waz wâpencleit er vuorte,
daz enmac ich niht verheln.
von zobele wârens'' unde ûz keln
gesniten weggeht under ein,
sô daz dâ swarz bî rôtem schein
an dem rîlichen kleide.
doch was ein underscheide
zwischen den weggen unde der nât.
ûz golde ein bendel wol gedrât
was der junctûre decke,
der underschiet die wecke
mit sînem glânzen schîne.
smâragden unde rubîne
gleiz dar ûz ein wunder.
ein adelar besunder
in iegelichem wegge was,
der lûhte sam ein spiegelglas
unde was von silber drîn geslagen.
die wât mit hôhen êren tragen
mohte an im der künec rîch.
dem wâpencleide was gelîch
der schilt, den er des mâles truoc.
ein kleinoet edel unde kluoc
daz vuort er bî den stunden.
ûf sînen helm gebunden
was im ein halber adelar,
daz oberteil daz vuort er gar
mit vetechen unde mit houpte,
daz manegen leides roupte
mit dem erwelten glânze sîn.
ez was gar lûter silberîn
unde hete sunder lougen
zwei wunneclicher ougen,
danne ie wurden gewunnen.
ûz sîme kopfe brunnen
zwêne karvunkelsteine.
seht, alsô kam der reine
Pêleus ze velde,
mit worten ich iu melde
sîn ors von wunneclicher art.
deheines nie sô vrevel wart,
noch sô gar unmâzen snel;
sîn hût diu was im unde daz vel
ze brûn enweder, noch ze blânc;
ez hete volleclichen ganc
unde einen vrechen starken lîp.
dâ sâzen wunneclîchiu wîp
unde wol gezierte vrouwen,
die gerne wolten schouwen
den kampf, der solde dô geschehen.
man hete ungerne dâ gesehen
ein kleit swach unde virne.
dâ gleiz als ein gestirne
golt unde lieht gesteine,
daz manic wilde veine
des mâles an ir waete
unde an ir lîbe haete.
Nû wart zehant geschicket daz,
daz iegelîchiu vrouwe saz
dâ stille an dem gestüele
unde ûf dem wîten brüele
die rîter machten einen kreiz,
in dem ir zweiger puneiz
unde ir vehten solde ergân.
ein sicherheit diu was getân
mit bürgen unde mit eiden,
ob einer von in beiden
ein bitterlichez ende küre,
daz nieman anders dâ verlüre
darumbe sînen lebetagen
unde man ez lieze bî den tagen
belîben sunder allen zorn:
des heten bêdenthalp gesworn
die besten ûf ir eide.
die kampfgesellen beide
ze strîte kêrten al zehant;
si kâmen ûf den plân gerant,
gezieret nâch dem wunsche gar.
den orsen wunneclichgevar
den heten si verhenget.
si wurden beide ersprenget
mit grimmen unde mit scharpfen sporn.
die zwêne kempfen hôchgeborn
verhiewen si zen sîten
sô vaste bî den zîten,
daz beide bluot, schûm unde sweiz
ab in dâ nider in den kreiz
vlôz unde begunde triefen.
si sprungen unde liefen
balder, dan si kaemen vluges;
wan in wart des widerzuges
an ir loufe gar verzigen.
ich waene, daz si niht enswigen;
si schrîten unde grâzeten.
die kempfen ebene mâzeten,
daz si durch daz gewaefen
ein ander beide traefen
unde sich versêrten under in.
Hector der kom griuschet hin
unde îlte pêleus dort her.
gesenket heten si diu sper
ein wênic vorne hin ze tal,
si zwêne wâren über al
gar ûzer mâzen ellentrîch
unde beide ein ander sô gelîch
an hôher mannes krefte,
daz in der ritterschefte
gezwîvelt wart, wer under in
die sigenuft dâ vuorte hin.
Ir wille stuont ûf kampfes bîl.
si kâmen snurrend als ein pfîl,
der snellet ûz der nüzze.
man seit, daz nie geschüzze
sô balde ein tracke wilde,
sô drâte ir zweiger bilde
kam ûf den orsen dar geflogen.
dâ von diu sper enzwei gebogen
wurden ûf dem wâfen.
ein ander si dâ trâfen
sô vaste mit den scheften,
daz von ir stiches kreften
die lânzen beide sich ercluben
unde in diu wolken ûfe stuben
die schivern unde die sprîzen.
dar nach begunden vlîzen
sich die kempfen hôchgeborn,
daz si diu swert vil ûz erkorn
zuhten ab den sîten
unde dâ mite ein strîten
erhuoben sunder twâle.
si twungen zuo dem mâle
vür sich die schilte beide
unde vâhten ûf der heide
mit ein ander sêre.
nâch edels herzen lêre
sluogen si dâ manegen slac,
der nâhe zuo dem lîbe wac
unde ûf den grunt der sinne.
si wurben nâch gewinne
mit herzen unde mit handen,
durch daz in manegen lânden
ir lop ze liehte würde brâht.
si wâren sêre ûf strît verdâht
unde ûf werde ritterschaft;
wan si mohten heldes kraft
beide wol geleisten.
si sluogen, daz die gneisten
des wilden viures dicke,
alsam die donreblicke,
ûz dem gesmîde sprungen.
ir slege lûte erklungen
ûf berge unde in die lüfte.
nâch hôher sigenüfte
stuont ir wille unde ir gedanc.
Hector nâch liehtem prîse ranc,
daz selbe tete ouch pêleus.
nû dar, nû dan, nû sô, nû sus
kêrten si des strîtes kampf.
von den orsen rouch ein tampf,
wan in wart vil heiz getân.
ab den schilten manic spân
wart geströuwet ûf die wisen,
dar ûz erwelte steine risen
unde edel golt durliuhtic rôt.
si tâten beide ein ander nôt
mit scharpfen swerten liehtgevar,
des nâmen die götinne war
mit vlîzeclichen ougen.
diu rede ist âne lougen,
daz nie gevâhten zwêne man
sô strîteclîche ein ander an,
sam si dô tâten beide.
si mahten ûf der heide
gras in dem ringe tiure.
swaz meige ûf die plâniure
bluomen hete dô gezetet,
die wurden von in zwein vertretet
unde von ir snellen orsen vrech.
doch wart von golde manic blech
an der bluomen stat gesât,
daz ab der küneclichen wât
geschrôten wart mit nîde.
der purper unde diu sîde
wurden sêre engenzet.
ir wâpencleit zerschrenzet
wart von swertes orten.
die wol gesteinten borten
dâ vielen zuo dem melme;
von ir zweiger helme
gehouwen daz kleinoete wart.
die künege junc von hôher art
nû daz si lânge alsus gestriten
unde doch ir verhes niht versniten,
dô kam ez von geschiht alsô,
daz hector, der küene, dô
nâch hôhem prîse tiefe gruop.
daz swert er mit der hende ûf huob
unde sluoc ez dar ûf pêleum
sô vaste, daz ein michel drum
ab sînem schilte nider spranc
unde daz swert dem orse dranc
in sînen schedel hin zetal.
durch tehtier unde durch hirneschal
vil tiefen ganc ez dâ begreif;
wan ez sô vaste nider sleif,
dô der schilt den slac enphienc,
daz sîn vil scharpfiu snîde gienc
dem orse guot durch sînen gebel.
dâ von des heizen bluotes nebel
vür sîn ougen im dâ wiel.
er strûchte vür sich unde viel
zuo der plânîe tôt dernider.
Hector daz swert vil kûme wider
ûz dem kopfe dâ gezôch.
waz tete dô pêleus? er vlôch
ab dem tôten orse enwec.
der kempfe biderbe unde quec
warf sich ûz dem satelbogen
unde hete schiere sich gezogen
ûf die wîte dort hin dan;
dô reit in hector aber an
unde wolt in slahen mit gewalt,
des werte sich der kempfe balt.
Swaz er des schiltes dennoch truoc,
daz hielt er vür sich unde sluoc
dem kampfgenôzen sîn engegen,
der ûf in dâ mit swertes slegen
wolte gerne hân gebert.
het er sich balde niht gewert,
sô müeste er sîn gelegen tôt.
daz swert er ie dem orse bôt
engegen, swenne ez ûf in dranc
unde tete im alsô manegen swanc
zen ougen unde sô manegen stich,
daz ez begunde hinder sich
entwîchen unde dringen
unde ez vür sich getwingen
Hector niht mohte, als ich ez las.
daz ors ein wênic schiuhe was,
dâ von ez hinder sich entweich,
dô man im alsô manegen streich
an drüzzel unde an ougen sluoc.
ungerne ez in dô vürbaz truoc
an pêleum den werden,
der ûf des plânes erden
sich werte vrevelichen dô.
nû daz hector sus noch sô
mohte ûf in daz ors gejagen
unde ez niht wolte in zuo im tragen,
dô wart sîn herze des ermant,
daz er sich warf dar abe zehant
unde ûf den plân ze vuoze kam.
daz ors vrech unde lobesam
liez er belîben under wegen
unde îlte ûf pêleum, den degen,
der gegen im spranc unde schreit.
si wâren ûf dem plâne breit
beide von den orsen komen:
des wart ze vuoze ein strît vernomen,
der schoenste, den man ie gesach.
si truogen bitter ungemach;
wan in von kampfe wart sô heiz,
daz in der angestbaere sweiz
durch die stahelringe vlôz.
reht als ûf einen anebôz
getengelt wirt von eime smide,
sus wart von in zwein âne vride
geslagen ûf die schilte glânz,
die von ir henden manegen schranz
enpfiengen unde begriffen.
diu swert vil wol gesliffen
schrieten spaene vil dervon;
wand in mit slegen tete gedon
ir vil scherpfiu snîde.
iedoch wart daz gesmîde
niht verschrôten, noch entwert.
swie vil getengelt unde gebert
ûf die stahelringe wart,
sô wâren si doch von der art,
als ich dâ vorne hân geseit,
daz kein wâfen si versneit,
noch verschrôten kunde.
dâ von si bî der stunde
vil deste lânger vâhten.
si sluogen unde brâhten
mit den scharpfen klingen
niht anders ûz den ringen,
wan des wilden viures heiz.
des lûhte dâ vil unde gleiz,
dô man sô grimmeclichen drasch
ûf den rîlichen harnasch,
der sam ein spiegel was gevar.
si sluogen dar unde aber dar
ûf die gezierten schilte,
biz hector der milte
kam ze grimmer swaere;
wan pêleus der maere
sîn ze leide niht vergaz.
er spranc von im her dane baz
noch balder, denne ein snellez wilt.
ze rücke schielt er sînen schilt
unde kam vermezzenlichen wider
ûf in geloufen aber sider
mit eime gaehen sprunge.
der hôchgeborne junge
begunde an in genenden.
er gap ze beiden henden
daz edele unde daz guote swert
unde sluoc den hôhen künec wert
sô krefteclîche ûf sînen helm,
daz im des rôten viures melm
kam in die lüfte drûz geflogen
unde der künec wol gezogen
strûchte nider ûf diu knie.
der slac im alsô nâhe gienc,
daz er vil nâch verdorben was.
des vröute sich vrô pallas
unde ir gespil, vrô jûne.
si dûhte ein saelic lûne,
daz hector was gestrûchet hin;
wan si gedâhten under in,
er waere sigelôs erkant:
dâ von ir herze wart gemant
ûf ein hôchgemüete alsus.
dâ wider trûrte vênus
unde sîn muoter ekubâ.
die sâzen jaemerlichen dâ,
wan si von leide wâren bleich.
ir hende lûter unde weich
mit jâmer si dâ wunden.
in vluzzen bî den stunden
die trehene ûz den ougen;
wan si des âne lougen
heten beide wol gesworn,
er müeste hân den lîp verlorn.
Ouch dûhte an sînem valle
die werden rîter alle,
er waere sigelôs geleit;
wan pêleus der wart bereit
aber schiere ûf einen slac.
daz swert daz bürter unde wac
mit beiden henden ûf als ê.
swie sich der jungelinc iht mê
gesûmet haete lânger,
sô müeste er ûf dem anger
tôt gelegen sîn bî namen.
dô begunde er sich des schamen,
daz er gestrûchet haete.
der edele unde der staete
sach die schoenen vrouwen an,
dar umb er niwe kraft gewan
unde einen ellentrîchen muot.
ir bilde lûter unde guot
gap im dô veste sinne,
wan er begunde ir minne
betrahten unde ir süezen lîp.
swer noch beginnet reiniu wîp
bedenken unde merken,
der wil sîn herze sterken
ûf einen sigerîchen muot.
ze strîte wart nie niht sô guot,
sô daz man schoene vrouwen sehe
unde mit des herzen ougen spehe
ir triwe unde ir bescheidenheit.
ez ist ein rîlich wâpencleit
vür zegelich gemüete,
daz man der wîbe güete
leg an des herzen sinne
unde man sich mit ir minne
wâfene unde geste:
dâ von ein wille veste
wart gegeben hectorî.
dô sîn ouge im nâhe bî
sach werde vrouwen sitzen,
seht, dô begunde erhitzen
sîn herze schiere ûf den gedanc,
daz er vermezzenlîche ûf spranc.
unde er kam ze muote wider,
swert unde schilt warf er dâ nider,
unde wart ûf springen niht ze laz.
ern tete weder wirs noch baz,
wan daz er spranc ze pêleô.
daz swert daz underlief er dô
dem jungelinge wîte erkant
unde umbegreif in al zehant
mit armen unde mit henden.
er wolte dar zuo wenden
herz unde kraft die beide,
daz er in ûf der heide
zer erden möhte bringen.
alsus begund er ringen
mit dem vil hôhen künege wert,
der ouch von im schilt unde swert
warf zuo dem plâne grüene
unde als ein rîter küene
sich werte ringende al zehant.
sîn arme wurden ouch gewant
umb sînen kampfgesellen.
si wolten beide vellen
ein ander zuo der erden nider;
dan unde dar, hin unde wider
begunden si dô wenken
unde mit den armen swenken
al umb unde umb ein ander.
alsam der salamander
sich brennet in der glüete,
alsô bran ir gemüete
in zorne bî der wîle.
si giengen dâ ze bîle,
sam die wilden ebere tuont:
wan ez in umb daz leben stuont
unde umb ir küneclichen prîs.
daz dâ gewunnen pârîs
würde von ir eines hant,
dar ûf sô wart ir muot gewant
unde ir ellentrîcher sin.
si rungen strîtecliche umb in
unde triben des vil unde gnuoc,
unz sich der strît dar ûf getruoc,
daz pêleus dâ nider sleif:
wan in hector alsô begreif,
daz er in zuo der brust getwanc.
er huop in ûf hôh unde swanc
den vrumen unde den werden
sô swinde zuo der erden,
daz im der lîp erkrachete
unde er an kreften swachete.
Er warf in ûf daz grüene gras.
unde als er nider komen was,
dô viel ûf in der kempfe balt.
er lac im obe mit gewalt
unde vrevelichen ûf dem plân.
der val het im sô wê getân,
daz sîn wer wart kleine.
Hector der kempfe reine
der zuhte von der sîten
ein mezzer bî den zîten,
daz spitzic unde herte schein.
mit zorne kam er über ein,
daz er im ûf den halsperc huop
unde er nâch sîme schaden gruop
mit kreften unde mit sinnen.
wand er sîn niht gewinnen
mohte durch die ringe dâ,
sô las er im ze berge sâ
diu wâpencleider stehelîn
unde wolt in mit dem mezzer sîn
hân gestochen durch den lîp.
wan daz vil manic edel wîp
erwante sînen grimmen zorn,
sô haete pêleus verlorn
sîn leben sunder lougen.
dô mit ir liehten ougen
die vrouwen daz gesâhen,
daz im begunde nâhen
der angestbaere smerze,
daz man im abe daz herze
wolte hân gestochen,
dô wart zehant gesprochen
von klâren wîben ûz erwelt:
 <neinâ, tugentrîcher helt,
lâzent den briutegoum genesen!
der sic muoz iemer iwer wesen,
dâ mite hânt ir êren gnuoc.
waz hülfe, ob er sîn leben kluoc
unde sînen jungen lîp verlüre!
durch daz man iwer tugent spüre
unde iwer hôhen edelkeit,
sô nement sîne sicherheit
unde lâzent im den lebetagen.
nû sî, daz er dâ lige erslagen,
waz hânt ir denne deste mê?>
Hector, der hôhe kempfe hêr,
gap in der rede antwürte alsô:
 <ir vrouwen alle,> sprach er dô,
 <ob mir dis êre hie geschiht,
daz er mir sicherheite giht
unde ich pârîsen hie behabe,
sô wil ich gerne lâzen abe
durch iuch allen mînen zorn.
daz leben müeste er hân verlorn
ân iwer bete minneclich.
nû dar! well er generen sich,
sô biete ûf sînen vinger.
sîn trûren wirt vil ringer,
lât er mir disen prîs geschehen .>
 <ich muoz iu sigenüfte jehen,>
sprach pêleus dô sâ zehant,
 <ez ist nû leider sô gewant,
daz ich getuon niht anders mac.
ir hânt erworben den bejac,
daz ich verlust von iu hie nime .>
sus bôt er sînen vinger im
unde ergap sich im alsus.
des vröute sich vrô vênus
unde ecubâ, sîn muoter,
ouch wart sîn vater guoter
von sîner sigenüfte vrô.
vrô pallas unde vrô jûnô,
die sazen trûric beide;
wan in geschach vil leide,
dô niht erfüllet wart ir ger.
des hoves wirt, her jûpiter,
viel in grimmeclichen zorn,
durch daz die sigenuft verlorn
hete sîner tohter man.
Hector dô lobes vil gewan
unde hôher êre bî der zît.
der bitter unde der grimme strît
genomen hete ein ende.
Pârîsen bî der hende
nam prîamus, der künec wîs.
er sprach: < geselle pârîs,
ich sol dir wirde gunnen.
sît ich dich hân gewunnen
unde du mîn ingesinde bist,
weizgot, sô wil ich alle vrist
erhoehen dich ûf erden.
du solt getiuret werden
von mîner küneclicher hant.
ich hân mîn herze an dich gewant
unde alle mîne zuoversiht .>
hie mite enphienc in sîne pfliht
Pârîsen künec prîamus.
des vröute sich vrô vênus
unde al ir massenîe.
Pârîs, der wandels vrîe,
begunde ouch hoehen sînen muot
durch daz manicvalte guot,
daz im zuo vliezen wolte;
daz er sich vröuwen solde,
daz was vil harte mügelich.
er vröute drîer dinge sich
von wâren schulden sêre:
daz eine was diu êre,
daz durch in zwêne künege striten
unde umb in ze kampfe riten
ûf der liehten heide breit;
daz ander was diu werdekeit
unde daz gelücke staete,
daz er vernomen haete,
daz er von adele was geborn;
daz dritte dinc vil ûz erkorn,
des er vröuwen mohte sich,
daz was diu saelde lobelich,
daz helenâ von kriechenlânt
was geheizen sîner hant
ze lône unde z'einer' stiure.
der drîer âventiure
wart sîn herze hôchgemuot;
wan daz der süezen minne gluot
geströuwet was dar under.
ir heizen viures zunder
het im alsô den sin enbrant,
daz er begunde sâ zehant
nâch wîbes lône siechen.
daz helenâ von kriechen
geheizen im ze wîbe was,
weizgot, des nam er unde las
gedenke vil ze herzen.
sîn vröude wart mit smerzen
getempert unde gemischet.
versêret unde erfrischet
wâren sîne sinne
sô gar mit niwer minne,
daz er der alten niht enphant;
wan er vergaz dô sâ zehant,
daz im diu klâre oenônê
was liep vor allen wîben ê.
Si wart ûz sînem muote braht.
er haete ungerne dô gedâht,
daz er geschriben haete,
wie daz wazzer draete
ze berge loufen solde,
swenn er si lâzen wolte
unde scheiden von ir minne.
si wart ûz sînem sinne
gestôzen bî der stunde
unde helenâ ze grunde
dar în versigelt al zehant;
daz schuof der süezen minne bant
unde diu götinne vênus,
von der sîn herze wart alsus
gebunden unde gevangen.
er kam vür si gegangen,
dâ si tougenlichen saz,
unde kniete vür si, wizzent daz;
er was ir angesihte vrô.
 <gnâde, vrouwe,> sprach er dô,
 <sît iwer krefteclich gewalt
ist alsô rehte manicvalt,
daz ir den hôhen allen obt,
sô tuont, daz ir mir hânt gelobt,
swenn ez mit vuoge wol geschehe,
sô daz ich iwer helfe sehe
unde ich bestê von iu gemeit;
ir hânt mich brâht in werdekeit,
daz ich verschulden iemer sol.
nû tuont mir noch ze vrumen wol
unde sint der worte hie gemant,
daz helenâ von kriechenlânt
mir von iu gelobet sî.
lâzent mich ir süezen minne vrî
niht werden, saelic vrouwe guot!
ich hân geleit in mînen muot
ir schoene, ir adel unde ir tugent
unde hoere sagen von ir jugent
sô rîcher saelden wunder,
daz ich durch si besunder
wil mîden alle vrouwen.
mich hât ir prîs verhouwen
unde ir name reine.
ze herzen unde ze beine
bin ich verwundet von ir lobe.
ir minne reizel unde ir klobe
hât mînen muot gevangen;
des muoz ich an ir hangen
unde an ir gnâde kleben.
welt ir mir, saelic vrouwe, geben
niht helferîche stiure,
sô würde ich in dem viure
der minne gar versmelzet.
versigelt unde gevelzet
ist jâmer in mîns herzen grunt
sô vaste in einer kurzen stunt,
daz ich mit lânger swaere kraft
muoz ân ende sîn behaft,
ob ir mich âne ir minne lât,
sît mich ir nam versêret hât
unde ir lop vür alliu wîp.
beschouwe ich denne ir süezen lîp,
sô muoz ich lîden manic nôt.
Helêne ist mînes herzens tôt,
ob ir gnâde an mir verzaget;
daz lâzent iu, vrouwe, sîn geclaget
durch iwer hôhen saelikeit.
ir hânt mir hie von ir geseit
êr unde ganze wirde,
nû lâzent ouch mîne girde
erfüllet an ir werden,
durch daz ich ûf der erden
herze, lîp, sin unde leben
vür eigen iu well iemer geben .>
Vênus, diu minneclîche, dô
Pârîse antwürte gap alsô.
 <geselle,> sprach si wider in,
 <sît ich dir leben unde sin
ûf helenam gewîset hân,
sô wirt dir ouch von mir getân
ir minne unde ir gnâde kunt.
ich sol dîn riwic herze wunt
verheilen mit der helfe mîn,
du maht des âne vorhte sîn,
daz ich dir velsche mîniu wort.
dîn muot erfüllet ûf ein ort
wirt an der getriwen.
ich loese dich von riwen
unde ûz senender arebeit;
des nim ze pfande mînen eit
unde die vil hôhen saelde mîn .>
 <gnâde, werdiu künegîn,>
sprach aber dô pârîs zehant,
 <iu sol von rehte manic lânt
iemer undertaenic wesen.
ir hânt den wunsch an iuch gelesen
unde aller saelden houbetschaz,
des wil ich âne widersaz
iu dienen mit vil staeter gir .>
sus neic er zühteclichen ir
unde îlte mit ir schiere dô.
ze sînem vater prîamô,
der sîn doch niht erkande,
gienc der hôchgenande
unde der getriwe jungelinc.
der sazte in an der künege rinc
unde bôt im werdeclîche zuht.
sich huop dâ vröude mit genuht
von maneger hande wunnespil.
dâ was gewesen krieges vil,
des heten si vergezzen
unde wâren dâ gesezzen
vroelîche z'einem' ringe.
von hübscher vuoge dinge
wart kurzewîle dô vernomen.
nû was ouch dar ze hove komen
ein wîssage ûz dem lânde,
der hete maneger hande
witze in sînem muote.
daz übele unde daz guote
kund er wol den liuten
bescheiden unde betiuten.
Er was alt unde virne.
den louf an dem gestirne
bekande der prophête.
waz iegelich plânête
bezeichenunge brâhte,
wîslîche er daz bedâhte
unde was ûf ez versunnen.
er hete kunst gewunen
mit rîcher sinne lône;
dar umb er dicke schône
von hêrren wart gehandelt.
verkêret unde verwandelt
wart sîn bilde schiere.
ze vogel unde ze tiere
wart er, swenne er wolte.
swaz ieman schaffen solde
von wunderlichen sachen,
daz kunde er wol gemachen
mit zouber ûf der erden.
den hôhen unde den werden
wont er ze hove gerne mite.
nâch eines alten mannes site
gestellet was sîn bilde.
reht als ein krieche wilde
truoc er vellen unde roc,
der obedach unde underzoc
wâren von samîte.
den mantel bî der zîte
het er gewunden umbe sich,
dâ manic valte wunderlich
stuont an in vremder schouwe.
gescheitelt als ein vrouwe
was der selbe wîssage.
verslizzen het er sîne tage
als ein prophête künste wîs.
hâr unde bart im wâren grîs
unde hiengen ûf den gürtel sîn.
er truoc ein kriechisch hüetelîn
ûf sînem grâwen kopfe;
mit einem spaehen knopfe
ein twehel was darümbe
in wunderlicher krümbe
geworfen unde gestricket.
gestellet unde gesticket
sîn vigûre schein alsus.
geheizen was er prôtheus
unde weste künfteclîchiu dinc.
enmitten ûf des plânes rinc
vil sanfte gienc der grîse.
über sîne krucken lîse
leint er sich bî der stunde
unde sprach mit wîsem munde:
 <
Ir werden geste rîche,
vernement algelîche,
waz ich iu welle künden.
von hôher liste vünden
erkenne ich künftic wunder:
des hoerent mich besunder
ûf ein ende unde an ein ort.
niht wegent ringe disiu wort
als einen üppeclichen troum.
her pêleus, der briutegoum,
unde sîn âmîe thêtis
bejagent hie ( des sint gewis)
gar einen klâren erben,
der schade mac verderben
mit edelichen sinnen.
diu vrouwe sol gewinnen
ein kint, daz lop unde êre birt;
wan si noch hînaht swanger wirt
unde einen sun wirt tragende,
der hôhen prîs bejagende
muoz werden in dem lânde;
gelücke maneger hande
zuo vliezen im beginnet.
sîn werder lîp gewinnet
beidiu schoenheit unde tugent.
geloubent, daz sîn reiniu jugent
werden muoz vil ûz erwelt.
er wirt des lîbes gar ein helt
unde des muotes ellenthaft;
er sol mit sînes herzen kraft
rîlichez wunder stellen;
vil manegen rîter vellen
beginnet er mit strîte.
er wirt bî sîner zîte
an allen dingen saeldenhaft,
wan an dem einen, daz sîn kraft
ze jungest im den schaden birt,
daz er ze troye erslagen wirt
unde er dâ leider tôt gelît.
sich hât zuo dirre hôchgezît
ein kriec erhaben unde ein zorn,
dâ von sîn jugent wirt verlorn
unde sîn hôher lebetage.
vernement rehte, waz ich sage!
er wirt sô wol versunnen,
daz troye noch gewunnen
wirt von sîner krefte.
mit sîner meisterschefte
beginnet er ir an gesigen
unde muoz ouch denne tôt geligen
vor der veste wunneclich.
künd aber daz gefüegen sich,
daz er niht kaeme zuo der stift,
diu troye heizet an der schrift
unde dâ sô maneger wirt erslagen,
sô möhte er sînen lebetagen
behalten unde gefristen;
mit keiner hande listen
mac er anders sich genern,
denn ob er sich des kan erwern,
daz er ze troye niht envert,
dâ maneger sînen lîp verzert .>
Die geste michel wunder
der rede nam besunder
unde dirre prophêzîen.
swaer unde leides vrîen
begunde sich diu werde brût.
si vröute sich des über lût,
daz von ir lîbe solde komen
ein jungelinc als ûz genomen,
daz er niht tiurre mohte wesen.
si dâchte, daz er wol genesen
vor den von troye solde.
gelouben si des wolte,
daz si mit ir listen
in möhte wol gevristen
vor schedelicher swaere;
des wart si vröudenbaere
von dirre wîssagunge,
die des prophêten zunge
von ir gebürte seite.
dô si ze nacht geleite
zuo dem briutegoume sich,
dô wart diu vrouwe minneclich
behaft mit einem kinde klâr
unde wart diu prophêtîe wâr,
die prôtheus der wîssage
entslozzen hete bîme tage
den liuten algemeine.
Thêtis, diu vrouwe reine,
des nachtes einen sun enphie,
der manic wunder sît begie
mit ellentrîcher hende
unde doch ein bitter ende
ze troye muoste kiesen.
man sach in dâ verliesen
sîn leben wunnebaere.
swie wîse thêtis waere
an herzen unde an muote,
doch half niht al ir huote,
der jungelinc der würde erslagen,
den si ze nacht begunde tragen.
Doch wolte si des waenen,
si möhte in wol entaenen
der veigen misselinge.
si liez ûf guot gedinge
beidiu trûren unde sêr.
waz touc hie lânge rede mê!
si wart des nachtes swanger
unde werte dô niht lânger
diu wunneclîche hôchgezît;
si nam ein snellez ende sît
mit vröuden unde mit êren.
die geste dannen kêren
begunden wider heim ze lânt.
der künec prîamus genant,
der alle untugent ie verswuor,
ze troye mit pârîse vuor,
der sîner ougen spiegel was.
er nam in an sich unde las
z'eim' ingesinde staete
unde schuof im rîch geraete
mit süezer handelunge.
der hôchgeborne junge
beleip aldâ ze hove sus.
der werde künec prîamus
bar im dâ rîcher wirde lôn.
ouch wart sîn vater lâmedôn
gemeit von sîner künfte sît,
der lepte dannoch bî der zît
unde hete prîamô daz lânt
enpholhen gar ze sîner hant;
wan er was von alter grîs
unde möhte niht in alle wîs
des rîches dinc verslihten;
dâ von muost ez verrihten
Prîamus an sîner stete,
daz er mit reinem willen tete
unde ouch mit hôhem vlîze gar.
dô pârîs kam ze hove dar
unde in lâmedôn ersach,
dô truoc er vröudenrîch gemach
von des juncherren güete.
im seite ouch sîn gemüete,
daz er im sippe waere.
des wart er wunnebaere
von sîner klârheit al zehant;
wan im tete prîamus erkant,
wie der knappe staete
den kriec gescheiden haete
umb den apfel wunnevar.
ouch liez er in daz wizzen gar,
daz hector mit strîte
gewan zer hôchgezîte
den ûz erwelten jungelinc.
er seite im alliu sîniu dinc
unde waz er tugende was gewon;
des vröute sich dô lâmedon.
Er sach pârîsen gerne,
der wart ein leitesterne
der vröuden unde der wunne sîn.
er gap sô liehtebaeren schîn
von sînes herzen ougen,
daz er in sunder lougen
durchnehteclichen meinte.
Pârîs, der wol gereinte
vor wandelbaeren sachen,
der kunde wol gemachen,
swer in mit ougen an gesach,
daz er im iemer guotes jach
mit herzen unde mit munde.
er schuof daz z'aller' stunde,
daz man im gunde guotes,
unde was sô vrîes muotes,
daz in dô lopten gnuoge;
wan er kund alle vuoge,
der man ze hübescheit bedarf:
den stein den stiez er unde warf
baz danne keiner sîn genôz;
geswinde lief er unde schôz
behendeclichen zuo dem zil;
des het er in dem lânde vil
gelernet unde begunnen;
sîn herze was versunnen
ûf schirmen ouch sô rehte wol,
daz niemer sîn gelîche sol
der künste vunden werden.
swaz ieman ûf der erden
kan hübescheit erdenken,
dar zuo kund er gelenken
beidiu muot, herz unde lîp.
in lobte manic edel wîp
ze troye durch daz werde leben,
daz im nâch wunsche was gegeben.
Die burger algemeine
die jâhen, daz sô reine
krêatiure würde nie.
sîn lop daz vlouc umb unde gienc
vür alle man besunder.
hie mite unde ouch dar under
wart er in die gedenke brâht,
daz er von grunde was verdâht
ûf helênen minne.
muot, leben unde sinne
het er vil gar an si geleit.
daz im daz wunder was geseit,
daz si diu schoenste waere,
die muoter ie gebaere,
dâ von was er enzündet
unde sô mit leide ergründet,
daz er sich ûf ir minne vleiz.
in hete enbrennet der geheiz,
den im vênus, diu werde, tete,
sô vaste an iegelicher stete
des herzen unde des lîbes,
daz er des klâren wîbes,
die man dâ hiez oenônê,
gedenken mohte dô niht mê.
Nû daz er in der noete ranc,
daz an der minne sîn gedanc
lac unde al sîn zuoversiht,
dô kam ez alsô von geschiht,
daz der hirte staete,
der in erzogen haete,
was in die stat ze troye komen;
wan der hete dô vernomen,
daz pârîs dâ ze hove was,
dâ von er hôchgemüete las
vil tiefe in sînes herzen grunt.
er was an vröuden ungesunt
gewesen durch daz swaere dinc,
daz er den süezen jungelinc
wânde ê mâles hân verlorn.
den kneht von hôher art geborn
het er gesuochet iemer sît.
er was nâch im zer hôchgezît
gestrîchen in tessaliam
unde als er durch in dar bekam,
dô was der hof zergangen
unde hete in niht vervangen,
daz er nâch im dar was bekomen,
doch hete er dô von im vernomen,
daz in der künec prîamus
mit im gefüeret hete alsus
unde daz er was ze troye dô.
der dinge was sîn herze vrô;
wan er hete in vil geklaget
unde was im lânge nâch gejaget
mit jâmer unde mit riwe.
er truoc im reine triwe
unde einen lûterbaeren sin;
dâ von kêrt er ze troye hin
unde wolte in gerne dâ gesehen
unde in den hôhen êren spehen,
die mit ganzer werdekeit
der künec hete ûf in geleit.
Der hirte einveltic unde guot,
nû daz er âne valschen muot
ze troye was geslichen
unde er dâ sicherlichen
Pârîsen vinden wânde
dô kam er nachtes gânde
unde spâte z'einem' wirte.
bî dem beleip der hirte,
wan er in tugentlîche enphie.
der wirt der was gewesen ie
ze hove, als ich vernomen hân,
unde hete sich des abe getân
alsô, daz er dô geste pflac.
vür wâr ich daz gesagen mac,
er was der eine von den zwein,
die daz getruogen über ein,
daz si pârîsen liezen leben,
dô sîn junger lîp gegeben
dem tôde werden solde;
ich meine, dô man wolte
in hân verderbet in dem hage
un in der hirte an einem tage
von wilder âventiure vant,
der in dô nerte sâ zehant
unde nû ze troye nâch im streich.
verselwet unde weterbleich
was er zuo disem wirte komen
unde hete in sînem hûs genomen
herberge, als ich nû verjach.
den wirt den vrâgt er unde sprach,
ob dâ ze hove waere
ein knappe tugentbaere,
Pârîs geheizen unde genant.
 <jâ,> sprach der wirt dô sâ zehant,
 <ein jungelinc ist komen her,
der ûf tugende sîne ger
unde sînen muot gestellet hât.
der hof mit im geblüemet stât
unde mit der liehten klârheit sîn.
ez wart nie knabe sô rehte vîn,
noch sô zühtic, noch sô wîs.
er ist geheizen pârîs
unde hete an im die saelikeit,
daz der künec hât geleit
ûf in allen sînen muot
unde im daz beste gerne tuot,
des er mac geflîzen sich .>
der hirte sprach: < des vröuwe ich mich;
wan ich gan im êren wol.
swie lützel es mich helfen sol,
doch bin ich sîner wirde geil.
mich dunket daz ein hôhez heil,
daz man im lop unde êre birt .>
der rede antwürte gap der wirt
schôn unde zühteclîche dô:
 <warumbe,> sprach er, < sît ir vrô
durch sîniu werdeclîchiu dinc?
waz gêt iuch an der jungelinc,
daz ir im alsô günstic sît?>
 <her wirt! ich hab in lânge zît
erzogen,> sprach der hirte z'im',
 <dâ von ich sînen prîs vernim
mit willecliches herzen ger .>
 <ist er denn iwer sun?> sprach er,
 <daz sagent mir ân allen spot .>
 <nein hêrre, ich vant in, samir got,
in einem walde wilde
unde hân sîn kürlich bilde
von einem kleinen kinde ernert.
sît nû sîn dinc nâch wunsche vert,
sô kêre ich hein zuo mînem vihe,
swenn ich in morne hie gesihe
unde ich mit im geredet hân.
den knaben wunneclich getân
den hân ich vil gesuochet.
nû hât ez got geruochet,
daz ich in saelic unde gesunt
hie vinden sol in kurzer stunt .>
Den wirt diz maere brâhte
dar ûf, daz er gedâhte:
 <
Pârîs der was daz kindelîn,
daz ich unde der geselle mîn
solden hân ze tode erslagen.
in hât got disem man getragen
vil harte saeleclichen zuo.
sît er im half sô rehte vruo,
daz er des tôdes ist genesen;
wer möhte pârîs anders wesen,
wan der selbe süeze knabe?
swie sich diz dic gefüeget habe,
in vant der hirte balde
des mâles in dem walde,
dô wir von im gekêrten.
daz wir sîn niht versêrten,
daz was der göte wille .>
hie mite sweic er stille,
biz er geleite slâfen sich.
zuo sînem wîbe wunneclich
sprach er dô lîse unde al zestunt:
 <vernim, ich tuon dir maere kunt
unde ein gar wunderlichez dinc!
Pârîs, der klâre jungelinc,
mit dem diu lânt geblüemet sint,
der ist ouch mînes hêrren kint
unde sîn geburt von rehter ê.
noch weiz nieman die wârheit mê,
wan ich aleine ûf erden;
ouch sol ez von dir werden
verswigen hiute unde iemer.
entsliezen soltû niemer,
daz er sî mînes hêrren sun.
vil saelic wîp, vermeldest dun,
sô muoz ich drumbe ligen tôt;
wan der künec mir gebôt,
dô man daz kint alrêrst gebar,
daz ich den knaben wunnevar
dem argen tôde solde geben.
sich, dâ liez ich im daz leben
durch sîner saelikeite prîs.
ich leite in ûf ein dickez rîs
in einen wilden oeden tan.
dâ vant in ûfe dirre man,
der hînaht hie ze hûse lît,
unde hât in schône erzogen sît,
als er uns beiden hînt verjach.
zehant als er diu wort gesprach,
wie pârîs waere vunden,
dô spürt ich an den stunden,
daz er bî namen waere
daz kint vil wunnebaere,
dem ich dâ solde hân benomen
den lîp nâch wunsche vollekomen .>
Sus lac er unde seite
in sîner tougenheite
der vrouwen diz verholne dinc.
er wânde, ez solde ein haelinc
sîn gewesen alle stunt,
doch wart ez ûf ein ende kunt
ir beider gaste sâ zehant.
der hirte der lac bî der want
vil nâhe ir zweiger bette
unde, waz der wirt gerette,
daz hôrt er allez ûf ein ort.
nû der getriwe sîniu wort
vernam biz ûf ein ende gar,
dô wart er al zehant gewar,
daz pârîs des küneges kint
waer âne zwîvels underbint
unde in het ekubâ getragen;
wan dô der wirt begunde sagen
unde die wirtinne wizzen liez,
wie prîamus verderben hiez
daz niweborne kindelîn,
dô wart im an dem maere schîn
unde hete ez schiere dâ gespurt,
daz pârîs waere diu geburt,
die man verderben hiez alsô.
von grunde wart sîn herze vrô
der wunnebaeren dinge,
daz man dem jungelinge
bôt sô werdeclich gemach,
daz in sîn vater gerne sach,
der in billîche solde sehen.
er dâchte: < sît daz ist geschehen,
daz pârîs dâ her ist komen
unde in der künec hât genomen
z'eim' ingesinde ân allen haz,
wie künde im iemer deste baz
gelungen sîn ûf erden,
sô daz er sînen werden
vater hât hie vunden?
ez wirt in kurzen stunden
an wirde nieman im gelîch,
swenn ich gesage dem künege rîch,
daz er sîn kint von adel ist.
waz im denn êren bî der vrist
erboten wirt von sîner hant!
mich hât gelücke dar gesant,
sît daz ich worden bin gewar,
daz den ein künegîn gebar
unde ein erweltiu vrouwe hôch,
den ich von einem kinde zôch .>
Mit den gedenken er entslief.
sîn wunne michel unde tief
was von dem maere worden;
vröud unde liebes orden
het er an sich gewunnen.
des morgens dô der sunnen
glânz durliuhtic unde klâr
begunde ûf glesten offenbâr,
dô nam der selbe hirte
urloup zuo sînem wirte
unde îlte engegen hove dan,
ûf dem vil manic hôher man
vröud unde kurzewîle pflac.
der künec der begie den tac,
an dem sîn muoter in gebar,
unde hete vil geladet dar
der vürsten ûz dem rîche;
die vröuten sich gelîche
von sîner hôchgezîte dô.
Pârîs unde hector wâren vrô
getreten beide in einen rinc
durch diu behendeclichen dinc,
daz si dâ schirmens pflâgen.
si vlizzen unde wâgen
sich dar zuo vil sêre,
daz maneger hande kêre
von in geschach hin unde her.
si buten vür die buggeler,
dâ hinder stuonden si gebogen
unde heten ûz diu swert gezogen,
diu lûhten unde glizzen.
ir zene si dô bizzen
z'ein' ander, als in waere zorn.
die jungen künege hôchgeborn
giengen dâ ze bîle;
durch hübsche kurzewîle
triben si daz hovespil.
iedoch gesluogens'' alsô vil
z'ein' ander unde gestâchen,
daz si ze jungest brâchen
mit zorne irn gemelichen schimpf.
Pârîs sô grôzen ungelimpf
unwizzenlîche dâ begienc,
daz hector einen slac enphienc
von im, der in beswârte.
in dûhte, daz er vârte
ze sêre unde alze harte sîn;
des wart er als ein eberswîn
erzürnet bî den stunden,
daz von den jagehunden
ze vaste wirt gerüpfet.
sîn herze wart gelüpfet
ûf grimmeclichen ernest;
des het er aller gernest
den slac an im gerochen.
daz swert wolt er gestochen
durch pârîsen hân zehant:
dô wart ez von geschiht erwant.
Der hirte, des ich hân gedâht,
den hete dar gelücke brâht
Pârîse z'einer' saelikeit.
er stuont ouch an dem ringe breit,
in dem geschirmet wart alsô.
den stich het er gemerket dô,
den hector wolte hân getân.
des rief er z'im': < lâ stân, lâ stân!
vil hôchgeborner jungelinc,
beganc niht übellîchiu dinc
durch dînen vrechen übermuot;
vergiuz niht hie dîn sippebluot
unde schône dînes verhes!
dîn heil daz würde entwerhes
hie loufend ûf der erden,
swie pârîs solde werden
erslagen von dir offenbâr,
wan er dîn bruoder ist vür wâr .>
 <ist er mîn bruoder?> sprach er z'im'.
 <jâ, hêrre, ich setze ez unde nime
beide ûf leben unde ûf lîp,
daz ekubâ, daz werde wîp,
truoc pârîsen, der hie stât.
diu wârheit mich niht liegen lât,
daz in diu künegîn gebar .>
 <wie bist du worden des gewar?>
sprach aber hector sâ zehant,
 <vriunt, sage, wâ von ist dir bekant
diz niwe vremde maere?
daz man diz dinc bewaere,
dar zuo bedarf man ziuge wol .>
 <herr, ich beziuge, wenne ich sol,
daz mîniu wort sint ungelogen.
Pârîs, den ich dâ hân erzogen,
der ist des edelen küneges barn.
ob du die wârheit wilt ervarn
umb den hôchgebornen knaben,
Hector, sô lâ den vride haben,
der mîn geziuc hie werden sol.
hilf im, daz er getürre wol
entsliezen prîamô daz dinc,
wie pârîs, der jungelinc,
sîn êlich sun geheizen müge.
hie wirt bewaeret âne trüge
unde in einer kurzen vrist,
daz er sîn kint von adel ist.
wie man den hulde haben lât,
der von ende die getât
unde die rehten sache weiz,
ob im sô sicherlich geheiz
umb daz leben hie geschiht,
daz in der künec verderbet niht,
sô wirt diu lûter wârheit
ân allen valsch von im geseit .>
Hector wart von der rede vrô.
swert unde buggelaere dô
warf er nider in den rinc.
der hôchgeborne jungelinc
den hirten bî der hende nam.
vür sînen vater lobesam
vuort er in sunder twâle
unde seite im zuo dem mâle,
daz er gesprochen haete,
wie pârîs, der staete,
sîn sun von adele waere,
ob er die wâren maere
von im vernemen wolte,
daz er den lâzen solde
vrid unde staete hulde haben,
der die wârheit umb den knaben,
het endelîche erfunden.
den künec bî den stunden
diz maere dûhte wunderlich.
er sprach: < wer des bewîset mich,
daz pârîs von mir ist geborn,
hât er verdienet mînen zorn,
ich lâze in staete hulde hân;
swaz er mir leides hât getân,
daz sol im gar vergeben sîn.
daz nim ich ûf die triwe mîn
unde ûf mîn êre küneclich .>
 <trût hêrre, sô vernement mich,>
sprach der hirte dô zehant,
 <lâzent werden hie vür mich besant
den wirt, der hînaht mich enthielt
unde der bescheidenheite wielt,
daz er mîn tugentlichen pflac.
sît er mit vride reden mac
unde iwer hulde haben sol,
sô bewaer ich mit im wol
unde erziuge disiu dinc,
daz pârîs, der jungelinc,
ist iwer sun von rehter ê.
man bringe in her, waz sol daz mê,
sô wirt diu wârheit hie vernomen
von dem juncherren vollekomen .>
der künec sprach: < daz muoz geschehen.
ich sol den willeclichen sehen,
der hiute mir bewaere,
daz der vil wunnebaere
Pârîs mîn sun von adele sî;
wan ich bin des gelouben vrî,
daz er mich ihtesiht bestê.
sô wilde sache wart nie mê
vür mînes herzen ougen brâht,
sô daz ieman des hât gedâht,
daz pârîs von mir sî geborn .>
sus hiez der künec âne zorn
den wirt besenden al zehant.
nû daz er vür in was besant
unde er in sach mit ougen an,
dô wart der hôchgeborne man
bleich unde erschrockenlich gestalt.
im wart in sînem lîbe kalt
daz herze bî der stunde:
wan er zehant von grunde
des kindelînes wart ermant,
daz er den wirt mit sîner hant
hiez toeten, als ich ê verjach.
der hirte wider in dô sprach:
 <her wirt, ez ist sô verre komen,
daz mîn hêrre hât vernomen,
daz pârîs von im ist geborn.
nû lâzent belîben âne zorn,
ob ich mit iu beziuge,
daz ich im niht enliuge
von dem erwelten knehte.
entsliezent hie ze rehte,
waz ir hînaht seiten,
dô sich die liute leiten
durch slâfen an ir bette.
swaz iwer munt dô rette,
daz hôrte ich allez ûf ein ort.
nû sagent hie diu selbiu wort,
sô merket man in kurzer vrist,
daz pârîs bî namen ist
des hôchgebornen küneges kint
unde daz diu maere niht ensint
durch eine trügeheit erdâht,
diu von mir sint ze liehte brâht .>
Der wirt von disen worten
erschrac in allen orten,
sam die durch vorhte gar verzagent.
 <vriunt, ich enweiz niht, waz ir sagent>
sprach er wider in zehant.
 <diu maere sint mir unbekant,
von wannen pârîs komen sî.
lâzent mich der tegedinge vrî,
wan iwer rede ist mir ein spel.
diu zunge ist iu vil gar ze snel
ûf üppeclîchiu maere.
wer hât sus hovebaere
gemachet iuch in kurzer vrist,
daz iwer rede komen ist
vür eines küneges bilde?
mir ist der knappe wilde,
von dem ir âsprâchent hie.
vriunt guoter, ich enhôrte nie
von pârîse in mînen tagen
weder singen noch gesagen .>
 <
Her wirt, enredent niht alsô,>
sprach aber z'im' der hirte dô,
 <wan ez ist âne lougen,
daz ir gesprochen tougen
hânt wider iwer êlich wîp,
daz pârîs, der hübsche lîp,
sî des werden küneges vruht;
dâ von tuont ez durch iwer zuht
unde sagent ouch die wârheit hie!
wan ich gewan daz herze nie,
daz ich den mein erdaehte,
daz ich ze liehte braehte
valschlîchiu trügenmaere.
ê daz ich niht bewaere,
daz ir gesprochen hânt diz dinc,
ê wil ich hiute in einen rinc
ze kampfe treten unde gân.
doch sunt ir uns des beide erlân,
daz von uns werde iht hie gestriten.
iuch sol der künec, mîn hêrre, biten,
daz ir im tuont die wârheit schîn.
ir mügent des ân angest sîn,
daz ir sînen zorn bejagent,
ob ir die rehten schulde sagent;
dar umb ist er iu niht gehaz,
wan er hât hie gelobet daz
bî küneclicher sicherheit,
daz dem deheiner slahte leit
von sîner hôhen kraft geschehe,
der von pârîse hie verjehe
der wâren dinge ân allen spot.
nû, hêrre, sprechent z'im' durch got
unde gebietent selbe dar,
daz er iu diz dinc enbar
unde entslieze drâte,
wes er hînaht spâte
verjaehe an sînem bette.
daz dinc, daz er dô rette,
daz heizent in hie künden
unde ûf ein ende ergründen,
sô wirt iu sunder valschen wân
von im ze rehte kunt getân,
daz pârîs, der knappe guot,
ist iwer kint unde iwer bluot .>
Der hirte als er gesprach alsus,
dô hiez der künec prîamus
den wirt die wârheit sprechen
unde mahte in alsô vrechen
mit süezen worten ûz erkorn,
daz er niht vorhte sînen zorn
unde er tete, daz er gebôt.
iedoch wart er mit grôzer nôt
des dinges überwunden,
daz er dâ bî den stunden
die wâren schulde seite.
vrid unde guot geleite
gap im der künec umb daz leben.
als im daz beide wart gegeben
unde er sicher mohte sîn,
dô sprach er: < lieber hêrre mîn,
ichn weiz niht, waz ich sagen sol:
wan ir wizzent selbe wol,
dô mîn vrouwe ein kint gebar
schoen unde wunneclich gevar,
daz ir wârent im gehaz
unde ich selb ander vuorte daz
in einen walt durch iwer bete.
als iwer munt gelobet hete,
sus wolten wir verderbet hân
daz kint nâch wunsche wol getân.
dô gap sô lûterbaeren schîn
diu wunneclîche varwe sîn,
daz uns der wille wart gegeben,
daz wir liezen im daz leben
durch sîner saelikeite prîs.
wir leiten ez ûf dickez rîs
in den wüesten oeden tan.
sît vant ez dirre guote man
von wilder âventiure
unde hât mit sîner stiure
ûz im erzogen disen knaben,
den wir hie ze hove haben
unde der geheizen ist pârîs.
seht, hêrre saelic unde wîs,
alsus gefuor ez umb daz kint,
dem sîniu dinc nâch wunsche sint
unde nâch heile ergangen
sît daz pârîs enphangen
sî von iu z'eime' gesinde,
sô hânt in ouch ze kinde,
wan er ist von iu geborn,
daz wizzent, hêrre, ân allen zorn .>
Der künec rîch von hôher art
beswaeret von der rede wart
gar inneclichen sâ zehant;
wan er des troumes wart ermant,
den ekubâ, sîn vrouwe, kôs,
dô si trüeb unde vröudelôs
wart pârîsen tragende.
in sînem herzen klagende
was die beswaerde prîamus,
daz der jungelinc alsus
gewahsen unde erzogen was.
daz er des tôdes ie genas,
daz was sîn meiste swaere dô.
dâ vor was er gesezzen vrô
durch sîn erwünschet bilde;
nû was im vröude wilde
von sîme antlitze wunneclich.
durch den juncherren vröute sich
diu hovediet gemeine;
wan daz von im aleine
Prîamus beswaeret was.
er nam ze herzen unde las
trüeb unde klegelîche sene.
der künec lâmedon, sîn ene,
was ouch der maere vil gemeit,
daz von pârîse was geseit,
er waere sînes sunes kint.
sîn trûren was vil gar ein wint
durch sînen wunnebaeren schîn.
ouch vröute sich diu muoter sîn
unde sîne bruoder über al.
sich huop dâ vroelich hoveschal,
dô man die wârheit hete ervarn,
daz pârîs, der tugende barn,
was von prîamô geborn.
durch den juncherren ûz erkorn
wart dâ vröuden vil gegert.
er was in ê liep unde wert,
nû wart er stille unde über lût
in allen tûsent warp sô trût,
als er in was gewesen vor.
sîn werder bruoder hector
kam an in geloufen sider.
er kuste im ougen unde lider
unde hiez in willekomen sîn.
er sprach: < pârîs, geselle mîn,
wol mich der saelde manicvalt,
daz du mir hiute bist gezalt
ze bruoder ûf der erden.
gebenedîet werden
müez iemer aller göte namen,
sît daz si mich sô wunnesamen
an dirre vröude hânt gewert;
wan allez, des mîn herze gert,
von brüederlicher saelikeit,
daz hât ir kraft an dich geleit
unde ir helfe götelich.
het ich erslagen hiute dich,
dô wir uns dar zuo wâgen,
daz wir schirmens pflâgen,
sô müest ich iemer trûren
unde in mîn herze mûren
jâmer unde sende klage
biz ûf ein ende mîner tage .>
Sus gienc von sîner bruoder schar
zuo im iegelicher dar,
der in enpfienc besunder.
hie mite unde ouch dar under
der hirte von dem künege trat
unde îlte vür sich zuo der stat,
dâ pârîs des mâles gienc
unde in noch verre baz enphienc,
dann er enphangen waere.
wan dô der tugentbaere
den hirten komen sach dort her,
dô wart sô vröudenrîch sîn ger,
daz er von liebe weinte.
Pârîs der wol gereinte
lief engegen im dort hin;
mit armen umbegreif er in
unde enphienc in bî der zît.
 <ir hêrren alle,> sprach er sît,
 <diz ist mîn vater, der mich hât
durch sîns getriwen herzen rât
erzogen alle mîne tage.
ich enweiz, waz ieman anders sage,
ich sol in z'einem' vater hân.
er hât mir verre baz getân,
denn alle veter, die der sint.
von keinem vater wart nie kint
sô rehte minneclîche ernert.
mîn dinc alrêrst nâch wunsche vert,
sît in mîn ouge ersehen hât.
swie man in spüre in kranker wât,
doch ist er sô bescheiden,
daz under armen kleiden
nie rîcher tugent, noch reiner art
verborgen unde verdecket wart .>
Seht, alsô lobte dô pârîs
den hirten biderbe unde wîs,
vor al den hoveliuten.
er kunde in wol getriuten
mit süezer rede ân allen vâr.
ouch het er an dem dinge wâr,
daz er was bescheiden gnuoc.
als edel herze nie getruoc
ein einvaltiger hirte,
daz kunde er an dem wirte
schoen unde wol bewaeren.
den wolte er niht vermaeren,
ê man im daz gehieze,
daz in der künec lieze
vrid unde staete hulde haben,
swenn er geseite von dem knaben
der lûterlichen wârheit.
Pârîs wart sîner kunft gemeit
unde sîner angesihte vrô.
die rîter sprâchen alle dô:
 <der künec, unser hêrre, sol
den hirten gerne enphâhen wol,
der im erzogen hât ein kint
sô schône, daz geblüemet sint
diu lânt mit sîner saelikeit.
er hât sô reinen vlîz geleit
ûf den erwelten jungelinc,
daz im nâch heile sîniu dinc
billîche hie ze hove ergânt.
die göte an im bewaeret hânt,
daz dicke ein armer âne guot
baz unde tugentlicher tuot,
denne ein boeser rîcher zage.
ob nû der hirte sîne tage
bî werden künegen het vertân,
wie künde er tugentlicher hân
den schoenen jungelinc erzogen.
Pârîs beleip vil unbetrogen
an sîner zühte meisterschaft;
er ist klâr unde tugenthaft .>
Mit disen worten unde alsô
vertriben si die stunde dô
unde heten hôher vröude vil.
Pârîs der was ir wunnespil
unde ir trôst gelîche,
wan daz der künec rîche
durch in aleine trûric saz.
sîn herze leides niht vergaz,
swenne er sach pârîsen an.
nû kam vür in ein spilman
mit sîner harpfen ûf den sal,
der huop dâ wunneclichen schal
mit sînem hübschen seitenspil.
tenz unde süezer leiche vil
liez er dâ lûte erclingen,
dar zuo begunde er singen
vroelîche bî der stunde.
mit handen unde mit munde
vil kurzewîle er machete,
durch daz er dâ geswachete
dem künege sîne swaere.
swie vil der hovebaere
des spils getreip unde dâ getete,
daz half in lützel an der stete;
wan der künec saz verdâht.
nû daz er hete vollebrâht
die leiche sîn nâch wunsche dâ,
dô sprach er zuo dem künege sâ:
 <vil werder künec, wie bist du
sô trûric unde sô leidic nû!
warumbe vröuwest du dich niht,
daz man dich sorgen hüeten siht
an dîme geburtlichen tage?
daz ist ein wunderlîchiu klage
unde ein vremder ungelimpf.
du soltest wunnebaeren schimpf
von wâren schulden üeben.
wer möhte dich betrüeben?
du bist doch allen künegen obe.
an hôher werdekeite lobe
ist kein vürste dîn genôz.
durch waz siht man dich vröuden blôz
unde alsô rehte jâmerhaft?
sît daz von dîner magenkraft
sich biuget alsô manic knie,
daz nieman lebt ûf erden hie,
der dir an êren sî gelîch;
sô soltest du dich vröuden rîch
hie lâzen beschouwen, hêrre mîn.
möht ich an dîner stat gesîn
unde waere ich künec, als du bist,
ich wolte vunden alle vrist
in hôhem muote werden.
wer künde mich ûf erden
gemachen jâmerbaere,
sît nieman lebender waere
alsô gewaltic, daz er sich
getörste setzen wider mich?>
Der künec, prîamus genant,
gap im antwürte dô zehant:
 <vriunt,> sprach er, < tugentrîcher kneht,
dich diuhte billich unde reht,
daz ich vroelich solde sîn.
nû stêt ez sô, geselle mîn,
daz ich niht vröuden mac gehân:
dâ von sô lâ die rede stân,
mit der du mich beswaerest.
du sprîchest, ob du waerest
an mîner stat, sô woltest du
dich vröuwen harte sêre nû,
daz wirt versuochet al zehant .>
sus zôch er abe sîn gewant
unde sîniu küneclîchiu kleit.
diu wurden gaehes an geleit
dem hövelichen spilman.
er muoste si dâ legen an,
als in der werde künec bat.
gekroenet wol an sîne stat
wart er von im gesetzet.
ein swert vil wol gewetzet
unde gesliffen sêre
daz bant der künec hêre
mit sîner wîzen hende klâr
an ein vil kleinez rossehâr
unde hienc ez über den spilman
sô lîse, daz er waere dran
versniten unde versêret,
ob er sich dâ gekêret
unde gerüeret haete.
nû prîamus der staete
daz lûter unde daz scharpfe swert
mit sîner blânken hende wert
gehienc sus über in dort hin,
dô sprach er aber wider in:
 <
Nû sî dir mîn gewalt gegeben.
lâ sehen, wie du getürrest leben
unde habe dir allez, daz ich hân!
mîn rîch daz sî dir undertân
unde alle mîne liute;
an mîner stat wis hiute
gebieter unde ein künec wert!
ob nû dîn herze vröuden gert,
sô maht du werden hôchgemuot.
ich hân dir lânt, liut unde guot
gelihen allen disen tac.
swaz ich dâ her gewaltes pflac,
geselle tiure, des lâz ich
noch hiute pflegen alles dich,
durch daz du vrô belîbest
unde kurzewîle trîbest
an mîner stat an dirre stunt.
sît ich an vröuden ungesunt
unde an hôhem muote bin,
sô maht du wunnebaeren sin
unde ein vroelich herze hân:
wan swaz du wilt, daz wirt getân .>
Nû daz der künec prîamus
den hübschen man gehiez alsus
ûf sîn gestüele sitzen,
seht, dô begund er switzen
von angestbaeren sorgen.
sîn vröude wart verborgen
unde al sîn hôchgemüete gar.
wan dô daz swert blôz unde bar
ob im an einem hâre hienc,
dô wart er trûric unde enpfienc
vorht unde zagelichen sin.
het er gerücket iender hin
unde umb ein hâr gerüeret sich,
daz swert scharpf unde lûterlich
waer im gevallen durch den lîp.
dar umb er als ein zühtic wîp
still unde schemelichen saz.
sîn herze vröuden gar vergaz
unde aller wunne bî der zît.
dâ von der künec aber sît
wider in dô schiere sprach:
 <vriunt, waz ist nû dîn ungemach?
warumbe vröuwest du dich niht?
nû hâst du doch in dîner pfliht
liut unde lânt, êr unde guot.
durch waz bist du niht hôchgemuot,
sît daz du lebest nâch dîner ger?>
 <wie solde ich vrô gesîn,> sprach er,
 <unde einen hôhen muot getragen?
ichn weiz doch, wenne ich wirde erslagen
mit einem scharpfen swerte balt,
daz hie dîn küneclich gewalt
hât über mich gehenket.
swie mir daz houbet wenket
sô tiure als umb ein kleinez hâr,
daz swert gesliffen unde klâr
wirt durch mich gevellet.
mich hât dîn hant gestellet
in alsô marterbaeren pîn,
daz ich niht vroelich mac gesîn .>
 <
Jâ,> sprach dô prîamus zehant,
 <unde ist dîn vorhte alsô gewant,
daz dîn muot niht vröuden gert,
darumbe daz ein scharpfez swert
ist gehenket über dich,
sô lâze ouch ungestrâfet mich,
durch daz ich trûric schîne:
wan mînes herzen pîne
die sint als engestlichen grôz,
als ob ein swert scharpf unde blôz
durch mich vallen welle.
ich sage dir, trût geselle,
mir sint diu maere z'ôren' komen,
diu mir die vröude hânt benomen,
der ich zer welte solde leben.
waz hilfet, daz mir sint gegeben
liut unde lânt, sît daz ich hân
der leiden zuoversihte wân,
daz ich lîp unde guot verzere
unde ich verliese ân alle were
daz rîch unde al mîn êre?
mit jâmer unde mit sêre
muoz ich sîn gebunden .>
sus kert er bî den stunden
mit leide ûf sîn gestüele wider.
nû kam diu küneginne sider
vür in dar gegangen
unde hete dâ gevangen
Pârîsen bî der hende wîz.
si vuorte in sunder itewîz
vür den künec hôchgeborn
unde wolte stillen sînen zorn
mit dem juncherren ûz erwelt,
der wol geliutert unde beschelt
was vor allem meine.
Pârîs, der knappe reine,
unde sîner bruoder viere
mit vröuden îlten schiere
vür sînen vater prîamum,
der im dô sînen willekum
tiur unde vremde werden lie;
wan er in zuo dem mâle enphie
mit übellicher angesiht.
doch enwerte lânge niht
wider in sîn grimmer zorn,
wan dô der knappe hôchgeborn
vür in was gegangen,
dô hete schiere enphangen
der künec vröudenrîchen muot.
sîn varwe lûter unde guot
unde alle die gezierde sîn,
die gâben sô rîlichen schîn,
daz er des zornes sîn vergaz
unde allen vîentlichen haz
lie durch sîne klâren jugent.
Pârîs der hete an im die tugent
unde was vor wandel sô getwagen,
swem er den vater haete erslagen,
er müeste im guotes hân verjehen,
het er in z'einer' stunt gesehen
mit volleclichen ougen an;
dâ von sîn vater dô gewan
ein miltez herze wider in;
sîn vîentschaft was schiere hin
unde in vil kurzer stunde.
der sun mit rôtem munde
unde mit der ougen schîne
den vater dô von pîne
begunde suoze scheiden;
wan er mit disen beiden
sô minneclichen lachete,
daz er im trûren swachete
unde al sîn ungemüete.
diu veterlîchiu güete
mit ir süezen senftekeit
an sîme zorne dâ gestreit.
Dô prîamus an im ersach,
daz vür alle klârheit brach
sîn wunneclich vigûre,
dô lêrt in diu natûre
unde daz angeborne reht,
daz er den tugentrîchen kneht
unde den erwelten jungelinc
begunde sâ vür alliu dinc
durchnehteclichen minnen.
in sînes herzen sinnen
gedâht er wider sich zehant:
 <sît daz gevallen unde gewant
ûf pârîsen ist daz heil,
daz an im lît der êren teil
unde aller saelden übersoum,
waz möhte ein üppeclicher troum
mir gewerren danne?
von saeldenrîchem manne
gelücke wahset mit genuht.
wie künde ein alsô reiniu vruht
iemer schaden mich gewern.
ich wil sîn z'eime' vriunde gern
mit herzen unde mit munde .>
sus tete er bî der stunde
Pârîse ganze triwe schîn.
er hiez in willekomen sîn
ân aller sorgen underbint.
 <
Pârîs>, sprach er, < mîn liebez kin
daz ich wânde hân verlorn,
ganc her, ich hân dich ûz erkorn
ze trôste in mînem leide!
du bist mîn ougenweide
unde mînes herzen wunnespil.
ich wünsche, daz ân endes zil
dîn herze in saelden gruone
ein êweclîchiu suone
sol werden zwischen mir unde dir.
sîst willekomen hiute mir
mê denne hundert tûsent stunt!>
hie mite kuste an sînen munt
Prîamus pârîsen dô:
des wart daz hofgesinde vrô.
Si wâren algelîche
der suone vröudenrîche,
diu des mâles wart vernomen;
man sach ze hôher wunne komen
die geste mit dem wirte.
ouch wart der guote hirte
verlâzen dâ vil schône.
im gap der künec ze lône
ein meigertuom in sîne gewalt,
daz jâres vierzic pfunde galt
unde im sîn hûs vil wol beriet.
hie mite er von dem hove schiet
unde kêrte in vröuden wider hein.
Pârîs, der als ein engel schein
lieht unde wunneclich gevar,
was in der hovelichen schar
gewesen ê gesinde;
nû wart er z'eime' kinde
von dem vater sîn gezelt
unde vür den besten ûz erwelt,
der iender wonte in sînem sal.
der hof gezieret über al
wart mit sîner hôhen tugent.
alsô versleiz er sîne jugent
bî sînem werden vater vil
unde wonte ûf lânger stunde zil
mit êren bî der hovediet.
den hof mit vröuden er beriet
unde was iedoch sîn herze unfrô.
der jungelinc der trûrte dô
nâch helênen minne.
er hete sîne sinne
durch si geleit in klagende sene.
nû künec lâmedon, sîn ene,
unde prîamus, der vater sîn,
mit êren sunder leides pîn
in ganzer wirde swebten
unde nâch ir muote lebten
baz denn alle künege hôch;
dô kêrte von in unde vlôch
gelücke, daz in wonte bî.
si wurden maneger saelden vrî,
der an in was ein wunder ê.
Vortûne wolte in dô niht mê
genaedeclichen lachen;
wan si mit allen sachen
wart in beiden vil gehaz.
wie sich von êrst erhüebe daz,
daz wirt iu wol her nâch geseit.
diz maere, daz wirt hie geleit
von ir ungelinge nider,
wan ich grîf an die rede wider,
wie man daz kindelîn erzôch,
des thêtis, diu vrouwe hôch,
wart swanger zuo der hôchgezît,
dô pârîs der götinne strît
umb den vil schoenen apfel schiet,
ich meine, dô der hovediet
seite ein wîssage überlût,
daz diu küneclîche brût
ein kindelîn begunde tragen,
daz sît vor troye würde erslagen.
Daz selbe kint von hôher art,
mit dem diu küneginne wart
begriffen dâ zer hôchgezît,
seht, daz gebar diu vrouwe sît
nâch tugenthafter wîbe site.
ir wonte daz gelücke mite,
daz si ze rehter zît genas.
unde dô daz kint geboren was,
dô schein sîn lîp sô minnevar,
daz man nie knebelîn gebar,
daz alsô wunnebaere
unde sô durchliuhtic waere,
sô diu vil küneclîche vruht.
gelücke unde êre mit genuht
wart ûf sînen lîp geleit.
er hete die liutsaelikeit,
swer ez mit ougen âne sach,
daz der in sînem herzen jach,
im breste weder dis, noch des.
geheizen wart achilles
der junge hôchgeborne knabe.
als ich dâ vor gesprochen habe
unde êrst mit rede ergründet,
sô was von im gekündet
von prôtheô, dem wîssagen,
daz er ze troye würde erslagen
unde daz er dâ gelaege tôt.
diu selbe klegelîchiu nôt
der muoter sîn vil nâhe lac.
ze herzen gienc ir unde wac
diz leit vür alle swaere,
daz man ir seite maere,
daz er vor troye stürbe.
daz er dô niht verdürbe,
daz haete gerne si bewart.
diu vrouwe rîch von hôher art
begunde in allen enden
dar ûf ir sinne wenden,
daz er ze troye kaeme niht
unde er die veigen ungeschiht
künd eteswie gefliehen.
si wolte in dar ûf ziehen,
daz er mit strîtes listen
sich möhte dâ gefristen
vor schedelicher vreise;
dâ von sô wart ein reise
von der vrouwen ûf geleit.
si wart ûf eine vart bereit
unde îlte mit dem kinde dan;
daz vuorte si dâ z'eime' man,
der künde liste gnuoge
unde maneger hande vuoge,
die man sol ze strîte haben.
Achillen, den erwelten knaben,
bevalch si dem in sîne pflege,
durch daz er in lêrt alle wege,
daz er den lîp generte
unde sich mit strîte erwerte,
ob er ze troye kaeme.
diu klâre unde diu genaeme
wolte ir sun alsus bewarn.
si kam zuo disem man gevarn,
der künde hovelîche kunst,
dâ mite er hôher liute gunst
verdienet hete manegen tac;
wan er mit sîner lêre pflac
ir kinde bî der zîte.
er wente si ze strîte
unde ûf tugentlîche site,
dâ sich die jungen blüement mite.
Sîn kraft, diu was sô rehte grôz,
daz niender lebte sîn genôz
in al der welte kreizen.
Schýron was er geheizen
unde hete ein vremdez bilde;
wan sîn vigûre wilde
truoc an ir zweiger hande schîn.
daz oberteil der vorme sîn
was gestellet als ein man
unde stiez ein underteil dar an,
daz eime rosse was gelîch.
der selbe meister künsterîch
was ob allen tieren starc
die grîfen unde die löuwen arc
erbibenten von sîner kraft.
er twanc mit sîner meisterschaft
die tracken unde die würme.
sîn angestlichen stürme
entsaz mit vorhten allez wilt.
er kunde swert beid unde schilt
gebrûchen baz, denn alle man.
swaz man ze strîte liste kan,
dar zuo was er vil nütze.
er was der beste schütze,
der ie zer welte wart geborn.
sîn hût was herte alsam ein horn
unde aller sîner lide vel.
kein vogel was sô snel,
der balder vlüge, denne er lief.
er hete ein hol wît unde tief
in sîner staeteclichen wer,
daz stuont vil nâhe bî dem mer
unde gienc in einen rûhen stein,
dâ selden în diu sunne schein
unde der liehtebernde tac.
des nachtes er dar inne lac
unde eteswenne bî dem tage.
mit einem griwelichen hage
stuont daz loch verdürnet
unde hôhe alumbe türnet
mit velsen unde mit vlinsen.
swaz er dar în gedinsen
mohte wilder tiere,
diu gaz er alliu schiere
beid ungesoten unde rô.
sîn hol stuont irreclichen dô;
wand ein rûhez pfedelîn
ûz einem walde gienc dar în
durch stûden unde durch brâmen.
die liute unsanfte kâmen
dar heim zuo sînem hûse.
ez was ein wildiu klûse
unde ein vil tiefiu schrunde,
dar inne er sîne stunde
unde alliu sîniu jâr vertete.
zuo dirre wüesten waltstete
kam thêtis gerüeret
unde wart mit ir gefüeret
heimlichen unde stille
ir lieber sun achille.
Der berc, der hiez pelêon,
dar under mîn her schyron
wont in des steines krüfte.
durch wolken unde durch lüfte
sîn hoehe reichet ûf enbor.
daz tobende mer, daz stât dervor
unde stoezet dran ein vinster holz.
Thêtis, diu küneginne stolz,
diu kam durch daz gevilde
zuo dirre klûsen wilde
kûm unde gar lâncseime.
si vant den wirt dâ heime,
der wunderlichen was gestalt.
ein man schein er unmâzen alt,
als ich von im gelesen hân.
swaz menschlich an im was getân,
daz hete wunneclîchiu lider.
hâr unde bart im beidiu nider
ûf den gürtel sluogen.
diu gâben unde truogen
altlichen schîn vil grâwen.
er hete lânge brâwen,
dâ stuonden ougen under,
diu vaster denne ein zunder
ûz sîme kopfe brunnen.
er mohte durch die sunnen
geblicket hân mit der gesiht.
diu wârheit sprîchet unde giht,
er hete liehte varwe,
diu was gemischet garwe
mit wîze unde ouch mit rôte.
sîn houbet was genôte
z'eim' alten manne schoene gnuoc.
ein hüetelîn er ûfe truoc
ûz schinen wol geziunet.
ein wurmes hût gebriunet
dar über was von im gedenet.
Schýron, der hete sich gewenet,
daz er von leder truoc ein kleit,
daz er schant wîlent unde sneit
ab einem wilden vische rûch.
ez sluoc im nider vür den bûch
unde schein rôt als ein lösche,
weich unde niht ze rösche
was diu liderîne wât,
diu mit riemen sunder nât
zesamen stuont gebestet;
niht anders was gegestet
oberthalben dirre man,
der vil schône sich versan,
swie wunderlich sîn vorme schine.
sîn underteil, ûf dem er hine
gienc über vels unde über mos,
daz was gestellet als ein ros,
als ich dâ vorne hân geseit,
doch was ein varwe dran geleit
noch swerzer, denne ein brûner zobel.
gebirge steic er unde tobel
reht als ein wilder steinboc.
ez waere vlins, ez waere stoc,
dar über klam er hôhe enbor;
an im lac hinden unde vor
vil gar ein wunderlich geschaft,
unde was er doch sô tugenthaft,
daz er wist übel unde guot.
bescheiden was sîn vrecher muot
ze hovelichen dingen.
rotten, harpfen, singen
unde aller hande zabelspil,
daz kunde er unde treip sîn vil.
An im lac grôz behendekeit.
er was ûf alliu dinc bereit,
des man ze kurzewîle gert;
dâ von die rîchen künege wert
ir süne enphulhen sîner hant.
si wurden in sîn hol gesant
dick unde ze manegen zîten,
durch daz er si dâ strîten
unde ander vuoge lêrte.
nû thêtis z'im' gekêrte
unde vür in was gegangen,
dô wart diu vrouwe enphangen
rîlîche von dem munde sîn.
ir hôchgebornez kindelîn
bevalch si dar in sîne gewalt.
mit süezen worten manicvalt
bat in diu vrouwe sêre,
daz er mit sîner lêre
des knaben underwünde sich.
 <entriwen,> sprach er, < daz tuon ich,
vil hôchgeborniu vrouwe guot!
sît des geruochet iwer muot,
daz ich zieh iwer edele vruht,
sô wirt daz kint mit hôher zuht
geblüemet wol nâch êren.
Achillen sol ich lêren,
daz ir sîn iemer dankent mir;
wan ich vröuwe mich, daz ir
geruochet hânt ze komene her.
der werde got, her jûpiter,
der iwer vater ist vür wâr,
der sî geprîset offenbâr
des heiles, daz diu lêre mîn
sol ziehen daz geslehte sîn .>
Thêtis wart von der rede vrô.
diu minneclîche seite dô
gnâd unde danc schýrône;
si neic im dô ze lône
unde îlte dannen wider hein.
ir sun, der gar liutsaelic schein,
lie si belîben in dem hol;
dâ von wart sîn gepflegen wol
mit hôher meisterschefte dâ.
Schýron tete im daz beste sâ,
des er geflîzen kunde sich.
der zühte meister lobelich
lêrt in behendeclîchiu dinc.
dar ûf stuont aller sîn gerinc,
daz er in herteclîche züge.
ob dirre knabe ein ammen süge?
nein, er souc ein wildez tier.
daz kint liutesaelic unde zier
wart niht an wîbes brust geleit:
ein lunze, diu den löuwen treit,
begunde sougen disen knaben.
si muoste in mit ir milche laben
alle zît unde alle vrist.
Schýron der kunde wol den list
unde hete an im die meisterschaft,
daz er si twanc mit sîner kraft,
daz si daz kint lie sûgen.
erzamen unde erblûgen
muost allez wilt, daz in gesach.
vil schefte er ûf den tieren stach
ze stücken unde ze trunzen;
dâ von twanc er die lunzen,
daz si diu jungen löuwelîn
liez âne sûgen dicke sîn,
unde ir brüste achille bôt;
si müeste sîn gelegen tôt,
ob si sich haete des gewert.
sus wart daz edele kint ernert
unde des küneges künne
mit eines löuwen spünne
unde mit der blânken milche sîn.
Schýron der liez daz knebelîn
diu grimmen tier niht vliehen.
er wolte ez dar ûf ziehen,
daz ez getürstic waere,
unde ez niht diuhte swaere
strîtlicher sorgen bürde.
ob menschlich ezzen würde
geleit dem kinde in sînen munt?
nein, ez muoste bî der stunt
erkennen vremde spîse.
Schýron, der künste wîse,
der kunde ez wilder trahte wern.
swenn er die löuwen unde die bern
zerbrach mit sîner hende starc,
seht, alsô gap er im daz marc,
daz in dem beine steckete:
daz brûchte ez unde leckete
vür alle spîse danne.
nû wart vil selten pfanne
gewermet dâ mit muose:
des wildes krûtes gruose,
die schýron mit sîner hant
ûz den wurzen dicke want,
diu wart im în getroufet.
in lindiu tuoch gesloufet
wart ez ze keinen stunden,
Achilles wart gewunden
mit rûher tiere belzen.
pfankuochen unde smelzen
wart dem juncherren tiure.
êsieren bî dem viure
was im betalle vremde.
man liez in kleiner hemde
niht tragen unde dinsen;
er muoste ûf herten vlinsen
bî sînem meister nachtes ligen;
wand im dâ bette wart verzigen.
Seht, alsô herteclîche erzôch
Schýron, der zühte meister hôch,
den ûz erwelten jungelinc,
durch daz er angestbaeriu dinc
deste senfteclicher lite,
swenn er mit vrecher hende strite
nâch wirde in sînen jâren.
er lêrte in sô gebâren,
daz er gemaches wênic pflac.
in snêwe saz er unde lac
den âbent unde den morgen.
vor im wart niht verborgen,
swaz er von künsten wiste;
er schuof mit sînem liste,
daz er wart unmâzen snel.
swâ man von îse ein lindez vel
ûf einem tiefen sêwe kôs,
unde er sô lützel dâ gefrôs,
daz man durch sîn vil dünnez dach
ein hâr bereiteclîche sach;
dô muoste achilles sîn sô balt,
daz er dar über mit gewalt
ân alle vorhte vluges lief,
sô daz er in dem wâge tief
den vuoz doch nie genazte.
sô schýron ûf gesazte
durch kurzewîle ein verre zil,
unde er in sîner wunne spil
schôz dar zuo mit sînem bogen,
sô muoste achilles ê geflogen
unde geloufen sîn dar an,
ê daz der snelle pfîl her dan
von der senewen snüere
gesnurrete unde gefüere.
Sîn louf, der muoste dringen
vür der strâlen swingen
unde vür der gaehen bolze vluc.
Schýron der lêrte in manegen tuc,
der griwelîche was gestalt,
unde mahte in alsô rehte balt
mit sîner künste vuoge,
daz er slouf in die luoge,
dar inne ir kint die beren zugen.
daz si die muoter niht ensugen,
daz kunde er in versperren,
wan er diu welfer zerren
in balde muoste von der brust.
enphienc er danne die verlust,
daz im zerkratzet wart diu hût,
sô wart er liep unde alsô trût
dem meister sîn schýrône,
daz er im dô ze lône
güetlîche kuste sîniu lider.
kam aber ungesêret wider
vür in der süeze achilles,
sô wând er âne zwîvel des,
er kaeme ân allen strît her dan,
unde sach in übelichen an
durch sîne rûhen brâwen.
er muoste ouch ûz den klâwen
den grîfen zücken alle ir vruht.
in ir geniste unde in ir zuht
steic er ûf daz gebirge hôch.
dâ brach er von in unde zôch
diu wilden kleinen grîfelîn.
wan sô schýron, der meister sîn,
wart von in geblicket an,
sô liezen si diu kint her dan
ab den vil hôhen vlinsen
Achille balde dinsen
unde getorsten im niht wern,
daz er si kunde alsus verhern
unde in mit leide tete gedon.
sîn zühte meister schýron
lêrt in behendekeite vil:
schâchzabel, schirmen, seitenspil
unde singen mit dem munde,
daz muoste er gar von grunde
biz ûf ein ende kunnen.
von allen hovewunnen
lêrte er in den überfluz.
ze râme schiezen manegen schuz
wart dem juncherren offen;
er haete ein hâr wol troffen
mit sînes bogen pfîle.
vil herter kurzewîle
lêrt in schýron ein wunder.
daz er genas dar under,
daz was ein grôz unbilde.
wan sô diu wazzer wilde
sich in dem walde erguzzen
unde alsô tobende vluzzen,
daz manic stein dar inne lief,
sô muoste er an ir strûme tief
stên mit blôzen beinen,
unde von den herten steinen
vil grimmer stoeze lîden.
kein dinc getorste er mîden,
daz engestlîche was getân:
er muoste loufen unde gân
ûf manegen hôhen rûhen berc,
dâ weder katze, noch getwerc
möht über sîn geklummen.
Schýron lêrt in die summen
von griwelichen dingen:
er hiez in dicke springen
über manic tobel tief;
lêhparten spranc er unde lief
drât unde snelleclîche vor.
ûf aller vrechen tiere spor
hiez in sîn meister gâhen.
mit sînem spieze enphâhen
muost er diu küenen eberswîn;
diu kleinen kranken tierlîn,
diu liez er ungetoetet.
sô sîniu schoz geroetet
von bluote wurden alle,
sô lepte in vröuden schalle
Schýron, sîn meister, al zehant.
sîn lop daz wart ûf in gewant
unde sîn durchliuhticlicher prîs;
von im wart er in alle wîs
gerüemet an der selben stete,
swenn er getürsteclichen tete.
Dâ mite geschuof der meister hôch,
daz er in dem walde vlôch
kein übel dinc, des sint gewis.
ein tier, daz heizet tygris
unde ist gar bitterlichen arc,
daz kunde der juncherre starc
wol veigen unde villen.
die grimmen cocatrillen
bestuont er kampfes bî dem mer
unde valte si mit hôher wer
dâ nider ûf des sandes griez.
sîn meister bat in unde hiez
bestân die snellen trachen;
ersmieren unde erlachen
muost er in allen stürmen,
vor giftebaeren würmen
getorste er sich niht rimphen;
er muoste vür ein schimphen
allen sînen kumber tragen.
der tiere wart sô vil erslagen
von sîner vrechen hende balt,
daz oede stuont der wîte walt,
unde man niht wildes drinne kôs.
Achilles wart nie sigelôs,
swenn er begunde strîten.
Schýron der lêrte in rîten
unde üeben ritterschefte spil.
er vant dâ wilder rosse vil,
diu wurden sîner hende zam.
er vienc ir manegez unde nam;
dar ûf der hôchgeborne saz.
sîn meister lêrt in allez daz,
des man ûf orsen pflegen sol;
wand er kund in geheizen wol,
daz er daz ors vil ûz erkorn
mit grimmen unde mit scharpfen sporn
behendeclîche ruorte
unde beide schenkel vuorte
ûf unde nider als si vlügen.
wie sîne blânken hende bügen
diu sper in manic stückelîn,
des nam schýron, der meister sîn,
sêr unde genôte goume.
er lêrte in bî dem zoume
daz ors ze rehte kêren.
er kunde in wol gelêren
mit worten unde mit handen.
ein volc was in den lânden,
daz ûf dem gebirge lac
unde der wilden welde pflac
mit bûwe unde mit geriute;
die selben starken liute
wâren lafficî genant,
unde was ir muot ûf strît gewant.
Si dûhte urliuge ein wunnespil.
ouch wonte dâ ze lânde vil
der liute ûf dem gevilde,
die zweiger hande bilde
dô truogen bî den jâren:
ros unde man si wâren,
unde was ir muot gar ellentrîch;
Schýrône wâren si gelîch,
als ich von in geschriben vant;
Centaurî wâren si genant
unde kunden mit geschütze wol.
die selben liute zornes vol
begunden sich urliuges wenen
unde vâhten alle zît mit jenen,
die lafficî dâ hiezen,
zesamene si dâ stiezen
mit kampfe z'aller' zîte.
nieman kunde ir strîte
gescheiden noch gestillen;
dâ von schýron achillen
hiez under si dô kêren,
durch daz man in gelêren
strîten möhte deste baz,
swenn er mit ougen saehe daz,
wie diz gesinde vaehte
unde er sich drunder vlaehte
mit sîn selbes krefte.
Schýron ze ritterschefte
den juncherren twanc alsô.
mit vrecher hende muoste er dô
vil manegen stechen unde slahen;
er gôz dâ bluotes manegen trahen
unde schriet vil tiefer wunden.
man sach in z'allen' stunden
begân sus vrevelîchiu dinc.
zwelfjaeric was der jungelinc,
dô sîn kraft diz allez tete.
er was an iegelicher stete
der beste in allen strîten
unde wart ze beiden sîten
vür den tiursten dâ gezelt.
der junge hôchgeborne helt
sô kreftic unde sô vrevel schein,
daz er einen mülstein
mit dem schilte sîn enphie:
swenn in sîn meister âne lie
von dem gebirge loufen abe,
sô stuont der ellentrîche knabe
still an des berges vuoze
unde hete dise unmuoze,
daz er ûf sînen buggeler
den grôzen stein lie walzen her
unde sînen grimmen louf enthielt.
Schýron, der hôher künste wielt,
lêrt in vil âventiure.
in wazzer unde in viure
wart er ein getürstic man.
swâ von urliuge ein hûs enbran,
dâ muoste achilles loufen în
unde rouben mit der hende sîn,
swaz er bereites drinne vant;
swenne ez allez was enbrant,
sô lief er durch die heizen gluot
unde nam dar ûz vih unde guot.
Sus manicvaltiu wunder
begienc der helt besunder
unde tete sô vrevelîchiu dinc,
daz in des lândes umberinc
mit lobe sîn nam geblüemet vuor
unde man des bî den göten swuor,
ez lepte niendert sîn genôz.
sîn prîs durchliuhtic unde grôz
ze kriechen was unde anderswâ;
daz wîte lânt tessaliâ
wart sîner werdekeite vrô.
die liute sprâchen alle dô
gemeinlîch unde besunder:
 <wart ie sô vremdez wunder
begangen, als achilles tuot?
sô vrevel, noch sô wol gemuot
wart nie geborn kein irdisch man,
der getörste blicken an
daz griwelîche unbilde,
daz in der wüeste wilde
sîn lîp begêt unde anderswâ.
man suoche hie, dort unde dâ,
man vindet keinen jungelinc,
der sô vermezzenlîchiu dinc
in blüender jugent vollendet habe.
er ist ein zwelfjaeriger knabe,
des ellent mâze niht enhât.
schouw al diu welt an sîne getât
unde zitter vor der hende sîn;
ez wirt an sînem werke schîn,
daz niendert lebet sîn gelîch.
ez wart nie knabe sô tugentrîch,
noch alsô ellenthaft geborn.
sîn dinc nâch wunsche ist ûz erkorn .>
Seht, alsô wart gerüemet
unde wol mit lobe geblüemet
der hôchgemuote achilles.
sîn herze vleiz sich alles des,
daz wirde heizen mohte;
swaz hôhen êren tohte,
dar ûf twanc er sich alle wege.
sîn meister hete in sîne pflege
juncherren vil genomen her,
die niht sô vlîzeclîche als er
nâch sîner lêre tâten.
daz er sô wol gerâten,
vür manegen was besunder,
des nem iuch lützel wunder.
Sîn werder lîp der was geslaht
unde alsô linde in sîner maht,
daz er die lêre sanfte enphienc,
die von schýrônes munde gienc
unde in sîn edel herze vlôz.
vür sîn gemüete niht enschôz
der unbescheidenheite rigel.
alsam daz wahs ein ingesigel
vormieret nâch dem bilde sîn,
swenn ez gedrücket wirt dar în,
seht, alsô wart vil sêre
nâch sînes meisters lêre
geschepfet des juncherren muot;
wan sîn rîlichez herze guot
wart in si gedrücket
unde hete an sich gezücket
vil schiere unde ouch vil drâte
daz bilde von dem râte,
den im schýron dâ leite vür.
mit eigenlicher willekür
tete er niht anders, denne wol.
swaz z'eime' haggen werden sol,
daz krümbet sich vil vrüeje.
man seit, swâ tugent noch blüeje,
dâ snîde man der êren vruht
schier unde balde mit genuht.
Swaz adellichen arten wil,
zuo dem bedarf man niht ze vil
rîlicher meisterschefte.
von sîner tugent krefte
kan ez wol selbe zuo genemen.
ez üebet, swaz im sol gezemen
unde ist den êren undertân.
dâ von darf iuch niht wunder hân,
daz der juncherre achille
beid offen unde stille
gap sô liehtebernden schîn,
daz er vor den gesellen sîn
liez edel sich beschouwen.
sich lât ein vels joch houwen
vil sanfter, denn der ander tuo;
dâ hoeret michel wunder zuo
unde ist ein lânc geverte,
ê man ûz vlinsen herte
geschepfe ein bilde reine;
von einem linden steine,
der senfte unde edel waere,
würd ez mit kleiner swaere
gemachet unde gebillet.
swie vil ein meister villet
unedel kint mit lêre,
doch kan ûz im kein êre
gewahsen ûf der erden.
ez mac wol bezzer werden,
denne ez vor gewesen ist,
daz aber ganzer tugende list
enphâhe sînes herzen rinc.
daz ist ein ungehoeret dinc
unde wart vil selten ie vernomen.
swaz von schýrône mohte komen
bescheidenlicher dinge,
daz gienc dem jungelinge
ze herzen unde ze beine.
sîn art senft unde reine
geschuof an im daz wunder,
daz er sich ûz besunder
vür sînes meisters lêre schiet;
wan der juncherre baz geriet,
dann er gelêret würde.
der meisterschefte bürde,
die schýron dâ leite ûf in,
bar im ze jungest den gewin
unde wart an im sô wuocherhaft,
daz si mit manicvalter kraft
im brâhte rîcher tugent vruht;
swenn im sîn meister eine zuht
gelêrte, die geriet sô wol
unde wart der êren alsô vol,
daz von ir blüete sâmen
wol tûsent tugende kâmen.
Lêr unde meisterschaft sint guot,
swer aber sinnerîchen muot
von angeborner tugent hât,
des witze gêt vür allen rât,
der von meisterschefte kumet.
guot lêre dâ ze nihte vrumet,
swâ man niht grundes vindet,
der sanfte si gelindet
mit süezer tugende viuhtekeit.
Achilles wart dar ûf bereit,
daz er daz beste gerne tete.
er schuof in dirre waltstete
vil wunderlicher dinge alsus.
ein knabe hiez patroclus,
der mit im erzogen wart
unde ein kint von hôher art
an lîbe unde an gebürte schein.
ir zweiger muot was under ein
alsô gevlohten unde geweben,
daz der eine wolte leben,
swie der ander im gebôt.
si pflâgen beide unz an ir tôt
geselleclicher triwe.
vrisch unde rehte niwe
an êren schein ir wille.
nû daz der helt achille
geschuof mit sîner vrumekeit,
daz in dem lânde wart geleit
ûf in vil hôher êren teil,
dô wart von sîner wirde geil
sîn vater, künec pêleus.
daz der jungelinc alsus
wart allenthalp geprîset,
dâ von wart er gewîset
ze vröuden maneger hande.
Achillen dâ ze lânde
nieman irte an sînem lobe.
sîn prîs der vlouc den besten obe
in maneges rîches umberinc;
wan daz ein vrecher jungelinc
dennoch dâ ze kriechen was,
der ouch mit reiner tugent las
vil hôher werdekeit an sich.
er was ein degen lobelich
des lîbes unde des guotes.
gar ellentrîches muotes
beschouwen sich der werde liez;
Jâson der selbe rîter hiez
unde lebte in ganzer wirde alsus.
Achillen vater, pêleus,
der was sîn veter, hoer ich jehen.
unde dô der hete an im gesehen,
daz er mit aller sîner maht
gar vlîzeclîche umb êre vaht,
dô wart sîn ungemüete breit.
daz er nâch hôher wirde streit,
darumbe wart er im gehaz;
wan den künec muote daz,
ob ieman ûf der erden
gerüemet solde werden
mit sînem sune achille.
diz waere dô sîn wille
gesîn unde al sîn girde,
daz nieman keine wirde
bejaget haete mê, denn er;
dar an lac sînes herzen ger
unde sîner wunne zuoversiht.
darumbe engunde er im des niht,
daz ieman anders waere,
der prîs unde lop gebaere,
denn der hôchgeborne knabe.
swaer unde bitter ungehabe
diu beidiu tâten im gedon,
dô sînes bruoder sun jâson
nâch lobe sô vlîzeclîche ranc.
an keiner stat nie misselânc
dem selben rîter ûz erwelt.
ez was sô gar ein kürlich helt
des lîbes unde des herzen,
daz er des tôdes smerzen
noch kein angest nie geflôch,
swâ man durch ganze wirde hôch
daz leben solde wâgen.
ob allen sînen mâgen
vlouc sîn name hôhe enbor.
er truoc der wirde banier vor
den hêrren unde den künegen rîch.
kein vürste was im dô gelîch
an manheit unde an krefte.
er gienc mit ritterschefte
daz unbild unde daz wunder an,
daz man dâ lobte keinen man
sô gar durchliuhteclîche als in.
geblüemet stuont sîn reiner sin
mit hôhen êren ûz erlesen,
unde waere achilles niht gewesen
sô gar ein ûz erwelter knabe
sô haete im niht gegangen abe
des besten lobes ûf erden.
Jâson was ob den werden,
die rîter worden wâren,
der tiurste bî den jâren.
Der hôchgeborne staete
mit sînen kreften haete
begangen vrevelîchiu dinc.
er was der schoenste jungelinc,
der iender dâ ze kriechen was.
hert als ein vester adamas
an triwen schein sîn wille;
doch brach sîn neve achille
an hôher werdekeit vür in;
wan er der êren spiegel hin
ob im gewalteclîche truoc.
der wirde endûhte doch niht gnuoc
Pêleum, der vater sîn.
er leit darumbe swaeren pîn,
daz jâson, sînes bruoders barn,
nâch prîse ringen unde varn
getürsteclichen wolte.
des er geniezen solde,
des engalt er wider in.
im riet sîn ungetriwer sin,
daz er durch sîne werdikeit
den klâren hazzete unde neit,
daz dicke leider noch geschiht.
swâ man die tugentrîchen siht
ûf êre wenden alle ir ger,
si nîdet iemer eteswer,
daz si daz beste gerne tuont.
swaz nîdes ie noch ûf gestuont,
der wuohs bî ganzer werdikeit.
den vromen ie der swache neit
unde was im âne schult gehaz,
doch war im harte kleine daz,
ob im der boese vîent wart,
sît er durch sîne reinen art
was den besten allen wert.
swer hôhes lobes unde êren gert,
der sol nâch hazze ringen
mit tugentbaeren dingen.
Er schicke, daz der boese zage
im ein sô nîdic herze trage,
daz er im niemer werde holt,
sô wahset sîner wirde solt
unde sîn êre an maneger stete.
daz selbe jâson gerne tete;
er schuof mit sîner werdikeit,
daz pêleus, sin veter, neit
an im, daz er vil tugent pflac
unde er sîn dinc ûf êre wac
den âbent unde den morgen.
der übele künec mit sorgen
beswaeret wart durch sînen prîs;
wan er begunde in alle wîs
dar ûf gedenken unde gehügen,
daz er mit valscher dinge zügen
gewerben möhte sînen tôt
unde er in braehte zuo der nôt,
daz al sîn lop gelaege,
darumbe daz man waege
vil deste hoeher sînen sun.
er dâchte alsus: < verderbest dun,
sô enist ouch nieman lebender mê,
der achille widerstê
mit werdeclichen sachen.
ich sol sîn êre machen
unde alle sîne wirde kranc .>
sus wart gestellet sîn gedanc
dar ûf, daz er den jungelinc
braehte in kümberlîchiu dinc
unde in angestbaere nôt.
ûf des erwelten mannes tôt
wart er sô gîtic al zehant,
daz jâson vür in wart besant
schier unde in kurzer stunde.
mit einem valschen munde
sprach er wider in alsô:
 <nev unde vriunt, ich bin des vrô,
daz du sô werdeclichen lebest
unde in sô lebender wirde swebest,
daz man dich prîset unde lobt.
dîn prîs den besten allen obt,
die man ze kriechen schouwet.
in saelden ist betouwet
dîn nam unde dîn getriwer lîp.
dich êrent hôchgeborniu wîp
unde alliu werdiu ritterschaft.
dîn heil, daz hât ûf im die kraft,
daz dir nie misselingen
mocht an deheinen dingen,
der du dich angenaeme;
wan du ze jungest kaeme
ze lobelichem ende dran.
du bist ein gar getürstic man
des lîbes unde des muotes.
vil êren unde guotes
hât saelde ûf dich gezwîget.
du waerest gar gefrîget
vor aller slahte meine,
wan daz dir ein vil kleine
an ganzer wirde bristet.
ein lop hât sich gevristet
vor dir in allen dînen tagen,
ob du des möhtest noch bejagen,
sô waerest du gar vollekomen
unde vür den besten ûz genomen,
der iendert lebte ûf erden.
wilt du geprîset werden
vür alle rîter ûz erwelt,
sô tuo vil tugentrîcher helt
ein dinc schier unde drâte,
daz dir mîn zunge râte .>
Jâson der rede antwürte gap.
er sprach: < du bist mîn leitestap
gewesen ie von kindes jugent
ûf alle werdeclîche tugent,
darumbe ich noch getriwe dir,
daz du daz beste râtest mir,
des du dich geflîzen kanst.
sît du mir lobes unde êren ganst,
sô tuon ich, swaz du lêrest mich.
herr unde veter mîn, nû sprich,
wie sol ich ganzen prîs bejagen?>
 <vriunt,> sprach er, < daz wil ich dir sagen
mit kurzen worten al zehant.
Cholkos ein insel ist genant,
diu niht von troye verre lît.
dar în lie sich in alter zît
von wilder âventiure nider
ein alsô wunneclicher wider,
daz nie sô glânzer wart gesehen.
ich hoere sprechen unde jehen
an im sî rîcher volle.
sîn schaeper unde sîn wolle
kunden bezzer niht gesîn,
von golde rôt durchliuhtic vîn
sint si beidiu gar durslagen.
man siht in ein gehürne tragen
gar lûter unde silberwîz.
an im lît hôher wirde vlîz,
als du wol selbe hâst vernomen.
unde swer dâ hin getörste komen,
dâ der schoene wider gât,
sô daz im sîner hiute wât
ze teile möhte werden,
der würde ûf al der erden
vür alle man getiuret
unde mit dem lobe gestiuret,
daz man niht anders jaehe,
wan daz man nie gesaehe
sô vrechen noch sô vrîen helt.
sît nû dîn leben ûz erwelt
geblüemet ist mit maneger tugent,
sô ziere ouch dîne klâre jugent
mit volleclicher wirde ganz.
den schaeper edel unde glânz,
den ûf im der wider trage,
neve getriwer, den bejage
mit ellentrîcher hende,
sô wirt biz ûf ein ende
dîn êre brâht mit vollen.
gewinnest du die wollen
von des widers velle,
dîn lop beginnet helle
vür alle rîter klingen.
dir ist an allen dingen
gelungen unz an disen tac
unde swie dir nû gelingen mac
an dem rîlichen tiere,
sô muoz dîn name schiere
vür alle künege werden
erhoehet ûf der erden .>
Jâson, der helt vil ûz erkorn,
het âne zwîvel des gesworn,
daz diu rede geschehe durch guot.
er wânde, daz getriwen muot
sîn veter haete wider in.
dô truoc er einen valschen sin
zuo dem erwelten rîter,
gar nîdic unde bitter
was er durch sîne wirde.
mit vreches herzen girde
sprach der helt dem künege zuo:
 <vriunt, daz ich dînen willen tuo,
des twinget mich diu wâre schult:
ich sol daz leisten mit gedult,
des dîn gemüete hât gegert.
wird ich dâ von tiur unde wert,
ob ich des widers kleit bejage,
sô waere ich ein verschampter zage,
ob ich durch vorhte denne mite,
daz ich niht umb die wollen strite
unde umb den schaeper wunnevar.
ich hân den muot, daz ich getar
wol gewâgen alliu dinc.
ich bin ein starker jungelinc,
der strîtes wil geruochen.
swaz ieman sol versuochen,
des lâz ich unversuochet niht.
ich hân des rîche zuoversiht:
mac ieman eht gewinnen
mit kreften oder mit sinnen
die wollen edel unde vîn,
daz si mîn eigen müeze sîn
unde ich ir ouch ein teil bejage.
swar zuo sich mîn gelinge trage,
mîn heil versuochet wirt zehant.
ich wil dar in daz einlânt,
dâ man den wider inne siht.
swaz schaden mir von im geschiht,
den muoz ich lîden unde doln.
ich wil von im den schaeper holn
unde dâ mit strîte an im gesigen,
od aber tôt umb in geligen .>
Sus wart jâson ze râte,
daz er schier unde drâte
wolte suochen disen wider,
ab dem diu wolle hienc dâ nider
lieht unde wunnebaere.
nieman, der habe diz maere
vür ein valsch getaeper.
swer sîner hiute schaeper
mit strîte wolte erwerben,
der muoste drumbe sterben
unde âne zwîvel tôt geligen.
kein rîter mohte dâ gesigen
an dem rîlichen tiere,
alsô daz er im schiere
die wollen sîn benaeme
unde mit ir dannen kaeme;
wan der wider schoene,
den ich mit lobe kroene,
wart vor leide alsô genert,
daz nieman zuo im in den wert
getorste ûf sînen schaden komen.
sîn ende hete dâ genomen
durch in vil manic rîter.
des argen tôdes bitter
möht er deheine wîs genesen,
swer sô getürstic wolte wesen,
daz er den schaeper wolte holn.
er muoste ein grimmez ende doln,
swen ûf den wert sîn wille truoc;
dar îlte vrecher helde gnuoc,
der nie deheiner wider kam.
diu wolle manegem rîter nam
beidiu leben unde guot.
si was mit listen sô behuot,
daz alle die verdurben,
die nâch ir ie gewurben
mit kreften unde mit sinnen.
kein mensche si gewinnen
kunde weder sô, noch sus,
dâ von jâsônen pêleus
wolt ûf den wider schicken,
durch daz er in verstricken
möht in angestlicher nôt,
sô daz der ellentrîche tôt
ân underlâz gelaege nider.
wan er gedâhte, daz er wider
lebende niemer kaeme,
swenn er sich an genaeme,
daz er vüer in daz einlânt.
er wart dar ûf bereit zehant,
daz er kêrte ûf sîne vart.
der helt von tugentrîcher art
was sô küene unde alsô quec,
daz er dô sîner verte wec
vermeit durch keine vorhte.
sîn manheit an im worhte
gar ellentrîch gemüete.
bî reiner tugende blüete
sîn herze truoc der êren bleter.
der künec pêleus sîn veter
liez in niht lânger beiten,
wan er in dô bereiten
begunde zuo der verte sîn.
er tete an im dô balde schîn,
daz er sîn âne gerne wart.
swes er bedorfte zuo der vart,
vil drâte er im daz werden liez.
Argus ein listic meister hiez,
den alliu diu welt ie gewan,
unde was der beste zimberman.
den hiez er machen im ein schif,
daz hete wîten umbegrif
unde was sô veste unde alsô guot,
daz ûf des wilden meres vluot
Jâson, sînes bruoder barn,
ân angest drinne mohte varn.
Von winden ez niht umbeviel.
diz schif, daz was der êrste kiel,
der ie ze kriechen wart gesehen.
ich hoere sprechen unde jehen,
ez waere gar unmâzen guot
unde wol mit hôher kraft behuot
vor schedelicher vreise.
swaz ûf die selben reise
Jâson geziuges solde hân,
daz allez wart dar în getân
unde ûf ein ander dâ geleit.
sehs hundert rîter wol bereit
nam der helt zuo im dar în,
die sîne geverten solden sîn,
ûf daz wilde tobende mer.
mit den sô wolt er sich ze wer
gesetzet willeclichen hân,
het ieman schaden im getân
mit gewalteclicher hant.
ein rîter, hercules genant,
vuor mit im ûf den wilden wâc,
der was von sippeschaft sîn mâc
unde hete wunders vil getân.
als ich von im gelesen hân,
sô was der selbe küene degen
vil starken risen ob gelegen
mit hôher manneskrefte.
er hete an ritterschefte
rîlîchiu dinc begangen.
merwunder unde slângen
von im gevellet wâren.
man zalte in bî den jâren
vür einen rîter ûz erwelt,
der alles dinges was ein helt,
des man ze vrumekeite darf.
der selbe sich ze dienste warf
Jâsône durch gesellekeit.
der kiel wart ûf die vart bereit
unde in daz mer gewîset.
man hete in wol gespîset
unde gewarnet ûf den sê.
waz touc hie lânge rede mê?
Jâson vuor sîne strâze alsus.
des wart sîn veter pêleus
vil hôhes muotes bî der zît.
daz er niht widerkaeme sît,
des wart von im gewünschet vil.
dô man des liehten meigen spil
mit sîner blüete komen sach
unde der walt ein obedach
truoc von loube grüene,
dô schiet jâson der küene
von kriechen vil geswinde.
er hete guote winde
unde edel weter lûtervar.
sîn segel vlouc nâch wunsche dar.
Er unde sîn geselleschaft
die vuoren sêre vröudenhaft
unde wâren aller sorgen abe.
ze troye kâmens'' in die habe
unde stiezen dâ ze lânde.
ûf einem schoenen sande
liezen si dâ nider sich.
vil manic brunne lûterlich
qual ûz des herten grienes kise
unde stiez ein wol gebluomtiu wise
vil harte wunneclichen dran,
dar ûf jâson unde sîne man
kêrte durch bankîe.
diu werde massenîe
vant dâ vil von wunnen.
mit kalten küelen brunnen
sach man die getriwen
erfrischen unde erniwen
ir wazzer seiger unde mat.
vor diser wunneclicher stat
wolten si dô sîn gelegen
unde heten gerne dâ gepflegen
ruow unde kurzewîle.
si wâren manic mîle
gestrîchen ûf dem wilden mer;
dâ von lie sich daz müede her
ûf den sant durch sîn gemach,
des im doch lützel dâ geschach,
wan der künec lâmedon,
der wolte si zehant dâ von
mit zorne trîben unde jagen.
dô man im des begunde sagen,
daz ir sehs hundert waeren,
dô wart er von den maeren
betrüebet sêre unde angesthaft.
er wânde, daz diu ritterschaft
unde diu geselleclîchiu schar
waer im ze schaden komen dar
unde ûf sînen ungewin,
wan ez enwart ze troye hin
nie vor der selben zîte mê
kein schif gefüeret über sê,
noch deheiner slahte kiel;
dâ von dem künege misseviel,
daz die geste kâmen dar
gewâpent unde harnaschvar
mit einem schiffe alsus gezoget.
her prîamus, der lântvoget,
des mâles was ze troye niht
unde wiste keine der geschiht,
daz die kriechen vuoren dar.
sîn vater lâmedon was gar
von alter worden swaere,
noch mohte wunnebaere
niht belîben unde vrô,
wan in verdrôz des alles dô,
daz kurzewîle heizet.
durch kleine dinc gereizet
wart sîn gemüete ûf grimmen zorn,
dâ von het er dâ wol enborn
der geste in sînem lânde,
die zuo des grienes sande
nider heten sich verlân
unde wolten dâ geruowet hân.
Ir künfte was er ungemeit.
dô man sô grôz unde alsô breit
ir schar unde ir gesinde kôs,
dô wart sîn herze vröudelôs,
wan er gedâhte sâ zehant,
si waeren komen in daz lânt
im ze laster unde ze schaden.
mit sorgen wart er überladen
als ein man, der angest hât.
vür sich hiez er dô sînen rât
besenden unde sprach alsô
zuo sîner ritterschefte dô:
 <nû, wie gevellet iu diz dinc,
daz her in mînes lândes rinc
der kriechen rîter sint gevarn
unde ân urloup mit ir scharn
hânt gestôzen hie ze stade?
uns möhte laster unde schade
hie treffen unde rüeren,
ob si ze dicke vüeren
mit ir kielen in diz lânt.
kein schif wart nie dâ her gesant
von deheinem rîche mê.
lât man si kêren über sê,
swie dicke sô si wellent,
si werfent unde vellent
uns alle in grôzen ungewin.
man sol si von dem lânde hin
unde ûz des rîches kreizen
sô balde strîchen heizen,
daz si zehant von hinnen varn
unde iemer sich dâ vor bewarn,
daz si niht her wider komen.
lîp unde guot werd in benomen,
ob ir deheiner iemer mê
geschiffe z'uns' her über sê .>
Der rât geviel in allen wol.
ein grâve, witze unde êren vol,
wart ze boten hin gesant
von dem künege sâ zehant,
der sînen willen seite
den kriechen vil gereite
unde von des lândes grieze
si balde strîchen hieze,
sô liep in lîp waer unde guot.
der grâve tugentrîch gemuot,
der zuo den gesten kêrte,
sîn witze in reden lêrte
mit zühten bî der stunde.
ûz einem wîsen munde
sprach er wider si zehant:
 <ir hêrren, ich bin z'iu' gesant
her von dem künege rîche,
durch daz ir algelîche
vernement wol die rede mîn.
niemant sol daz swaere sîn,
daz ich iu sînen willen sage,
wan ich muoz hiute unde alle tage
erfüllen sîn vil hôch gebot.
swaz er mich heizet âne spot,
dar ûf sol ich niht sîn ze laz:
darumbe sint mir niht gehaz,
ob ich iu sage bî dirre vrist,
swaz iu bî mir enboten ist
von mînes hêrren munde her.
iuch alle heizet vrâgen er,
wes ir an im geruochent,
unde vorschen, waz ir suochent
in sînes lândes kreize.
daz ieman drinne erbeize
mit harnasch unde mit ritterschaft,
des enwil sîn magenkraft
niht verhengen, noch gestaten.
ir haben halsperg unde blaten
gefüeret her in sîniu lânt
unde sint gewâpent ûf den sant
vür sîne schoene veste komen,
daz wart ze troye nie vernomen
von deheinem künege mê.
man hât in selten über sê
gesuochet hie mit schiffen;
dâ von ist er begriffen
mit zorne sêre in disen tagen
unde heizet iu daz allen sagen,
daz ir vil drâte hinnen varent
unde iemer iuch dâ vor bewarent,
daz ir wider komen her.
sus hât er sînes herzen ger
engegen iuch gestellet,
wan im daz missevellet,
daz ir sint her gestrîchen
sô rehte vrevelichen,
daz man iuch harnasch vüeren siht.
des sûment iuch hie lânger niht
unde îlent balde ûf iwer vart.
ze troye nie gesehen wart
kein schif, wan diz aleine,
dar umb enist niht kleine
sîn gar bitterlicher zorn.
guot unde lîp hânt ir verlorn,
belîben ir iht lânger.
den grien unde disen anger,
diu beidiu rûment drâte!
ob ir nâch mînem râte
niht balde kêret hinnen,
ir mugent sîn gewinnen
beidiu schaden unde leit.
des lâzent iu sîn vür wâr geseit .>
Diu rede wart den kriechen zorn.
ir herze trûren het erkorn
unde inneclichez ungemach.
daz in diu schande dô geschach,
daz man si treip von dannen,
daz was den werden mannen
sêre unde ûzer mâzen leit.
si dûhte ein michel smâheit,
daz man in dise unêre bôt.
von zorne wart bleich unde rôt
Jâson, der tugentrîche helt.
er gap dem grâven ûz erwelt
der rede sîn antwürte dô.
mit zühten sprach er z'im' alsô:
 <got weiz wol, hêrre, daz wir niht
durch schedelîche zuoversiht
sîn erbeizet ûf den sant.
wir kâmen her in disiu lânt
durch kein übelîche tât.
wie man uns hie versmâhet hât
unde vîentlîche enphangen,
doch hân wir niht begangen
der sache noch der dinge,
daz uns der künec ringe
unde alsô nider solde wegen.
wolt er bescheidenheite pflegen,
sô möhte er uns enphangen hân
wertlicher, denne er hât getân:
daz stüende wol den êren sîn.
er lât an uns hie werden schîn,
daz er hât gewaltes vil,
sît er uns âne schulde wil
ûz sîme lânde trîben,
unde wir doch hie belîben
wolten harte unlânge zît.
er zeiget uns haz unde nît
durch üppeclîchiu maere.
ob er ze kriechen waere
gestrîchen unde gekêret,
man hete in vaster gêret,
dann er ze troye uns habe getân.
er wizze sunder valschen wân,
daz in geriwen mac hernâch,
daz im ûf unser laster gâch
gewesen ist sô sêre.
uns ist hie grôz unêre
ân alle schult von im geschehen.
des möhte er noch den tac gesehen,
im würde leit diu missetât,
daz er uns schemelichen hât
getriben ûz dem lânde sîn
unde wir doch kômen niht dar în
im ze laster noch ze schaden.
sîn haz, der ist ûf uns geladen:
des suln wir uns enbinden,
sô wir die state vinden
unde die stunde, daz wir mügen
dar an gedenken unde gehügen,
daz er uns mit unminnen
getriben hât von hinnen .>
Der grâve sprach in aber zuo:
 <swem sô wê sîn schade tuo,
daz er in gerne rechen wil,
der swîge unde dröuwe niht ze vil:
des hât er lop unde êre.
waz hilfet, daz man sêre
mit worten schallet unde broget?
swenn ir von hinnen sint gezoget,
sô tuont, waz iu gevalle
unde hüeten iuch vor schalle,
die wîle ir hie ze lânde sît;
wan iwer drô unde iwer strît
kan hie lützel vür getragen.
swaz iu der künec heizet sagen,
daz künde ich iu unde anders niht.
mîn hêrre sprîchet unde giht,
ob ir niht schiere entwîchent,
noch balde hinnen strîchent,
man neme iu leben unde guot:
dâ von erfüllent sînen muot
unde volgent mîner lêre.
daz er iu biete unêre,
des waere ich iemer ungemeit.
ich hân iu sîniu wort geseit
unde den willen sîn gezelt.
dar über tuont ir, als ir welt:
belîbent, oder varent hin.
darumbe ich z'iu' gesendet bin,
daz hân ich iu gekündet.
sîn muot, der ist durchgründet
umb iwer kunft mit zorne.
belîben unze morne!
wizzent, daz iu gar ze vruo
schad unde kumber sîget zuo .>
Mit disen worten unde alsô
schiet von in der grâve dô
unde îlte zuo dem künege wider.
waz tâten dô die kriechen sider?
si kêrten ûf ir schoenen kiel,
ir herze in ungemüete wiel,
wan in diu schame tete gedon,
daz si der künec lâmedon
treip von sîner veste.
die rîchen hôhen geste
beliben dâ niht lânger mê.
mit zorne wider ûf den sê
begunden si dâ schiffen.
dô si den wâc begriffen
unde ûf daz wazzer kâmen,
dô hetens'' einen brâmen
umb den künec niht gegeben.
die nacht begunden si dâ sweben
biz an den liehten morgen vruo.
dô wurden si bereit dar zuo,
daz si von dannen vuoren.
si jâhen unde swuoren,
daz ungerochen niht belibe,
daz man si von dem lânde tribe
unde man si dâ niht wolte lâzen.
ouch hetens'' etewaz getân
dem künege dâ ze leide
unde ouch ze laster beide,
wan daz si müezic wâren niht.
Jâson, der wolte die geschiht,
darumbe er ûz gevaren was,
vollenden gerne, als ich ez las.
des wart diu râche dô gespart
von im unz an die widervart,
daz er ze lânde kêrte.
ob im gelücke mêrte
der saelikeite bürde,
daz im diu wolle würde,
sô wolte er rechen sîniu leit
unde die vil hôhen smâheit,
die lâmedon des mâles tete
ze laster im vor sîner stete.
Sus îlte dô der kriechen schar
bî schoenem weter liehtgevar
von troye ûf sîne strâze enwec.
Jâson, der hôhe vürste quec,
unde al sîn her gelîche
kam in daz künecrîche,
daz colcos mit namen hiez
unde dar an daz einlânt stiez,
dâ der wider inne gienc,
ab des velle nider hienc
diu wolle joch von golde rôt,
durch die vil maneger was ze nôt
unde ze grimmer swaere komen,
als ir hie vorne hânt vernomen.
ze stade kâmen si zehant
unde stiezen an des meres sant
vor einer schoener veste,
die prîse ich unde geste
vor maneger hôher werden stift.
uns seit von ir diu wâre schrift,
si glizze wunnebaere
unde daz ir mûre waere
von marmel unde ir türne guot.
si was mit hôher kraft behuot
vor stürmen unde vor strîte.
geheizen jaconîte
diu keiserliche veste was.
ein künec hiez oêtas,
der truoc dar inne krône
unde was gewaltic schône
des lândes unde der selben stat.
im diente des gelückes rat,
daz im nach êren umbe lief.
nû von dem wilden wâge tief
die kriechen ûz bekâmen
unde ir gelende nâmen
vor dirre schoenen veste.
dô zierten sich die geste
rîlîche mit gewande.
ir kleider maneger hande,
diu leiten si des mâles an,
als in gebôt ir houbetman,
Jâson der vürste reine.
si kêrten algemeine
hin zuo der stat schoen unde rîch;
wan diu veste wunneclîch,
diu lac dem stade sô nâhe bî,
daz die geste wandels vrî
dar în niht dorften rîten.
der kiel wart bî den zîten
mit ir knappen wol behuot.
diu ros unde ir gewaefen guot
belîben si dâ liezen,
der si dô pflegen hiezen
ir kneht unde ir gesinde wert.
ze vuoze ân aller slahte pfert
dar in die stat si giengen,
in der si wol enphiengen
die burger al gelîche.
diu kleider wâren rîche,
diu si des mâles truogen;
dâ von huop sich ein luogen
unde ein kapfen ûf ir lîp.
diu werden unde diu schoenen wîp
begunden ir dô warten
unde ir gewande zarten,
daz lieht als ein gestirne bran.
ir schapel unde ir vürspan,
die lûhten alsô reine
von golde unde von gesteine,
daz man daz wunder nie gesach.
dâ bî sô gleiz ir waete dach
von purper unde von sîden.
man dorfte nie gesnîden
sô rehte keiserlich gewant,
als an ir lîbe wart erkant!
ir kleider stuonden wol ze lobe;
iedoch sô was in allen obe
Jâson gezieret unde becleit.
von küneclicher rîcheit
truoc er an im ein gewant,
daz über al der kriechen lânt
bezzer wât nie wart geweben.
ouch was im gar der wunsch gegeben
an lîbe unde an gebâre.
der edel unde der klâre
truoc rîlîchiu kleider an.
dâ bî was er der schoenste man,
der in dem lânde ie wart geborn.
sîn dinc was allez ûz erkorn
unde an gezierde vollebrâht,
des wart ze guote sîn gedâht
von werden vrouwen reine.
si sprâchen algemeine,
daz nie kein vürste würde,
der alsô manic bürde
von rîlicher saelikeit
nâch wunsche haete ûf in geleit
unde alsô kürlich waere.
diu venster wunnebaere,
diu wurden schoener wîbe vol,
dâ von wart dô geluoget wol
der geste vremde unde unbekant.
ir bote was dâ vür gesant,
der in herberge enphienge dô.
si giengen rîlich unde vrô
durch die wunneclichen stat,
diu mit marmelsteine glat
was gemûret über al.
nû stuont des werden küneges sal
ûf ir strâze, sô man giht,
zuo dem si kâmen von geschiht
unde wolten vür gegangen sîn.
dô wart in zuht unde êre schîn,
wan ir der künec wart gewar.
er sach ir wunneclichen schar
ûz einem venster hôhe enbor,
des îlte er balde vür daz tor
ab sîme erwelten palas.
er tete, als im gezaeme was,
an êren unde an herzen ie;
die geste er minneclîche enphie
mit werken unde mit worten;
vür sînes hoves porten
wolt er si niht lâzen treten.
Jâson, der wart von im gebeten,
daz er sîn gast geruochte wesen
mit sîner schar vil ûz erlesen.
Nû wart er von im gêret des.
er unde der edel hercules,
der im an kreften was gelîch,
die tâten, des der künec rîch
si beide minneclichen bat.
si wurden in der schoenen stat
des nachtes sîne geste:
des tete er in daz beste,
daz werden liuten ie geschach.
er schuof in wunneclich gemach,
des liebe geste sint gewon.
swaz ê der künec lâmedon
missetaete an in begie,
des wart ir lîp ergetzet hie
mit süezer handelunge.
diu stolze samenunge
ze ganzer wirde komen was.
des lândes hêrre oêtas,
der pflac ir schône unde alsô wol,
daz man gepflegen niemer sol
deheiner werden geste baz.
geloubent endelîche daz,
er schuof in rîchen vollen.
Jâsônes nam erschollen
was in dem künecrîche,
des buten im gelîche
man unde wîp dâ werde zuht.
er sneit dâ rîcher êren vruht,
wan dô der künec von im vernam,
durch waz er dar ze lânde kam,
seht, dô begund er mêren
nâch volleclîchen êren
sîn lop unde sîne werdikeit.
er was ûf allez dinc bereit,
daz im ze saelden unde ze vromen
in sînem rîche wolte komen.
Der wirt nâch sînem prîse ranc.
rîlîchiu spîse unde edel tranc
wart den gesten vür getragen.
ichn mac ez halbez niht gesagen,
waz wirtschaft in dâ wart geboten.
wiltbraet, gebrâten unde gesoten,
gap in der künec von hôher art.
nû daz der tisch erhaben wart
unde wazzer dâ gegeben was,
dô sprach der wirt oêtas
Jâsône minneclîche zuo:
 <mîn heil, daz wil spât unde vruo
sich breiten unde mêren,
sît mich sus hôher êren
die göte hânt an iu gewert,
daz iwer muot des hât gegert,
daz ir sint komen in mîn lânt.
ze vröuden ist mîn sin gewant
unde ûf wunneclich gemach,
wan ich deheinen man gesach
sô gerne in mînem hûse nie.
möht ich iu zuht gebieten hie,
daz tete ich ûf die triwe mîn.
ir sult gewis der dinge sîn,
het ich seltsaenes krâmes iht,
daz ich des vor iu bürge niht,
wan mir nie gast sô lieber wart.
ich hân vor manegem man gespart
ein rîch kleinoete mîniu jâr,
daz sol iu werden offenbâr
unde muoz vür iwer ougen komen.
mîn tohter schoene unde ûz genomen,
der man rîlicher saelde giht,
diu wirt vür iwer angesiht
gefüeret âne zwîvel her .>
 <gnâde, hêrre mîn,> sprach er,
 <ir redent wider mich sô wol,
daz ich iu dienen iemer sol
mit lîbe unde mit dem guote .>
sus hiez der wol gemuote
künec einen boten gân
nâch sîner tohter wol getân,
diu was genant mêdêâ.
man dorfte niender anderswâ
beschouwen keiserlicher vruht.
mit êren unde mit reiner zuht
geblüemet was ir werdiu jugent.
an ir lac witze unde edel tugent
nâch volleclichem prîse.
der swarzen buoche wîse
diu rîlîche maget was.
swaz man beswerung ie gelas,
der kunde si den überhort,
sô daz ir meisterschefte wort
gebôt der helle geisten,
daz s'alle' müesten leisten
ir willen ûf ein ende.
si was vil gar behende
mit zouber unde mit lôze.
si mahte ûz kleinem vlôze
wol einen ungefüegen sê.
noch tete si vremder sache mê,
denne ich iemer iu gesage.
si kunde ûz einem klâren tage
wol machen eine vinster nacht.
an ir lac hôher witze maht
von der nîgromancîe.
mit starker zouberîe
geschuof si grôz unbilde.
ir kunst vremd unde wilde
mit rede ich niht erkirne.
si zalte daz gestirne
unde erkande sîne vart.
si was ein meisterîn von art
der siben houbetliste,
wan si daz allez wiste,
daz ieman kunnen solde.
ir vater si dâ wolte
die geste lâzen beschouwen;
des hiez er die juncfrouwen
besenden, als ir hânt vernomen.
si was ze hove schiere komen
ûz einer kemenâten,
von der si wol berâten
mit lîbe unde mit gewande schreit.
si truoc an ir daz beste kleit,
daz ie von hende wart genât.
in einen blâwen plîât
diu schoene was gesloufet,
dâ wâren în getroufet
von golde tropfen kleine,
die glizzen alze reine
ûz dem rîlichen tuoche blâ.
si stuonden hie, dort unde dâ
nâch wunsche drîn gesprenget.
sus hete sich gemenget
zuo blâwer sîden rôtez golt.
mit listen was ez drîn geholt
unde hete z'ir' gesellet sich.
nie purper alsô kostbaerlich
wart keines menschen bilde kunt.
ir einer waere siben stunt
mit golde widerwegen sâ,
der veile in vunden haete dâ.
Jensît dem mer was er geweben.
er schein mit lîsten unde mit reben
gezieret wol zen orten
unde mit gesteinten borten
an den gelenken umbenât.
der truoc der küneclichen wât
an ir mantel unde roc.
von zobel was ir underzoc,
daz bezzer nie kein vülle wart.
si kam nâch einer vrouwen art,
diu beide rîch was unde klâr.
ir zopf unde ir goltvarwez hâr
daz hetes'' an den stunden
gevazzet unde gebunden
in ein gestricket hüetelîn,
daz was von sîden alsô vîn,
daz man sô waehes nie gewan.
daz hâr ûz im schein unde bran
in liehter varwe staete,
als ob dâ goldes draete
durch kleiniu löcher glizzen.
got hete sich geflizzen
ûf ir glânzen vorme schîn.
ir stuont daz selbe hüetelîn
ze lobelichem wunder
unde was ir neckel drunder
sleht unde wîz alsam ein snê.
von vîol unde ûz grüenem klê
truoc diu werde künegîn
ein niwebrochen krenzelîn
unde hete drüber ûf geleit
ein schapel eines vingers breit.
daz lûhte z'allen' zîten
sô glânz von margarîten,
daz man ze nacht gesach derbî.
vor aller missewende vrî
was diu maget wol gesite.
mit einem lîsen engen schrite
kam si dort her geslichen.
schôn unde zühteclichen
gienc si dâ stille swîgende
unde mit dem houpte nîgende
den gesten algemeine.
liutsaelic unde reine
was ir lûter angesiht.
mit worten ich ir saelde niht
durchgründe, noch durglôse.
reht als ein vrischiu rôse,
diu naz von touwe triufet
unde ûz der bollen sliufet
alrêrst an einem morgen vruo,
seht, alsô gienc diu vrouwe zuo
mit einer vrischen varwe.
si was erwünschet garwe
an lîbe unde an gebâre.
Mêdêâ diu vil klâre
lâncseime kam geslichen în,
gestreichet als ein velkelîn,
dem sîn gevider ebene lît.
si bar den gesten bî der zît
mit antlitz unde mit kleide
vil glânzer ougenweide.
Ir bilde lûter unde guot,
daz gap in allen hôhen muot
unde jâmers vil dar under;
wan swer daz lebende wunder
ir klârheit unde ir minne
bedâhte in sînem sinne,
der wart nâch vröuden ungemeit,
sîn herze wart an si geleit
unde an ir wunneclichen lîp.
ir schoene brach vür alliu wîp,
diu dâ ze lânde wâren.
si kunde wol gebâren
unde was ze wunsche wol gestalt.
ir minne zôch in ir gewalt
des mâles vil der kriechen,
die siufzen unde siechen
nâch ir begunden iemer mê.
si tete vil manegem herze wê,
daz in trûren wart gejagt.
nû daz diu keiserlîche magt
was in den sal gegangen,
dô wart si wol enphangen
von ir vater hôchgemuot.
diu vrouwe saelic unde guot
hiez er zuo sîner sîten
dâ sitzen bî den zîten
unde bôt ir zuht unde êre vil,
wan si was sîner wunne spil
unde sîner vröuden krône.
 <seht,> sprach er zuo jâsône,
 <diz ist der beste prîsant,
den ich in mînem hûse vant.
unde haete ich liebers krâmes iht,
vriunt, guoter, des enhaele ich niht
vor iu ze keiner stunde .>
mit redelichem munde
gap im jâson antwürte alsô:
 <got weiz wol, hêrre,> sprach er dô,
 <daz ich sô rîch kleinoete nie
enweder anderswâ, noch hie
gesach mit mînen ougen,
der wunsch hât âne lougen
erzeiget an ir sîne kraft
unde sîner künste meisterschaft
mit vlîze an ir bewaeret.
kein herze nie beswaeret
wart sô sêre von geschiht,
ezn müeste von ir angesiht
vergezzen sîner ungehabe
unde alles zornes komen abe .>
Die rede tribens'' under in.
in vlôz mit kurzewîle hin
der âbent unde diu stunde.
diu lûter unde diu blunde
des küneges vruht mêdêâ,
diu saz gezogenlîche dâ
unde nam der werden geste war,
der kleider wâren liehtgevar
von golde unde von gesteine.
dâ von diu maget reine
begunde vrâgen lîse
unde in verholner wîse
ir vater, wer si waeren.
diz wart der wunnebaeren
mit rede von im gekündet;
der geste dinc durchgründet
het er zehant der künegîn.
 <sich,> sprach er, < liebiu tohter mîn,
diz sit jâson von kriechenlânt,
der lobes vil mit sîner hant
ervohten unde erstriten hât.
nû merke an im lîp unde wât,
wie gar diu vollekomen sint!
er enist niht komen umb den wint
her in mîn künecrîche wert.
sîn herze muotet unde gert,
daz er den schaeper hie bejage,
durch den vil maneger sîne tage
lîp unde leben hât verzert.
er wil ouch kêren in den wert
durch den wider wunneclich,
dâ von sîn leben riwet mich,
daz âne zwîvel wirt verlorn;
wan ez enwart nie man geborn,
der sô lûter unde sô vrî
vor aller missewende sî .>
Des maeres wart diu schoene geil.
si dûhte gar ein hôhez heil,
daz si jâsônen solde sehen.
ir was sô vil von im verjehen
kürlicher manheit in ir jugent
unde hete als edelîche tugent
von im gehoeret in ir tagen
die liute sprechen unde sagen,
daz ir sô liebe nie geschach,
sô daz si den kôs unde sach
mit spilender ougen blicke,
des lop sô rehte dicke
durch ir ôren was geflogen.
ez ist noch wâr unde ungelogen,
daz prîs die liute machet wert.
durch lop vil maneges wirt gegert,
des man vil sanfte enbaere,
ob niht sîn name waere
geprîset unde gerüemet.
lop zieret unde blüemet
mit êren werder manne lîp
unde reizet hôchgeborniu wîp
ûf herzeclicher liebe trift.
uns seit der wâren buoche schrift
von werden liuten lobesam,
daz ir süezer guoter nam
sî vil bezzer allenthalp,
denn edel unde tiurez salp.
Diz wart ouch an jâsône
bewaeret dicke schône.
sô mêdêâ sînen namen
vil süezen unde lobesamen
hôrt in ir ôren klingen,
sô muoste ir herze ringen
dar nâch, daz si gesaehe
den helt küen unde waehe,
des lop ir ôren dicke traf.
sîn prîs vür aller würze saf
dranc in ir herze tougen.
daz si mit liehten ougen
in sach des mâles unde kôs,
des wart ir vröude grundelôs
unde was ir leit zergangen.
iedoch wart si bevangen
mit jâmer unde mit leide sît,
wan si begunde in bî der zît
als inneclichen blicken an,
daz von im ir herze enbran
unde ir gemüete wart enzunt
ouch wart er von ir sâ zestunt
versêret unde verhouwen
alsô, daz er die vrouwen
mit herzen unde mit sinnen
begunde tougen minnen
vür alliu wîp besunder.
an im geschach daz wunder,
dô si kam gegangen în,
daz in ir spilender ougen schîn
versneit in kurzer wîle.
gelîch dem wilden pfîle,
der ûz dem tonre snellet,
wart minne ûf in gevellet,
dô sîn ouge ir lîp ersach.
daz selbe ouch ir von im geschach,
dô si den helt anblicte.
diu minne alsô verstricte
ir beider leben unde ir sin,
daz er niht von ir mohte hin
gewenken weder abe noch an,
unde si von im noch dar noch dan
gescheiden kunde bî der zît.
diu minne unde der natûre strît
ir zweiger wille überwant.
ein zunder nie sô balde enbrant
wart von viure, noch ein strô,
sô balde ir beider herzen dô
von dem êrsten blicke enbran.
si saz eht unde sach in an;
daz selbe tete er si dâ wider.
besunder alliu sîniu lider
begunde si betrahten
unde in ir herzen ahten
die ritterlichen vorme sîn.
si lie dâ sîner varwe schîn
durch ir gedenke loufen,
als ob si wolte in koufen
umb ir lîp unde umb ir leben.
si wolte umb in sich selber geben:
dâ von si dâ mit vlîze gar
nam aller sîner dinge war.
Ir muot, der was ûf in geleit.
sîn hâr schein goltvar unde reit,
des ahte si besunder
unde marcte ouch ie dar under
diu lûterbaeren ougen sîn.
sîn arme unde sîner hende schîn
reht als ein niwer snê getân
lie si durch ir gemüete gân
unde durch ir sinne slîchen.
den werden tugentrîchen
besach si wider unde vür.
nû was nâch edels herzen kür
sîn lîp unde aller sîn gebâr
sô gar liutsaelic unde klâr,
daz ir an im niht misseviel.
ouch bran ir allez unde wiel
sîn lop in ir gemüete,
daz sîner tugende güete
was erclungen in daz lânt
unde si der tugent an im vant,
der eines was von im geseit.
daz schuof, daz ûf si wart geleit
von grunde ir leben unde ir muot.
sî dûhte bezzer, denne guot,
sîn rede unde aller sîn gelimpf.
ir was diu minne gar ein schimpf
unde ein troum gewesen ê,
wan ir enwas nie worden wê
von rehter liebe grunde
biz an die kurzen stunde,
daz si den jungelinc ersach.
waz sorge was unde ungemach,
des hete si niht ê bekort.
nû wart ir beider überhort
versigelt in ir muote,
der in der minne gluote
als in dem viure ein îsen.
die klâren unde die wîsen
beschirmen kunde niht ir kunst
vor der vil heizen minne brunst,
dâ mite ir herze enpflammet was.
in sîner ougen spiegelglas
diu wunneclîche starte.
ir lâge unde al ir warte
diu wart ûf in gewendet.
im wart von ir gesendet
ir liehten ougen bolzgevider.
Jâson, der sante ir ouch dâ wider
vlück unde snelle blicke.
ir beider varwe dicke
wart gewehselt von in zwein,
bleich unde rôt wart under ein
gemischet an in beiden.
ir muot was ungescheiden,
wan ir sin gelîche wac.
ir wille an sîme lîbe lac
unde lac an ir daz herze sîn.
ez wart an in vil harte schîn,
daz minne briwet wunder.
ach got, wie mac ir zunder
sô balde sich enphengen!
mit snellen anegengen
kan si die liute vâhen.
si wil ze sêre gâhen
unde in diu herzen îlen.
wie mohte bî den wîlen
daz vremde wunder ie geschehen,
daz disiu zwei begunden sehen
sô kurzelîche ein ander an
unde doch ir beider muot enbran
ze grunde von der minne!
jâ, minne unde ir beginne
gewinnet lîhten anevanc
unde wirt vil ofte ir ûzganc
ze swaere gnuogen liuten.
daz man beginnet triuten
unde herzeclichen meinen,
daz vüeget sich in kleinen
unde in kurzen stunden.
swâ rehtiu liebe vunden
von der natûre künste wirt,
weizgot, dâ bringet unde birt
diu minne snellen ursprinc.
si kan durch ganzer ougen rinc
gemerken unde erkennen wol,
wâ liep ze liebe hoeren sol.
Natûre ist alsô liste rîch:
wâ si mac vinden ir gelîch,
daz wol ir art gehillet,
dem grebets'' unde billet
biz ûf den grunt der sêle nâch.
ir ist ze rehter liebe gâch
unde ûf der wâren minne pfat.
diz wart bewaeret an der stat,
dâ jâson unde mêdêâ
von der natûre krefte sâ
begunden merken under in,
daz gelîch ir beider sin
an rehter liebe kunde wegen.
der hôchgeborne junge degen
spürt an der küneginne,
daz im ir süeze minne
wol unde rehte vuogete.
daz selbe si beluogete
an im des mâles unde kôs:
dâ von diu schoene dâ verlôs
ir willen unde ir vrîgez leben,
diu beidiu wâren dâ gegeben
in der eigenschefte bant.
diu minne vienc si mit der hant
gewalteclîche unde âne wer,
wan ir kraft was ir ein her
unde ein übermehtic schar.
diu reine guote sich verwar
in ir sorgestricke lânc.
ir jungez herze sich verswanc
als der wilde vrîe visch,
der ûz dem tiefen wâge vrisch
sich verswinget in ein garn.
si liez ir spilenden ougen varn
ze verre ûz ir gelegenheit,
des wart ir vrîer muot geleit
in daz netze senender nôt.
ir kunst ir keine stiure bôt
vür der hôhen minne kraft.
si enhalf niht alle ir meisterschaft,
noch ir starken witze list,
diu minne enwürde in kurzer vrist
an ir muote sigerîch.
an hôher kunst was ir gelîch
kein vrouwe ûf al der erden,
unde mohte doch niht werden
gefrîget vor der minne starc,
diu sich in ir gemüete barc
vil tougenlichen als ein diep.
umb inneclichez herzeliep
was ir ê niht worden kunt,
nû was ir muot biz ûf den grunt
von herzeliebe enzündet.
ir wart alrêrst gekündet,
waz minne was unde ir gewalt;
des wart ir trûren manicvalt
unde ir sorge bitter.
den ellenthaften rîter,
den slôz diu reine guote
ze herzen unde ze muote
vür alle man besunder:
dâ wider unde dar under
meint er si vür alliu wîp.
ir beider leben unde ir lîp
wart sô verstricket under ein,
daz niht anders an in zwein,
wan der state dâ gebrast,
daz diu maget unde der gast
niht vollenden under in
ir willen möhten unde ir sin.
Möht ez vor huote sîn geschehen,
man haete wol an in gesehen,
daz ir beider wille
schein lieht als ein berille
an herzeclicher trûtschaft.
diu schoene wart gedanchaft
dar ûf in allen orten,
wie si mit hübschen worten
ir willen im geseite
unde im daz vür geleite,
daz si nâch sîner minne bran.
alsam tete dirre werde man
unde der getriwe jungelinc.
er wart ouch ûf daz selbe dinc
mit allem vlîze dâ verdâht,
daz ir sîn angest würde brâht
ze herzen unde in ôren.
ir beider sin ertôren
begunde von der minne.
krank unde tumbe sinne
von liebe si gewunnen.
si quâlen unde brunnen
tac unde nacht in sender klage.
der heizen minne siechtage
ûf jâsônen balde viel,
wan er sô vaste in leide wiel
durch die keiserlichen vruht,
daz im der sorgen jâmersuht
kraft unde varwe swachete
unde in sô bleichen machete,
daz man sîn trûren grundelôs
an sîme erwelten bilde kôs.
Nû daz jâson von kriechen
alsus begunde siechen
unde im betrüebet was der sin,
dô sprach der künec wider in:
 <wâ nû, vil hôchgelobter gast,
dem rîcher tugende nie gebrast!
hât ieman iuch beswaeret?
ez wirt an iu bewaeret,
daz iwer sin betrüebet lît,
wan ir von ungemüete sît,
enpferwet worden sêre.
durch iwer hôhen êre
lâzent hoeren, waz iuch twinge,
ob ich mit keime dinge
vertrîben iwer trûren müge.
mich dunket sunder alle trüge,
ir sint an vröuden sêre entwegen .>
 <jâ, hêrre,> sprach jâson der degen,
 <ich bin ûf dirre verte lânc
an hôhem muote worden kranc
unde an vröuden alse swach,
vünd ich hie minneclich gemach
ze hûse niht, sô waere ich tôt.
ich muoz hie schedelicher nôt
mit senfterunge mich erholn,
od aber lîden unde doln
den kumber, der mir tiure was .>
 <entriwen,> sprach oêtas,
 <ir sult hie ruowe vinden.
gemach sol niht erwinden
an iu, die wîle daz ich lebe.
ez dunket mich ein hôhiu gebe,
daz ir geruochent bî mir wesen,
biz ir vil schône sint genesen
unde gemüetes worden vrî.
sô rehte liep als ich iu sî,
lâzent iu niht hinnen werden gâch,
wan ir vollendent wol her nâch,
darumbe ir ûz gevaren sît.
belîbent hie sô lânge zît,
daz ir geruowent, saelic man!
gemach erwenden niht enkan,
swaz dem man geschehen sol.
sîn heil, daz mac er alsô wol
vergâhen sô versûmen,
wil iu gelücke rûmen
den wec vor leider ungeschiht,
des irret iuch diu ruowe niht .>
Jâson wart dirre dinge vrô.
daz in der werde künec dô
belîben hiez aldâ ze stete,
daz er doch willeclichen tete,
des liez er sich dô lîhte erbiten.
des wirtes bete wart geliten
vil sanfte von dem gaste.
er seite im, daz er vaste
waere an hôher wunne swach,
ob er dâ minneclich gemach
niht vünde, er müeste ligen tôt.
diz meint er an die senende nôt,
die sîn tohter im gebar.
het er niht senfte ruowe gar
schier an ir minne erworben,
sô müeste er sîn verdorben
unde âne zwîvel tôt gelegen.
Jâson, der hôchgeborne degen,
lie sich dâ ze hûse nider,
biz er an kreften koeme wider
mit herzen unde mit sinne.
in twanc diu süeze minne,
daz er in trûren wart gejagt.
ouch wart diu keiserlîche magt
durch in gebunden alle tage
mit jâmer unde mit sender klage.
Si wâren beide ein ander holt,
ir triwe sam ein lûter golt
was gereinet under in.
er sente nâch ir allez hin,
sô trûrte si nâch im her dan.
sus lepte maget unde man
in angestbaeren sorgen.
den âbent unde den morgen
wâren si dar zuo verdâht,
daz ir wille vollebrâht
würde an rehter liebe dô.
nû kam ez eines tages sô,
daz sich der wirt ûf sîme sal
durch wunnebaeren hoveschal
zuo den gesten nider liez
unde aber sîne tohter hiez
vür sich besenden al zehant.
si wart vil schiere dar besant
ûf den rîlichen palas.
unde dô si vür in komen was
gezieret wol nâch sîner gir,
dô stuont er ûf engegen ir
unde umbevienc si bî der stunt.
er kuste ir ougen unde munt
vil dicke dâ ze lône.
daz tete vil wê jâsône,
wan ez im an sîn herze gienc,
daz er niht selbe küssen hie
getorste die vil reine vruht.
der künec, der tete sîne zuht
unde sprach der minneclichen zuo:
 <ich sage dir, tohter, waz du tuo.
ganc zuo jâsône sitzen!
waz ob von dînen witzen
unde von der hôhen künste dîn
wirt sîme herzen vröude schîn,
daz ein teil beswaeret ist.
lâ schouwen, ob du keinen list
erdenkest, der in mache vrô!>
 <vil gerne, vater,> sprach si dô
unde wart der lieben rede geil.
si dûhte ein wunneclichez heil
unde ein saeldenrîchez leben,
daz ir daz urloup wart gegeben,
daz si mit im solde
dô reden, swaz si wolte.
Si gienc dar bî den zîten
unde saz im an die sîten,
daz er mit senftem muote leit.
si lêrte daz ir blûcheit,
daz si mit im ze rede kam
vil kûme, wan si twanc diu scham
unde ir senelîchiu nôt,
daz si bleich wart unde rôt,
ê si gespraeche ein wörtelîn.
diu junge süeze künegîn
sich kêrte zuo dem gaste hin.
blûclîche sprach si wider in:
 <trût hêrre, tugentrîcher helt,
lâzent mir niht werden hie gezelt
vür ein dörperîe daz,
ob ich mit iu red etewaz,
dâ von iu kurz diu stunde wirt.
vriuntlichez kôsen vröude birt,
swâ man beginnet trûric sîn:
des lâzent iuch niht der worte mîn
bedriezen unde betrâgen.
man sol die geste vrâgen
unde mit in reden etewaz,
sô kunnent si sich deste baz
an vremder stat verslihten
unde ûf daz dinc verrihten,
dar nâch si werben danne.
ez gît dem vremden manne
trôst unde rât, daz man im sich
mit worten machet heimelich .>
 <
Vrouwe, ir habent wâr geseit,>
sprach der rîter ungemeit,
 <ez kan ellendem gaste
sîn trûren ringen vaste,
daz man sich heimlich machet im.
ich merke daz wol unde vernim,
daz ir bescheiden sint von art
unde nie sô reines niht enwart
als iwer lîp unde iwer leben.
daz ir mir kurzewîle geben
geruochet hie mit worten,
daz wil ich z'allen' orten
umb iuch verschulden mîniu jâr.
mir ist von iu gesaget wâr,
wan ir hânt schoenheit unde zuht.
swaz ich von iu, vil werdiu vruht,
mit rede selten hân vernomen,
der bin ich hie z'eim' ende komen
mit werken tûsentvaltic.
daz iwer lîp gewaltic
ist êren unde maneger tugent,
daz öuget an mir iwer jugent
unde iwer minneclich gebâr .>
des antwurt im diu vrouwe klâr
mit zühten aber unde sprach:
 <swie selten iuch mîn ouge sach,
doch hôrte ich von iu wunder sagen.
ich hân dâ her in mînen tagen
manheite gnuoc von iu vernomen:
dâ von weiz ich, daz ir sint komen
durch âventiure in disen kreiz.
ir wellent aber, gotweiz,
hie strîten umbe werdekeit.
diu wolle, die der wider treit,
diu waere iu liep gewunnen .>
 <jâ, vrouwe wol versunnen,
ich wolte gerne si bejagen .>
 <vriunt hêrre, sô wil ich iu sagen,
daz ir hie niht gewinnent die .>
 <warumb enkan ich ir niht hie
bejagen noch erwerben?>
 <dâ müezent ir verderben,
ob ir nâch ir went ringen .>
 <unde mac mir misselingen
an der wollen, vrouwe guot?>
 <jâ, hêrre tugentrîchgemuot,
der schaeper kan iu werden niht,
des lâzent alle zuoversiht
ûf die wollen guldîn .>
 <wie vüeget sich daz, vrouwe mîn,
daz ich ir niht gewinnen kan?>
 <dâ lît vil manic hôher man
durch si jaemerlichen tôt.
wan swer daz golt vîn unde rôt
mit strîte wil erwerben,
der muoz darumbe sterben
unde ein ende kiesen .>
 <mac er den lîp verliesen,
swer daz golt bejagen sol?>
 <jâ, hêrre, des geloubent wol,
er muoz bî namen tôt geligen,
swer an dem schaeper wil gesigen .>
Der rede nam dô wunder
den werden gast besunder,
wan si dûhte in vremde gar.
dâ von sô sprach er aber dar
zuo der vil klâren künegîn:
 <ach, herzeliebiu vrouwe mîn,
lâzent wizzen mich diu maere,
wâ von sô rehte swaere
diu wolle ze bejagene sî .>
 <dâ wont ir wildez wunder bî,
daz den tôt vil manegem tuot.
der göte kraft hât si behuot
unde ir gewalt sô sêre,
daz durch si lîp unde êre
gît ein iegelicher man,
der sich des wil nemen an,
daz er nâch ir strîte.
bî mîner jâre zîte
vil maneger hât den lîp verlorn,
der umb den schaeper ûz erkorn
sîn leben hât gewâget.
swer iemer z'im' gefrâget,
er ist ouch tumber, denne ein gouch.
ir mugent wol des lîbes ouch
beroubet werden unde verhert,
ist, daz ir in den wilden wert
hin zuo dem widere strîchent,
wan ir an im gerîchent
mit deheiner slahte wer.
iu wirt sîn kraft ein überher,
wan er iu grimmen schaden tuot.
ich sage iu, wie man in behuot
mit zouber unde mit kreften hât,
sô daz in keiner slahte rât,
noch kein list gewinnen kan.
her mars der hôchgelopte man
unde der vil werde strîtes got
hât über in sîn starc gebot
gesetzet alsô sêre.
zwên ohsen grôz von êre
pflegent sîn tac unde nacht;
die sint mit zouber sô gemaht
unde von meisterlicher kunst,
daz si des wilden viures brunst
ûz blâsent alle stunde.
ze nasen unde ze munde
in brinnet ûz bech unde swebel.
von in beiden gât ein nebel
von viure unde ouch von tampfe,
daz man si niht mit kampfe
noch mit strîte mac bestân.
swer den schaeper wolte hân,
der müeste ir hôhen kraft erlemen
unde die pfarren beide zemen
sô gar mit strîtes vuoge,
daz si mit einem pfluoge
den wert zehant begünden ern
unde sich des niht getorsten wern,
daz von in würde manic vurch
dar în gemachet unde derdurch.
Sus müeste er si betwingen
mit wâfenlichen dingen,
swer den schaeper wolde hân.
unde swenne er haete diz getân,
sô vünd er einen serpant
nâch den ohsen al zehant,
der ouch der schoenen wollen pfligt
unde bî dem rîchen schaeper ligt
tac unde nacht ân underlâz.
er gint als ein mortgîtic vrâz
unde wartet alle stunde,
ob im ze sînem munde
deheiner slahte spîse gê.
des widers muoz er iemer mê
dâ pflegen unde hüeten.
in zorne kan er wüeten
den âbent unde den morgen.
vil sêre mac der sorgen,
der mit im sol strîten.
man siht in z'allen' zîten
dâ ligen unde wachen.
er wirfet ûz dem rachen
gift unde viures vlammen.
vil starc ist sîn grisgrammen
unde sîn toben, daz er tuot.
mit sînen kreften ist behuot
der wider unde diu wolle sîn,
daz er des grimmen tôdes pîn
muoz lîden, swer si wil bejagen.
niht anders kan ich iu gesagen,
wan daz er stirbet al zehant,
swer den argen serpant
unde die pfarren sol bestân.
wil er den rîchen schaeper hân,
er muoz den lîp darumbe geben.
nieman gefristen kan sîn leben
die lenge vor in allen drîn.
würd eime daz gelücke schîn,
daz sîner vrechen hende sturm
betwünge pfarren unde wurm,
sô müest er ûz dem rachen
dem argen veigen trachen
die zene brechen al zehant
unde si dâ saejen ûf daz lânt,
daz von den ohsen waere gert;
unde als er in den grüenen wert
die zene alsus gesaete nider,
sô wüehsen ûz in liute wider,
die verwâpent waeren gar;
vier starke rîter harnaschvar
vünd er dô vor im stênde,
die mit im würden gênde
ze kampfe unde z'eime' strîte;
er müeste bî der zîte
in allen vieren angesigen
old aber tôt von in geligen .>
Jâson der rede antwürte bôt.
 <juncfrouwe,> sprach er, < mir ist nôt,
daz mir gelinge baz, denn ir
mit worten hie geheizent mir,
wan ich wil kêren in den wert.
swaz mir dâ kumbers ist beschert,
den muoz ich lîden unde tragen.
durch iwer rede ich niht verzagen
an herzen unde an lîbe sol.
ich weiz ân allen zwîvel wol:
swer hôhez lop erstrîten wil,
der muoz ouch eteswenne vil
beswaerde lîden unde doln.
ich wil den rîchen schaeper holn
unde des widers wollen,
old aber dâ verzollen
mit lîbe unde mit dem lebene.
vüer ich alsus vergebene
unde îlte heim ze lânde,
daz waere mir ein schande
unde ein êweclicher spot.
swie mîn her mars, des strîtes got,
den wider habe in sîner pfliht,
doch wil ich mîner verte niht
lâzen belîben under wegen.
mir ist noch lieber tôt gelegen,
denn ich ze lânde kêre
unde weder lop, noch êre
gewinnen müge ûf mîner vart.
juncfrouwe guot von reiner art,
ich weiz wol, daz iuch waere
mîn ungelücke swaere
unde iu mîn schande würde leit:
dâ von ir iwer hübescheit
unde iwer zuht an mir begânt.
mit rede ir mich gewarnet hânt
vor angestbaeren dingen,
des müeze iu wol gelingen
an saelden unde an êren.
ich wil bî namen kêren
zuo dem wider in den wert.
wird ich des lîbes dâ verhert,
daz ist mir alsô maere,
sô daz ich iemer waere
sunder wirde unde âne prîs.
mîn lop, daz würde in alle wîs
verdrücket unde gevellet nider,
ob ich durch vorhte kêrte wider
unde durch mîne zageheit
mîn vrîgez leben wirt geleit
in des tôdes eigenschaft.
od ich muoz werden sigehaft
an der wollen ûz erkorn,
diu manegem hât den lîp verlorn .>
Mêdêâ sprach im aber zuo:
 <daz ich mit iu die rede tuo
durch übel, des geloubent niht!
wan ob iu leides iht geschiht,
daz tuot mir inneclichen wê.
solt iuch mîn ouge niemer mê
beschouwen, rîter ûz erlesen,
doch müest ich iemer trûric wesen
umb iwer ungemüete.
mich riwet iwer güete
unde iwer hôchgeborniu jugent.
verdirbet iwer klâre tugent
unde iwer saeldenrîchez leben,
daz muoz mir iemer jâmer geben
unde inneclichez ungemach;
wan swaz ich rîter ie gesach,
der schoene dunket mich ein wint
unde ist vor mînen ougen blint
biz an die liehten klârheit,
der got ein wunder hât geleit
an iuch vür alle werde man.
dâ von ich iu des übel gan,
daz ir alsus verderbent,
wan ir bî namen sterbent,
ob ir den schaeper wellent hân.
waer iwer muot alsô getân,
daz ir mich woltent minnen
mit durchnehtigen sinnen
unde ze staeteclicher ê,
sô schüefe ich, daz ir âne wê
die wollen sanfte erwürbent
unde daz ir niht verdürbent
durch daz wunnebaere golt.
herr, ich bin iu gewesen holt
mit staete in allen mînen tagen.
sît daz ich sprechen unde sagen
hôrt iwer ganze werdikeit,
sît hân ich mînen muot geleit
an iuch mit reinen triwen
unde muoz mich iemer riwen,
sult ir den lîp verliesen.
welt ir mich niht verkiesen,
noch verkepsen vür ein wîp,
ich vriste iu leben unde lîp
vor schaden maneger hande.
ist, daz ir mich ze lânde
mit iu vüerent hinnen
unde mich geruochent minnen
als eine êlichen vrouwen,
ich lâze iuch, hêrre, schouwen
den wider âne swaere.
die wollen wunnebaere
gewinne ich iu mit listen.
ich kan iuch wol gevristen
vor angestlicher vreise.
ich wîse iuch ûf die reise,
die man zuo dem widere vert;
ob iuch mîn helfe niht genert,
sô sint ir iemer ungenesen.
ich hân diu swarzen buoch gelesen
unde erkenne manegen list.
swaz künste ûf al der erden ist,
der bin ich gar ein meisterîn.
wirt iu von dem gewalte mîn
rât unde helfe niht beschert,
sô wizzent, daz ir ungenert
belîbent ûf der erden
unde daz ir mügent werden
von keiner arzenîe erlôst.
mîn rât muoz werden iwer trôst,
ob ir den schaeper wellent hân.
mîn zouber ist alsô getân,
daz ich schick allez, daz ich wil.
deheiner dinge ist mir ze vil,
diu man getuon mit listen mac.
herr, iwer lobelich bejac,
der ist geleit an mîne kunst;
ob ich getriwes herzen gunst
an iu mit staete vinden kan,
alsô, daz ir mîn êlich man
geruochent werden unde sîn,
ich tuon iu ganze helfe schîn
unde erwende al iwer nôt.
daz golt durchliuhtic unde rôt,
daz ûf im der wider treit,
unde sîner glânzer hiute kleit,
daz hilfe ich iu gewinnen,
welt ir mich, hêrre, minnen
ze ganzer unde ze staeter ê
mit wâren triwen iemer mê .>
Jâson, der wart der rede vrô.
 <gnâde, vrouwe,> sprach er dô,
 <swaz ir wellent, daz tuon ich.
ir hânt gesprochen wider mich
sô minneclîche unde alsô wol,
daz ich iwer vüeze sol
iemer drumbe suochen.
wol mir, daz ir geruochen
wellent mîner vriuntschaft,
wan ich hân sin, herz unde kraft
mit ganzer staete an iuch geleit.
sît daz mir iwer saelikeit
unde iwer schoene wart bekant,
sît bin ich in der minne bant
gevallen hin ze grunde,
dar umb ich alle stunde
muoz erfüllen iwer gir.
ob ir niht hülfent, vrouwe, mir
den schaeper hie gewinnen,
doch wolte ich iemer minnen
mit triwen iuch vür alliu wîp.
ir hânt mir leben unde lîp
gar betwungen âne were.
bî den göten ich iu swere
einen hôhen tiuren eit,
daz ich durch liebe, noch durch leit
von iu gescheide niemer.
ich wil iuch minnen iemer
mit durchnehtigen sinnen
unde vüere iuch mit mir hinnen,
swenn ich ze lânde kêre:
daz nim ich ûf mîn êre
unde ûf mîn ritterlichez leben.
prîs unde lop wirt iu gegeben
iemer durch den willen mîn.
als eine werde künegîn
êrent iuch man unde wîp.
mîn leben unde mînen lîp
wil ich iu, vrouwe, neigen.
mîn lânt wirt iwer eigen
unde allez, daz ich ie gewan.
ist, daz mir iwer helfe gan,
daz ich den schaeper hie bejage,
sô wil ich mîner jâre tage
mit iu verslîzen unde verzern.
ichn sol mich niemer des gewern,
mîn lânt enwerd iu zinshaft,
ir sult in mîner hêrschaft
gebieten unde vrouwe sîn
als ein gewaltic künegîn,
diu zepter unde krône treit
nâch volleclicher werdekeit .>
Mêdêâ sprach: < ir redent wol.
niht anders wil ich, noch ensol
an iuch muoten unde gern,
wan daz ir mich geruochent wern
durchnehteclicher staetikeit,
unde ich von iu die sicherheit
enphâhe, trût geselle,
daz iwer herze welle
mich ân ende triuten.
heimlîche von den liuten
kêrent zuo mir âne braht.
swenn ez nû schiere werde nacht,
sô slîchent, hêrre, lîse
unde in verholner wîse
zuo mîner kemenâten hin,
dar inne ich alterseine bin
unde öuge mîn geselleschaft.
wird ich von iu dâ sicherhaft
mit triwen unde mit eiden,
daz nieman iuch gescheiden
kan von mîner minne wert,
ich tuon, wes iwer herze gert,
mit willeclichem muote sâ.
mîn rât iuch underwîset dâ,
wie man die wilden ohsen zampt,
unde man si twinget bêdesampt,
daz der wunneclîche wert
muoz von in dâ werden gert
mit einem pfluoge sâ zehant.
dar nâch wirt iu von mir bekant,
wie der slânge tôt gelît.
ich kan iuch bî der selben zît
gewîsen unde gelêren wol,
wie man die zene saejen sol,
dar ûz die rîter werden süln.
mîn kraft ergründen unde erhüln
kan mit listen alliu dinc:
des lâzent, vil werder jungelinc,
belîben aller sorgen pîn
unde îlent, trût geselle mîn,
zuo mîner kemenâten,
swenn ez beginne spâten
unde sich mîn vater habe geleit,
sô wirt iu sâ von mir bereit
mîn trôst unde mîner helfe rât.
ich lêre iuch dâ des widers wât
erwerben mit dem golde,
dar zuo gib ich ze solde
mich selben iu, vil saelic man.
swenn ich iu des getriwen kan,
daz ir mich lâzen niht enwelt,
sô tuon ich, tugentrîcher helt,
swes iwer muot rein unde wert
an mich geruochet unde gert .>
 <
Diz lobe ich,> sprach der werde gast.
 <sô der tac lât sînen glast,
sô kum ich alterseine.
vür iwer bette reine
slîchen ich verholne wil.
doch waere mir daz lieber vil,
ob ez mit vuoge möhte sîn,
daz ir hin zuo dem bette mîn
geruochtent kêren sunder haz,
wan ir künnent lîhte baz
hie ze hove gên, denn ich.
verrihten kan ich, vrouwe, mich
in iwer gaden niht ze wol,
wan ich enweiz niht, war ich sol
hie kêren vinsterlingen .>
 <ich kan iuch wol gebringen
in mîne kamern,> sprach si dô.
 <sint hôhes muotes unde vrô:
mîn bote, der wirt iu gesant .>
sus gienc si von im al zehant
mit urloub in ir palast.
si lie den hôchgelobten gast
belîben unde gienc si dan.
ir herze in süezer minne bran
unde in seneclicher nôt.
si dûhte, ez müeste sîn ir tôt,
ob niht ir wille ergienge.
daz der tac enpfienge
ein ende ân alle sûme,
des wart von ir vil kûme
gebiten unde gewartet.
diu minne hete gartet
an ir ze rehte nâch ir site,
wan si enhete keine bite,
swâ si die liute machet wunt.
si dunket ein vil kurze stunt
wol eines lângen jâres vrist.
minn allen senden herzen ist
vil gar ein strenger überlast,
dâ von diu maget unde der gast
vil kûme erbiten under in,
daz der tac geflüzze hin
unde si z'ein' ander möhtent komen.
diu vrouwe schoene unde ûz genomen
was in ir palas dâ getreten.
den gast, den hete si gebeten,
daz er kaeme z'ir' dar în
diu junge süeze künegîn
was ein lützel worden balt.
si twanc diu minne unde ir gewalt,
daz si dô liez ir blûcheit
unde si des kûmelîche erbeit,
daz der tac ein ende enpfienc.
daz man ze nacht niht slâfen gienc,
des wart ir trûren veste.
nû was der lieben geste
der wirt als inneclichen vrô,
daz er in kurzewîle dô
vil gerne wolte machen.
er half in lânge wachen,
durch daz jâson der maere
vergezze sîner swaere.
Er wânde, er solde stillen
mit vröuden sînen willen,
der ûf die minne was enzunt.
er hiez im kürzen dâ die stunt
mit hovelicher wîle grôz,
des sîn tohter dâ verdrôz,
wan si die wîle dûhte lânc.
si tete vil manegen umbeganc
in ir kemenâten wît.
mit leide gienc si bî der zît
vil harte dicke zuo der tür,
dâ si begunde luogen vür,
ob man noch slâfen wolte gân.
ûf unde zuo wart si getân
vil ofte von ir hende blânc.
si vaht mit sorgen unde ranc
darumbe, daz diu hovediet
sô kûme von ein ander schiet
unde sich niht leite slâfen.
si sprach vil dicke: < wâfen!
waz hât diz tobende liut gedâht?
sol nieman hie ze ruowe brâht,
noch ze bette werden?
ez wart ûf al der erden
sô tump kein ingesinde nie,
sô diz volc, daz hînaht hie
sus üppeclîche wachet
unde ein gedoene machet
mit tobelichem schalle.
waz sol diz göuden alle,
daz diz gesinde hât erkorn?
ich waene, slâfen sî versworn
unde alle ruowe in dirre nacht.
ach, hêrre vater, daz du maht
diz wachen hie gelîden!
er solde heizen mîden
sîn ingesinde disen dôz.
der hoveschal ist alsô grôz
unde muoz mir werden hie ze sûr.
diu minne ist hôher vröuden schûr,
swâ man si lîdet âne trôst.
wird ich noch hînaht niht erlôst
von senelicher ungehabe,
sô wirde ich morne hin ze grabe
gefüeret unde geleitet.
mîn vriunt, des ich gebeitet
mit sorgen unde mit liste hân,
der wil ze lânge mich verlân .>
In dirre zît, dô daz geschach,
daz diu juncvrouwe alsus gesprach
unde inneclîche swaere truoc,
dô wart diu schoene vaste gnuoc
in sorge unde in gedenke brâht.
ûf manegen sin was si verdâht,
der ûz des herzen grunde vert.
si hete gerne sich erwert
des mannes unde der minne.
si streit ir kiusche sinne
vil sêre mit gedenken an
unde wolte brechen von dem man
mit herzen unde mit lîbe sich.
unde sô diu maget wunneclich
ie vaster von im kêrte,
sô minne ir herze sêrte
ie balder unde ie harter.
si leite strenge marter
sich selben an mit strîte.
unde dô si bî der zîte
ir willen unde ir zuoversiht
von im gescheiden mohte niht,
dô sprach si wider sich zehant:
 <mit strîte hân ich an gerant
vergebene mîn gemüete.
jô vihte ich unde wüete
dar nâch mit reines herzen ger,
daz ich jâsônes minne enber
unde ist daz allez üppeclich;
wan ich enkan niht leider mich
von im gebrechen mîniu jâr.
der kriec enhilfet niht ein hâr,
dâ mite ich hînaht ringe.
mich dunket, swaz mich twinge,
daz sî diu minne unde anders niht.
ez ist ein wunderlich geschiht,
daz ich durch einen vremden man,
des ich nie künde mê gewan,
erzürnen mînen vater muoz.
sol ich verliesen sînen gruoz
unde brechen sîn vil hôch gebôt,
daz mac wol sîn der liute spot
unde ist ein angestlichez dinc.
waz gât mich an der jungelinc,
daz ich in vor dem tôde ner
unde ich den vater mîn verher
der wollen, die der wider hât?
ein gast, der lützel mich bestât
unde den ich selten ie gesach,
durch waz sol ich des ungemach
erwenden mit der helfe mîn?
mir solde verre lieber sîn,
daz er ein bitter ende kür,
denn ob der vater mîn verlür
prîs unde ganze wirdikeit.
wie bin ich sus in arebeit
unde in zwîvels nôt bejagt!
ich tumbiu, sinnelôse magt
sol den gedenken widerstreben,
die mînem herzen sint gegeben
von der minne râte.
ich wil hie von mir drâte
ir vlammen trîben al zehant,
die mîn gemüete hât enbrant
alsam daz viur ein dürrez strô.
wie rede ab ich, vil tumbiu, sô,
daz ich erleschen waene
der heizen minne spaene
unde ir starkes viures gluot!
möht ich ez tuon, ez waere guot;
nû mac sîn leider niht geschehen.
ich hân daz waeger spil ersehen
unde daz unwaeger ouch dâ bî.
waz mir guot, oder schade sî,
daz hân ich beidez wol ervarn
unde mac mich doch niht hie bewarn
vor schedelicher swaere.
daz guote ist mir unmaere
unde daz arge lieber vil.
mâc unde vriunt ich lâzen wil
durch eines gastes bilde.
waz touc diu vriuntschaft wilde,
die man an vremde liute leit?
si stêt in aller irrekeit
unde lît in ungewisser habe.
ich sol mich tuon des willen abe,
der ûf den gast von grunde senet.
wirt er des tôdes hie gewenet,
daz sî gar âne mînen haz.
warumbe taet ich aber daz,
daz ich in lieze sterben?
er sol daz heil erwerben,
daz er behabe den lebetagen.
ein tigris haete mich getragen
unde niht ein küneclichez wîp,
ob ich sô reines mannes lîp
gaeb in des tôdes smerzen.
ich waere an mînem herzen
gelîch den herten vlinsen,
liez ich den helt verzinsen
diz lânt mit sîner klâren jugent.
ich wil mich lâzen sîne tugent
erbarmen unde daz leben sîn.
tuon aber ich im helfe schîn,
daz krenket mînen kiuschen namen.
ich möhte mich des iemer schamen,
ob ich sô gaehes taete,
des mich ein rîter baete,
der komen ist alrêrst dâ her.
ob ich in hie zehant gewer,
daz tuot mich hôhes lobes vrî.
nû wol, wie schemelich ez sî,
mîn wille muoz an im ergân.
ich mac niht lânger widerstân
bliuclicher schame unde ir gebote.
ich volge an im der minne gote,
der mich in triuten heizet.
mîn magetuom mich reizet
ûf kiusches herzen sinne,
sô twinget mich diu minne
ûf inneclîche vriuntschaft:
sus bin ich worden kumberhaft
von zweiger hande leide.
minn unde scham, die beide
twingent mich spât unde vruo:
dâ von enweiz ich, waz ich tuo.
Ich volge ir zweiger râte nâch
unde ist mir doch dar under gâch
von ir beider lêre.
diu scham, diu wil mîn êre,
diu minne mîne unwerdikeit.
owê minn unde bliucheit,
wie tuont ir mir sô leide!
ist, daz ich hinnen scheide
mit jâsône sâ zehant,
sô lâze ich mînes vater lânt
unde kêre in vremdiu rîche.
swenn ich dar în gestrîche,
sô wirde ich jâmers überladen.
waz mac mir aber daz geschaden,
daz ich ze vremdem lânde kume?
ez wirt mir alsô lîhte vrume,
als ez mir schade werde.
ez wart ûf al der erde
sô kürlich rîche nie gesehen,
sô kriechen, als ich hoere jehen
unde mir von sage ist worden schîn:
dâ von ich kêren sol dar în
mit dem erwelten gaste,
wan daz ich vürhte vaste,
daz er dâ kebse mînen lîp
unde er dâ neme ein ander wîp,
sô vlüzze mir grôz jâmer zuo.
doch waene ich niht, daz er daz tuo;
sîn lîp der ist sô tugenthaft,
daz er mit ganzer staete kraft
mich triutet iemer mêre.
ich wil ûf al sîn êre
mit im von hinnen scheiden.
bî triwen unde mit eiden
muoz er mir geloben ê,
daz er mir abe niht engê
die wîle, daz ich leben sol.
mir wirt in sînem lânde wol,
swenn ich mit im dar în gevar.
wie sol ich aber komen dar
ûf dem mer tief unde wît,
dâ wildez wunder inne lît
den kielen z'einer' lâge?
dâ wil ich ûf dem wâge
mich zuo jâsône smücken,
swenn ich beginne drücken
mich in sîne linde schôz,
sô wird ich aller vorhte blôz
unde aller sorgen eine.
ich sol den künec reine
mit mîner helfe tuon erlôst,
sît daz er âne mînen trôst
niht mac des tôdes sich erwern.
wil ich in danne alsus genern,
jâ, zwâre ich sol bewachen
sîn leben vor dem trachen
unde vor den pfarren engestlich.
Jâson, der helt, erbarmet mich,
sît er nie wandels niht gewan,
doch hân ich zwîvel noch dar an,
ob ich in welle vristen
mit helferîchen listen
vor des grimmen tôdes zil.
nein ich, entriwen, ich enwil,
ich sol mich baz bedenken ê;
wan ob ich mit im über sê
von mînen vriunden kêre,
sô muoz ich triwe unde êre
zebrechen in dem sinne mîn.
ich wil bî mînem vater sîn
unde sînes willen vâren
in allen mînen jâren .>
Die rede treip diu guote.
mit zweiger hande muote
begriffen was ir herze.
si twanc der minne smerze
unde schemelîchiu blûcheit.
mit disen beiden si dô streit
unde hete zwîvellichen sin.
si wolte her, si wolte hin,
si wolte dar, si wolte dan.
nû wolte si den werden man
mit ir helfe lâzen genesen
unde aber danne in lâzen wesen
ân ir gnâde stiure.
diu klâre unde diu gehiure
vaht mit sorgen unde ranc.
vil manicvalt was ir gedanc,
waz ir daz beste waere.
von zwîvellicher swaere
wart ir leides vil getân.
si mohte weder tuon noch lâzen,
verliesen noch gewinnen,
gehazzen noch gewinnen,
belîben noch gewenken,
doch wart si mit gedenken
ze jungest des ze râte,
daz si jâsône drâte
wolt ir gnâde enpfloehen,
wan sich begunde hoehen
ir herze unde ir gemüete.
bliuclicher schame güete
die sigenuft an ir gewan.
si treip von ir die minne dan
unde allen willen zwîvelich.
wan si gedâhte wider sich,
daz si weder sus noch sô
den rîter wolte loesen dô
von kumberlichen noeten.
si wolte in lâzen toeten
unde mit im selbe sterben,
ê si den helt erwerben
lieze ir minneclichen trôst.
si jach, daz er niht würde erlôst
durch ir helferîchen list.
doch werte an ir unlânge vrist
der selbe sin unde der gedanc,
wan si dar ûf diu minne twanc,
daz si des willen widerkam
unde aber in ir herzen nam
den rîter edel von geburt.
er wart gesehen unde gespurt
von ir durch ein vensterlîn.
vil maneger liehter kerzen schîn
geschuof, daz in diu werde kôs,
dâ von si den gedanc verlôs,
der von im hete si gewent.
si wart eht aber dô versent
sô sêre unde alsô vaste
nâch dem erwelten gaste,
daz si begunde sprechen,
wie gar si müeste brechen
ir vater sîne lêre
unde krenken im sîn êre,
si wolte mit jâsône doch
kêren heim ze lânde noch
unde an sîne gnâde ergeben
ir minne unde ir getriwez leben.
Sus gienc si kôsende allez dô.
nû dar, nû dan, nû sus, nû sô
tete si vil manegen umbekreiz.
wîlent kalt unde wîlent heiz
wart ir von süezer minne gir.
vil nâhe gienc ze herzen ir,
daz jâson sô lânge was
enmitten in ir palas.
diu wunneclîche dô gestuont,
si tete alsam die vrouwen tuont,
die von liebe ertoeret sint.
si was ertumbet als ein kint,
von herzesüezer minne.
diu werde küneginne
begunde sprechen aber dô:
 <wie tuon ich, tumbiu maget, sô?
wes bin ich hie bestanden?
mîn êre in disen lânden
verswînet unde verswindet,
ob ieman daz bevindet,
daz ich sus üppeclichen stên.
ich wil reht an mîn bette gên
unde wil mich nider legen dran,
biz dirre liebe süeze man
sich berâte, daz er kome;
ez ist alsus ze nihte vrome,
daz ich sîn tâlânc bîte alhie .>
mit disen worten si dô gienc
zuo dem bette wunneclich.
si leite dran mit leide sich
unde in seneclicher nôt.
si gap ir vater unde bôt
vil manegen vluoch geswinde,
daz er daz hofgesinde
niht wolte slâfen heizen gân.
nû daz diu maget wol getân
het an daz bette sich geleit
mit klegelicher arebeit,
dô stuont si wider ûf zehant,
wan si deheine ruowe vant
an der vil schoenen bettestat.
an ein venster si dô trat,
durch daz begunde si dô sehen.
diu schoene glenzen unde enprehen
sach den liehten mânen.
die süezen wol getânen
sîn glânzer schîn belûhte,
dâ von diu klâren dûhte
dest ungefüeger al zehant,
daz man den künec dennoch vant
dâ sitzende ûfe sînem sal.
si treip vil maneger hande zal
mit ir selber aber sît.
si sprach: < diu schoene tagezît
beginnet nâhen unde komen.
diu nacht ein ende hât genomen
schier unde in kurzer wîle gar.
der tiuvel neme die hoveschar,
daz si die geste niht enlât
sich legen ûf ir bettewât
unde an ir ruowe kêren.
man dorfte niht der êren,
daz man hie tâlânc wachete
unde vremde liute machete
urdrützic unde traege.
swer kurzewîle pflaege
zuo rehter zît, der taete wol.
maezlichen schal man üeben sol,
wan aller gemelicher schimpf
ist âne mâze ein ungelimpf .>
Dâ mite si aber dô gesweic.
ir herze in ungemüete seic,
durch daz man sich niht leite noch.
si gienc von einer wende loch
von dem vensterlîne dan,
durch daz si luogen dô began,
ob ieman slâfes wolte pflegen.
nû was der hoveschal gelegen
unde diu kurzewîle dô.
der künec, vrîlich unde vrô,
gienc unde sleich an sîn gemach.
diu schoene, diu kôs unde sach,
daz sich die geste leiten
unde daz man in bereiten
begunde ir bette wunneclich;
des vröute dô vil harte sich
diu werde küneginne.
si rief ir meisterinne,
der al ir tougenheit was kunt,
unde zeigte ir an der selben stunt
den werden gast jâsônen.
si sprach: < daz ich dir's' lônen
well iemer alle mîne tage,
sô merke reht, waz ich dir sage,
unde tuo, des ich dich bite.
sihstû den rîter wol gesite,
den ich dir gezeiget hân,
sô der nû slâfen welle gân
unde er sich nider legen sol,
sô merke du sîn bette wol
mit der angesihte dîn.
unde sô die liute entslâfen sîn,
sô ganc vil tougenlîche z'im'.
den gast du bî der hende nim
lîs unde vüere in her zuo mir,
wan ich hân mînes herzen gir
mit ganzer staete ûf in gewant.
dâ von sô brinc in al zehant,
sô man beginne slâfen.
mich hât der minne wâfen
durch in versêret an den grunt.
ich bin von im ze tôde wunt
an herzen unde an lîbe.
werd ich im niht ze wîbe
unde er mir z'eime' manne,
wie sol ich armiu danne
genesen unde gewerben?
ich muoz bî namen sterben,
tuot mich sîn minneclicher trôst
von sender swaere niht erlôst .>
Der rede antwürte gap ir dô
diu meisterîn unde sprach alsô:
 <vrouw, ich tuon, des ir hânt gegert.
den rîter edel unde wert
vüer ich her în vil drâte;
doch volgent mînem râte
unde legent nider iuch zehant
an iwer bette rîch erkant,
daz er iuch niht vinde hie!
er möhte denken, daz ir nie
gewünnent ganzer staetekeit,
ob ir niht haetent iuch geleit.
als er nû kaeme gênde
unde iuch hie vünde stênde
sus spâte unde alterseine,
er wânde, vrouwe reine,
iu waere z'im' sô nôt, daz ir
vor inneclicher liebe gir
möhtent keine ruowe hân:
dâ von geruochent nidergân
ûf iwer bette linde,
daz er iuch hie niht vinde
swenn ich in bringe tougen.
besliezent iwer ougen,
als ob ir hânt geslâfen sît.
swie vaste er iu ze herzen lît,
doch sît ze balt niht wider in.
tuont dem gelîch, als iwer sin
niht von im verwundet sî.
belîbent ungebaerde vrî,
daz ist iu guot vür itewîz.
scham unde reiner zühte vlîz
wol zierent wîbes minne .>
sus gienc diu meisterinne
zuo dem werden gaste sider
unde leite sich diu vrouwe nider
ûf ein spanbette reine,
gedrât von helfenbeine
unde ûzer mâzen wunnevar.
ez was gezieret unde bar
den ougen liehtebaeren solt.
gesteine, silber unde golt,
die glizzen drûz sô vaste,
daz von ir drîer glaste
diu kemenâte wart erlûht.
ez möhte drinne hân gedûht
diu nacht ein wunneclicher tac.
ein purper ob dem bette lac
geworht von rîchen sachen.
ez wart nie deckelachen
sô waehe noch sô tiure.
Mêdêâ diu gehiure
dar under sich dô leite.
Jâson der wart gereite
von der meisterinne brâht.
als iu dâ vorne wart gedâht,
sus tete daz wîse kamerwîp.
si nam des werden gastes lîp
bî der hende tougen
unde vuorte in sunder lougen
zuo der vrouwen bette dan,
daz lieht als ein gestirne bran
von golde unde von gesteine.
diu küneginne reine
ir ougen hete zuo getân,
sam si geslâfen solde hân;
sus tete diu minneclîche magt.
Jâson, der rîter unverzagt,
nam deheiner bliucheit war.
daz deckelachen wunnevar,
daz tiure unde edel was erkant,
daz huop er ûf mit sîner hant
unde saz hin an daz bette rîch.
dô tete mêdêâ dem gelîch,
als der ûz slâfe erwachet ist.
 <ach hêrre,> sprach si bî der vrist,
 <wâ wârent ir sus lânge?
mir tete der slâf sus ange,
daz ich vil kûme des erbeit,
daz ich hie nider wart geleit .>
 <
Vrouwe, daz ist guot,> sprach er,
 <der künec liez mich ê niht her,
wan er uns vröuden mahte vil.
mit hovelicher wunne spil
vertreip er uns die wîle hin,
dar umb ich alsus lânge bin
gewesen, hôchgeborniu vruht.
ûf gnâde unde ûf wîplîche zuht
bin ich her în gegangen
unde wil mich iu gevangen
mit herzen unde mit lîbe geben;
mit disen beiden sol ich leben,
als ir gebietent, vrouwe mîn .>
des antwurt im diu künegîn
lîs unde tougenlîche alsô:
 <vriunt, hêrre lieber,> sprach si dô,
 <niht anders ger ich, wan daz ir
gewissent bî dem eide mir,
daz ir mich iemer habent zer ê
unde mich verlâzent niemer mê
durch liebe noch durch leide .>
 <daz lobe ich bî dem eide,>
sprach der rîter aber z'ir',
 <ich wil vollenden iwer gir
mit lîbe unde mit dem guote .>
ûf stuont diu wol gemuote
küneginne dâ ze stunt.
ein rîlich belz, vêch unde bunt,
wart an ir blôzen lîp geleit,
in dem si willeclichen schreit
hin ab ir schoenen bettestat.
si gienc mit vröuden unde trat
an ir tougenlich gemach.
swaz leides ir dâ vor geschach,
daz was ir worden wilde.
si truoc her vür ein bilde
mit golde wol gezieret
unde allenthalp gewieret
mit glânzen margarîten,
daz hielt si bî den zîten
Jâsône engegen unde sprach:
 <vriunt hêrre, mînes heiles dach,
daz bilde wunneclich getân,
daz ich vür iuch getragen hân,
daz ist geschaffen alsô der
vil werde got her jûpiter
unde ist nâch im gestellet.
ob iu nû wol gevellet
mîn lîp ze ganzer staetekeit,
sô swerent mir des einen eit
ûf der vigûre heileclich,
daz ir niht verkebsent mich
unde ir mich hânt liep unde wert:
sô tuon ich, des ir hânt gegert,
unde wil iu sîn von herzen holt.
ich lêre iuch schaeper unde golt
erwerben unde gewinnen,
dar zuo gib ich ze minnen
mich selber iu, die wîle ich lebe .>
 <daz dunket mich ein hôhiu gebe,>
sprach der rîter aber sâ.
sus leite er ûf daz bilde dâ
die vinger sîn nâch ir gebote
unde swuor vil tiure bî dem gote,
der jûpiter dâ hieze,
daz er si niht enlieze
unde er si minnen wolte,
die wîle er leben solde.
Nû daz er disen eit getete,
dô wart in beiden an der stete
vröud unde herzeliebe kunt.
si kusten ougen unde munt
ein ander dicke enwiderstrît
unde umbeviengen bî der zît
mit blânken armen ofte sich.
der werde rîter lobelich
unde diu vrouwe hôchgeborn,
die leiten sich ân allen zorn
z'ein' ander an daz bette
unde vröuten sich enwette
mit herzen unde mit lîbe.
diu maget wart ze wîbe
von dem erwelten manne.
diu sorge wart ze banne
getân mit liebe von in zwein.
si vlâhten sich beid under ein,
als ez gezam der minne.
diu werde küneginne
schiet von ir magetuome.
ir kiuscheite bluome
wart nâch ir willen ab genomen.
swaz herzeliebe mac gefromen
ze vröuden an der minne spil,
des vunden si dâ beide vil.
Der wunsch ir herzen wart gegeben,
si enhaeten niht ein süezer leben
gekoufet umb ein halbez ei.
seht, alsô lâgen disiu zwei
mit armen umbeslozzen
unde was in zuo geflozzen
minn unde herzeclich gelust.
dâ wart getwungen brust an brust
unde munt an munt gelîmet wol.
si wurden hôher minne vol
unde ganzer vröude rîche.
in beiden wart gelîche
der süezen minne solt gewegen.
nû die lieben sus gelegen
in maneger wunne wâren,
biz man gesach den klâren
liehten wunneclichen tac,
Jâson dô lânger niht enlac,
er stuont ûf unde sprach alsô
zuo der vil minneclichen dô:
 <vrouw unde herzeliebiu vruht,
sît iwer minneclîchiu zuht
an mir sî begangen
unde ir mich hânt enphangen
ze vriunde in iwer herze guot,
sô troestent volle mînen muot
unde helfent mir ze prîse.
der tac schoen unde grîse
sîn lieht beginnet mêren,
unde muoz ich hinnen kêren,
dar an gedenkent, vrouwe mîn.
welt ir mir tuon gnâde schîn,
daz lâzent geschehen al zehant.
die pfarren unde den serpant,
die lêrent mich verderben,
durch daz ir mit mir erben
beginnet wirde unde êre .>
 <mîn helferîche lêre
muoz iu bereit ân ende sîn,>
sprach dô diu werde künegîn
unde îlte von dem bette glânz.
ir vröude was dô worden ganz,
wan si vergaz ir pîne.
sie gienc dô z'eime' schrîne,
dar ûz diu minneclîche zôch
ein vingerlîn tiur unde hôch,
dar inne lac ein edel stein,
der bezzer, danne guot, erschein
unde aller beste muoste sîn.
Jâsône si daz vingerlîn
gap unde sprach dâ wider in:
 <enphâhent daz kleinoete hin,
daz machet iuch gar sigehaft,
ez mêret iwer magenkraft
unde sterket iuch sêr ûf den strît.
man dörfte bî deheiner zît
nie bezzer vingerlîn gesehen.
unde als ir wellent, daz iuch spehen
kein mensche künne ûf erden,
sô lâzent gekêret werden
den liehten stein in iwer hant;
wan swenne er ist dar în gewant,
sô wirt sô rehte wilde
den liuten iwer bilde,
daz iuch kein ouge merket.
ir sint von im gesterket
an herzen unde an muote.
ez möhten niht mit guote
vergelten alle künege rîch.
kein vingerlîn ist im gelîch
an tugent unde an edelkeit.
swer ez an sîner hende treit,
dem schadet keiner slahte dinc.
vriunt hêrre, süezer jungelinc,
nû legent ez an iwer hant,
sô mugent ir den serpant
unde die pfarren übersigen.
sîn tugent lât iu obeligen
an strîte in allenthalben.
ouch wil ich eine salben
iu geben z'einer' stiure,
diu schirmet vor dem viure
mit ir kreften iwer leben.
si kan iu bieten unde geben
helf unde volleclichen trôst
vür aller starken hitze rôst.
Swer sich mit ir bestrîchet,
vriunt hêrre, dem entwîchet
des wilden viures vlamme;
ûz guoter wurzen stamme
die selben ich gekochet hân.
ir tugent ist alsô getân
unde alsô reine erkennet,
daz nieman sich verbrennet,
der mit ir salbet sîne hût.
ich hân vil manic edel krût
gesoten unde zerstôzen,
ê daz ich die vil grôzen
arzenîe braehte zuo.
daz iu daz viur iht leides tuo
der zweiger pfarren êrîn,
des mugent ir ân angest sîn,
swenn ir bestrîchent iu dâ mite.
getriwer degen wol gesite,
dar zuo wirt iu von mir gegeben
ein lîm, der kan sô vaste kleben,
daz sich von sînen kreften
kein sache mac entheften,
diu mit im berüeret wirt.
sîn helfe iu bringet unde birt
rîlichen trôst, vil saelic man.
swenn iuch die pfarren strîten an
mit swebel unde mit viure,
sô werfent, helt gehiure,
in beidiu naselöcher in
den lîm sô rehte vaste hin,
daz er behafte bî der vrist.
unde sô daz êrst geschehen ist,
daz er sich dâ bestaetet,
sô wirt daz viur verstraetet,
daz von den grimmen ohsen kam;
ouch werden si sô rehte zam,
daz si zehant beginnent ern.
seht, alsô müezent ir iuch nern
vor der pfarren bilde.
dar nâch sô wirt der wilde
slânge dâ von iu gesehen,
unde als ir den beginnent spehen,
sô kêrent balde ûf sîne trift.
er wirfet ûz viur unde gift,
daz schadet iu niht umb ein ei,
wan ir gestillent wol diu zwei
mit der vil tiuren salben ouch.
daz eiter unde der vlammen rouch
mac niht versêren iwer leben,
noch wirt iu mê von mir gegeben,
daz iuch dâ schirmet mit gewalt.
daz bilde wunneclich gestalt,
ûf dem ir hânt den eit gesworn,
daz vüerent, rîter ûz erkorn,
daz ist iu nû der beste rât.
ein tempel in dem werde stât,
dâ bringet, trût geselle mîn,
daz bilde z'einem' opfer în,
durch daz die göte deste baz
vermîden wider iuch den haz.
Ouch vüerent einer hande schrift
mit iu, die lesent in der stift,
dar în ir die vigûre tragent.
lop unde prîs den göten sagent,
durch daz iu werde ir helfe kunt.
die schrift die lesent drîstunt
unde kêrent iuch gên ôrient.
des hôhen tempels paviment
solt ir mit venjen suochen.
ûz allen swarzen buochen
hân ich die schrift gesundert.
ir kraft sô sêre wundert
an aller hande dinge,
daz iuch kein misselinge
von ir schulde widervert.
die göte man dâ mite beswert
sô verre unde alsô tiure,
daz ir dâ von ir stiure
unde von ir helfe wol genesent.
swenn ir die schrift drîstunt gelesent,
sô sint ir worden sicherhaft,
daz iuch des argen wurmes kraft
niht mac verwunden, hêrre wert.
geloubent, daz im iwer swert
versnîdet houbet unde kragen.
unde als er von iu werde erslagen
unde man des tôdes in gewene,
sô saejent alle sîne zene
in manege vurch dâ nâhe bî,
die von den ohsen geret sî.
unde als ir denne hânt gesât
die zene, die der slânge hât,
sô wahsent rîter ûz in dâ,
die kêrent mit ein ander sâ
ze kampfe unde z'eime' strîte.
si werdent bî der zîte
schier an ir kreften sigehaft
unde überwindent si mit kraft
nâch mîner helfe râte.
dar nâch sô kêrent drâte
hin zuo dem wider al zehant,
der muoz iu sâ des werdes lânt
verzinsen unde verzollen.
er sliufet ûz der wollen,
diu von golde schînet glânz.
den schaeper lât er alsô ganz
dâ rîsen ûf den grüenen wert:
seht, alsô wirt er iu beschert
ân aller slahte widerstrît.
ir sont in zücken bî der zît,
noch sûment iuch niht lânger.
hin ûf des werdes anger
vil drâte kêrent, saelic man,
unde îlent her ze hûse dan
mit der wollen ûz erwelt:
sô prîset man iuch, werder helt,
vür alle man besunder
durch daz rîlîche wunder,
daz ir von êren hânt bejagt.
sus hân ich iuch den list gesagt,
dâ mite ir werdent sigehaft.
unde ob ir mîner helfe kraft
wol merkent, vriunt vermezzen,
unde nihtes welt vergezzen,
sô wirt iu lop unde êre kunt.
nû küssent mich an mînen munt
unde îlent iwer strâze.
daz iuch vrô saelde lâze
mit vröuden unde mit êren
her wider zuo mir kêren!>
Jâson er tete, daz si gebôt.
ir munt durchliuhtic rôsen rôt
güetlîche dâ geküsset wart.
dar nâch kêrt er ûf sîne vart,
als in diu minneclîche hiez.
kein dinc er dâ belîben liez,
des er bedorfte bî der zît.
er îlte zuo dem künege sît
unde tete im sîne reise kunt.
er seite im, daz er wol gesunt
des nachtes worden waere.
Jâson, der tugentbaere,
entslôz im sînes herzen sin
unde daz er âne zwîvel hin
wolt in des werdes einlânt.
nû daz der künec dâ bevant,
daz ûf die vart sîn wille stuont,
dô tete er als die werden tuont,
den swaere ist vriundes ungemach.
güetlichen wider in er sprach:
 <waz gânt ir, wunderlicher man,
unbildes unde wunders an?
welt ir verliesen iwer leben?
iu wirt der grimme tôt gegeben,
ist, daz ir kêrent in den wert;
wan iuch beschirmet noch ernert
deheiner helfe stiure.
des widers âventiure
lâzent belîben under wegen!
gedenkent, hôchgelobter degen,
daz ich iu wirde unde êre gan,
unde vristent iuch, vil saelic man,
vor des tôdes vreise!
vermîdent dise reise
zuo des wilden meres hage!
als liep iu sî der lebetage,
sô legent iwer vart dernider,
wan ez enkam nie mensche wider,
der nâch der wollen ie geranc.
der göte wille unde ir gedanc
hânt si mit kraft behüetet.
er tobet unde wüetet,
swer den schaeper wil bejagen.
niht anders kan ich iu gesagen,
wan daz ir müezent sterben,
welt ir daz golt erwerben,
daz an im der wider hât.
sîn wolle unde sîner hiute wât
verderbent iuch, getriwer helt.
dar über tuont ir, als ir welt:
ich hân die wârheit iu geseit.
mir ist daz inneclichen leit,
verdirbet iwer klâriu jugent,
wan mich erbarmet iwer tugent,
der hôhes lobes nie gebrast .>
 <gnâde, hêrre,> sprach der gast,
 <ir sprechent vriuntlîch unde wol,
daz ich verschulden iemer sol
mit lîbe unde mit dem guote.
mir ist alsô ze muote,
swaz mir darumbe sol geschehen,
daz ich den wider wil gesehen
unde umb die wollen ringen .>
 <sô müeze iu wol gelingen!>
sprach der künec aber z'im'.
 <vil gerne ich iwer heil vernim
unde iwer lop, vil werder man .>
sus kêrte mit urloube dan
der rîter an des meres stat.
in ein gefüegez schif er trat
unde wolte strîchen dannen.
er schiet von sînen mannen
unde von den trûtgesellen sîn,
die liten jâmer unde pîn
durch sîne leiden hinevart.
ir aller muot beswaeret wart,
dô jâson von in kêrte hin.
si heten angest under in,
daz er niemer kaeme wider.
dem hêrren wurden sîniu lider
geküsset âne lougen.
dâ weinten lûter ougen,
dô der helt kêrt ûf den wâc,
wan hercules sîn lieber mâc
der schiet von im sô kûme sich
unde wart sîn klage sô jaemerlich,
daz al die werden rîter
sorg unde trûren bitter
mit im ze herzen sluzzen.
ir wangen si beguzzen
durch den getriwen süezen degen.
si bâten sîn gelücke pflegen
mit herzen unde mit munde.
im wart dâ bî der stunde
gewünschet hôher saelikeit.
hin ûf daz mer tief unde breit
vuor jâson aleine
in einem schiffe kleine.
Dar în was er ze vuoze komen
unde hete ouch in daz schif genomen
diu liehten wâpencleider sîn.
swaz dinges im diu künegîn
gap ze stiure unde z'einer' wer,
daz vuorte mit im ûf daz mer
der werde rîter hôchgenant.
ze kolkos in daz einlânt
kam er in kurzer wîle.
eht anderhalbe mîle
was ez gelegen von der stat.
daz im der saelikeite rat
mit willen umbeliefe
unde daz sîn heil niht sliefe,
des wart im tiure dâ gebeten.
ûf einen hôhen turn getreten
was mêdêâ bî der zît.
hin ûf den sê tief unde wît
blicte si dem helde nâch.
ir was in ungemüete gâch
unde ûf klagens ungemach.
diu schoene tougenlîche sprach:
 <vriunt, hêrre, vil getriwer,
ach, got, wie vürhte ich iwer,
waz hânt ir sorgen mir gegeben!
umb iwer hôchgebornez leben
bin ich von jâmer ungemeit.
ir hânt in angest mich geleit
unde in zwîvel sêre.
ich vürhte, daz mîn lêre
versûmet werden müeze,
sô daz ir, hêrre süeze,
vergezzent drunder etewes
unde ir niht rehte merkent des,
daz iu ze nutze solde komen.
hânt ir niht mînen rât vernomen
durchnehteclîche unde ebene,
sô wellent ir vergebene
swenden leben unde lîp.
owê mir vil armez wîp,
wie sol ez hiute umb iuch gevarn!
die göte müezen iuch bewarn
unde ruochen iwer gnâde haben.
in sorgen muoz ich sîn begraben
unde wirde ûz leide niht erlôst,
ê daz der wunneclîche trôst
zuo mir beginnet vliezen,
daz ich mac umbesliezen
mit armen iuch, vil saelic man.
ich weiz wol, daz iu niht enkan
gewerren, hôchgemuoter degen,
welt ir iht mînes râtes pflegen
unde in vollenden âne spot.
ist aber, daz ir mîn gebot
zerbrechent hiute unde übergânt,
sô wizzent, hêrre, daz ir hânt
den lîp verloren unde daz leben.
ich wil den göten iuch ergeben,
si sendent iuch gesunt her wider,
wan ich gelaege tôt dernider,
würd iwer leben hôchgeborn
unde iwer klâriu jugent verlorn .>
Die rede treip diu künegîn.
si leit vil angestbaeren pîn,
den ir der zwîvel worhte.
gar michel was ir vorhte,
daz jâson der staete
diz dinc niht allez taete,
daz im von ir geboten wart.
der vürste rîch von hôher art
nû daz er hin ze lânde kam
unde sîn gelende dâ genam
ze kolchos in des werdes habe,
dô zôch er sîniu kleider abe
unde nam herfür die salben,
dâ mite er allenthalben
dâ sîne blânken hût bestreich.
sîn lîp liutsaelic unde weich
wart von ir viuhtic unde naz.
heimlîche er an dem stade saz,
biz er vollânte disiu dinc.
dar nâch sô warf der jungelinc
an sich die glânzen ringe sîn,
die wâren lûter stehelîn
unde alsô rehte wol gesmidet,
daz er dar inne wart befridet
vor allen scharpfen snîden.
ein wâpencleit von sîden
der junge helt dar über swanc,
daz schein reht als ein krîde blânc
in einer liehten varwe
unde was beströuwet garwe
mit grîfen swerzer denne ein kol,
die wâren drîn geweben wol,
als ez gebôt der künste vlîz.
sîn schilt von helfenbeine wîz
vil meisterlîche was geworht,
den truoc mit kreften âne vorht
Jâson der hübsche beschelier.
ein maget vâhen muoz ein tier,
daz ist genant ein einhorn.
ûz des gehürne swarz geborn
was in den wîzen schilt geleit
ein grîfe mit behendekeit,
der stuont reht als er lebte.
enmitten ûf im swebte
ein buggel rôt von golde,
diu was nâch rîchem solde
dar ûf gespenget schône.
mit hôher koste lône
der selbe schilt erziuget was.
er stuont gevazzet, als ich las,
mit küneclichen borten
unde was in allen orten
gewieret mit gesteine.
sîn helm lieht unde reine
was herte alsam ein adamas
unde gleiz reht als ein spiegelglas
gar lûter bî den zîten.
rubîne, krîsolîten,
smâragden unde jâchande
ûz sînem nasebande
durchliuhteclichen brunnen.
der rîter wol versunnen
mit sîner ellentrîcher hant
ûf den helm daz bilde bant,
des in beriet diu künegîn.
daz solde sîn kleinoete sîn
des mâles an dem strîte.
ez wart dâ bî der zîte
verwâpent wol mit êren.
dar nâch begund er kêren
in den wert lânc unde breit,
der wol mit boumen stuont becleit
alsam ein irdisch paradîs,
dar inne bluote manic rîs,
daz kesten unde vîgen truoc.
der süezen mandelkernen gnuoc
wuohs ûf des werdes anger.
der vrühte wart er swanger,
diu beidiu nütze unde edel was.
ouch stuont dar inne grüenez gras
unde ûz erwelte bluomen.
dâ wuohsen kardamuomen
unde muscât unde negellîn.
in hete wol des meigen schîn
mit gelpfer bluot geschoenet
unde michel baz bedoenet
mit wilder vogele sange.
vorn an sîm anevange
ein tempel stuont aleine,
daz was von marmelsteine
schôn ûzerthalp gezieret
unde innen wol gewieret
mit golde an beiden sîten.
von glânzen margarîten
lûht ez als ein gestirne.
ez was alt unde virne,
swie wunneclich sîn varwe schine.
selb ûf den wert gesetzet hine
het ez her mars, des strîtes got.
ez was aldâ durch sîn gebot
vil lânge zît gestanden.
man kôs in manegen lânden
kein tempel alsô wunnesam.
Jâson dar în des mâles kam
gegangen unde geslichen.
vil gar dêmüeteclichen
viel er dâ nider ûf diu knie.
dar nâch sô kêrt er unde gienc
vür den alter al zehant
unde leite sînen prîsant
dar ûf den göten z'êren',
daz si geruochten mêren
sîn heil mit hôher kûre.
den helm, dâ diu vigûre
von im was ûf gebunden,
den brâht er bî den stunden
z'eim' opfer in die selben stift
unde las ouch dâ die zouberschrift,
als in mêdêâ lêrte.
der jungelinc sich kêrte
die rihte gegen der sunnen,
des hete er dâ gewunnen
der göte willen unde ir gunst.
von starker zouberîe kunst
was diu geschrift getihtet
unde ûf den sin gerihtet,
daz si der geiste vil beswuor.
nû daz jâson alsus gefuor,
daz er die göte dâ gebat
unde in ir ôren an der stat
gesante sînes mundes gelm,
dô sazt er wider sînen helm
ûf daz houbet snelle
unde îlte vür die zelle,
diu wunneclîche was getân.
hin vürbaz ûf des werdes plân
begund er varen unde vant
die zwêne pfarren al zehant.
Die waeren michel unde vrech.
ûz in bran swebel unde bech
ze munde beide unde zuo der nasen.
die bluomen unde den grüenen wasen
besenget het ir viures brunst.
ûz êre wâren si mit kunst
geflozzen unde gefloezet
unde was ir kraft erschoezet
mit zouberlichen dingen.
er sach die vlammen dringen
ûz in sô rehte vaste,
daz von des viures glaste
verzaget waere ein michel rise.
als ob des breiten werdes wise
waer angestôzen unde enzunt,
sus kam jâsône bî der stunt
ein schîn engegen schiere.
die griwelichen stiere
bestuont er dâ mit strîte.
er lief si bî der zîte
vil gar vermezzenlichen an.
ir viur, daz tobelichen bran,
daz vorht er dâ vil kleine,
wan im diu salbe reine
schirm unde ganze helfe bôt.
er mohte vehten sunder nôt,
sît im daz wilde viur niht war,
doch sluoc er dar unde aber dar
ûf die pfarren angestlich.
er tete ouch z'in' vil manegen stich,
daz in dâ lützel vür getruoc.
swaz er gestach beid unde gesluoc,
daz half in allez niht ein ei,
wan er enmocht ir niht enzwei
gesnîden noch gehouwen.
im was von sîner vrouwen
gar endelîche vor geseit,
daz ir sîn edel swert niht sneit
unde wolt er doch versuochen daz,
ob er mit slegen etewaz
an in gewinnen möhte.
swie lützel es im töhte,
doch tete er, swaz er solde.
wird unde prîs er wolte
ân arbeit niht verschulden,
dâ von sô muost er dulden
swaer unde kumberlichen pîn.
er vaht biz im die ringe sîn
von starker hitze gluoten;
daz war doch niht dem guoten,
wan im niht deste heizer wart.
daz tiure salp von hôher art
liez im den lîp niht werden sêr.
nû daz er sach, daz er daz êr
verschrôten niht enkunde,
den lîm er dô begunde
her vür ûz sîner teschen nemen.
swaz im dâ mohte wol gezemen
unde im ze tuonne was gewant,
daz tete er allez dô zehant.
Der helt küen als ein wilder eber
der warf den lîm starc unde kleber
den ohsen grôz unde êrîn
durch beidiu naselöcher în
unde hete in schiere dâ behaft.
er wart mit alsô hôher kraft
von sîner hant geswenket
unde in ir kopf gesenket,
daz des viures vlamme grôz
sich verrigelt unde beslôz
in dem nasedrüzzel.
der lîm der wart ein slüzzel
der heizen glüete schîme,
wan si niht vor dem lîme
mocht ûz gebrechen vürbaz mê.
die grimmen ohsen unde daz êr
wurden an ir kraft erlemet
unde mit dem lîme alsô gezemet,
daz si begunden biwen.
ir sont vürwâr getriwen,
ir kraft wart übercreftet.
ein pfluoc an si geheftet
was mit starkem îsen,
den si begunden wîsen
unde ziehen durch den wert.
er wart dâ von in beiden gert
schôn unde rehte in kurzer vrist.
diz wunder schuof ein zouberlist,
der mit hôher kündikeit
was an des lîmes kraft geleit,
unde zwei tôtiu bilde twanc
ûf biwen unde ûf ackerganc.
Jâson nû daz er diz getete
unde er die pfarren an der stete
beid überwunden haete,
dô kam vürbaz der staete
gestrîchen unde gegangen.
den ungehiuren slângen
den kôs er gaehes unde vant.
er sach den argen serpant,
der in zorne wuote,
unde ouch des widers huote
mit grimmeclichen sachen.
er warf ûz sînem rachen
daz wilde viur unde eiter.
diu vinster nacht wart heiter
von sîner vlammen glaste.
dem unverzagten gaste
lief er zehant engegenwert
unde hete sêre sîn gegert
mit herzen unde mit munde.
er ginte bî der stunde
unde wolte in gerne slinden,
dô wert er sich mit swinden
unde mit starken swertes slegen.
den schilt begund er vür sich legen,
dar hinder sich der werde twanc.
er îlte ûf in dar unde unde spranc
alsam ein rîter vorhtelôs.
der slânge sach in unde kôs
mit übelichen ougen.
er wânde sunder lougen
daz er in slucken müeste,
wan er was in der wüeste
gewesen lânge ân ezzen.
des hete er gerne vrezzen
den rîter edel unde starc,
der sich vor sînem zorne barc
mit listen hinder sînen schilt.
an daz vertâne veige wilt
begunde er heben einen sturm.
ouch werte sich der arge wurm
mit sînem viure unmâzen heiz,
dar zuo sô krazt er unde beiz
mit grimmen unde mit scharpfen zenen.
swenn er den lîp begunde denen,
sô was er ûzermâzen lânc.
des ungehuiren wurmes ganc
der was vil gar unsüeze.
in truogen zwêne vüeze
mit scharpfen klâwen michel,
die stuonden sam ein sichel
krump unde wâren spitzic.
er was vil gar unwitzic,
swer mit im vaht unde streit.
in hazzes unde in zornes kleit
was im der muot gegerwet.
nâch gifte stuont geverwet
sîn hût wol unde rehte.
swarz unde sprickellechte
was im der zagel unde daz vel,
dâ vlecken rôt, grüen unde gel
stuonden în gemenget.
hin unde her gesprenget
wârens'' allenthalben drîn.
der selbe unreineclîche schîn
wol eiterbaeren würmen touc.
er hete vetech unde vlouc,
swenn in bestuont der muotgelust.
grôz unde breit vor an der brust
lie sich der tracke vinden;
dâ bî sô was er hinden
gefüeger unde kleiner.
nie slânge wart unreiner
denn ouch der selbe serpant.
hin an den rîter al zehant
was er geloufen unde komen
unde hete im ouch den lîp benomen,
het er sich vaste niht gewert;
doch möhte in niemer hân genert
sîn kraft unde al sîn degenheit,
waer im diu helfe niht bereit
gewesen von der vrouwen sîn.
im half daz edele vingerlîn
unde daz vil hôhe tiure salp,
daz er wart in allenthalp
beschirmet vor dem slângen,
der in an was gegangen
unde in bestuont mit grimme.
ein egebaere stimme
liez er ûz sînem rachen.
der wert begunde ercrachen
durch den griwelichen schal,
der von sînem giele erhal,
dô sîn ouge ersach den helt,
der als ein rîter ûz erwelt
im engegen balde schreit
unde mit im vrevelichen streit.
Der slânge der lief an den man
unde lief der man den slângen an
mit unverzagtem muote.
daz in daz viur niht bruote,
daz von im dranc besunder,
daz was ein vremdez wunder
unde ein grôz unbilde.
er gap dem tracken wilde
stich unde grimmer slege vil.
dâ wart ein vîentlichez spil
von ir zweiger kraft gespilt.
daz sîn vil ûz erwelter schilt
geworht ûz helfenbeine was,
daz half im ouch daz er genas
unde er die sigenuft enphie,
wan der slânge mohte nie
mit allen sînen kreften
die klâwen dâ geheften
ûf dem vil herten beine.
ez was glat unde reine,
noch enthielt des griffes niht.
daz wart ein saeleclich geschiht
Jâsône bî der wîle.
si giengen dâ ze bîle
der ungehiure tracke unde er
der eine hin, der ander her
wart getriben unde gejaget.
ir beider lîp was unverzaget
unde z'eime' kampfe gîtic.
der helt küen unde strîtic
sêr ûf den slângen berte.
nû was sîn hût sô herte,
daz im niht wart, waz er geblou
ez was im allez als ein tou,
swaz jâson ûf in gesluoc.
gift unde wildes viures gnuoc
liez er ûz im dâ riechen.
den hôchgebornen kriechen
wolt er mit disen zwein verhern.
daz kunde im wol diu salbe erwern,
dâ mite er was bestrîchen.
er waere sicherlichen
ze pulver dâ verbrennet,
ob er niht haete erkennet
der selben arzenîe list.
nû daz si beide lânge vrist
gestriten unde gevâhten
unde ofte ein ander brâhten
in angestlîche swaere,
dô warf der tracke maere
geswinde sich hin ümbe.
ûz sînes zagels krümbe
maht er schier eine slihte
unde sluoc in dar enrihte
nâch dem erwelten gaste.
den traf er alsô vaste,
daz er bestuont niht lânger.
hin ûf des werdes anger
strûht er dâ nider unde viel,
des wolte in gerne in sînen giel
geslicket hân der serpant.
unde als er wider umbe want
nâch dem helde sînen kragen,
unde er in vrezzen unde nagen
wolte nâch dem muote sîn,
dô dâcht er an daz vingerlîn,
daz er an sînem vinger truoc.
den stein gar edel unde kluoc
begund er kêren in die hant.
unde als er in dar în gewant,
dô wart sîn bilde wunneclich
dem tracken ungesihteclich,
alsô daz er sîn niht enkôs:
des wart der slânge sigelôs
unde nam ein ende bitter
von dem erwelten rîter.
Der spranc ûf wider sâ zehant.
hin ûf den grimmen serpant,
der sîn dô lânger niht ensach,
kam er geloufen unde stach
daz swert durch in geswinde.
ein wîzer vlecke linde
der stuont im an der kelen sîn.
dâ stiez der werde rîter în
daz swert biz an die helzen.
ez wart an sînem velzen
gemâlet mit dem bluote sîn.
daz schuof daz edele vingerlîn,
daz mit sîner tugent starc
Jâsônes bilde alsô verbarc,
daz sîn der tracke spürte niht.
ob niht vor sîner angesiht
der helt verborgen waere,
sô müeste sîn der maere
ân allen zwîvel tôt gelegen.
nû daz der ellentrîche degen
durch in daz swert alsus gedranc
unde in mit einem stiche twanc,
daz er viel nider ûf daz gras,
zehant er dô verdorben was
vor des tôdes ungehabe.
Jâson sluoc im daz houbet abe
mit sîner klingen lûtervar,
dar nâch sô gienc er schiere dar
unde sluoc im ûz dem kopfe
die zene mit dem knopfe.
Die warf er unde sâte
in manic vurch vil drâte,
diu von den pfarren in den wert
was vil schône unde ebene gert,
als ich dâ vorne hân gesagt.
nû daz der rîter unverzagt
die zene alsus gesâte hin,
dô wurden starke liute ûz in,
die wol verwâpent wâren
unde mit ein ander vâren
begunden kampfes al zehant.
si truogen stehelîn gewant
unde wâren alle harnaschvar.
mit scharpfen swerten lûter gar
begunden si dô strîten.
waz tete dô bî den zîten
Jâson der hôchgeborne?
er kam in sînem zorne
dar under si geloufen.
daz swert begund er roufen
mit sîner vrechen hende balt.
ze tôde sluoc er mit gewalt
die rîter al gelîche
unde wart dô sigerîche
von sîner vrouwen stiure.
dar nâch gienc der gehiure
vürbaz aber in den wert.
dô wart im al zehant beschert
diu wolle rîch unde ûz erwelt.
den wider vant jâson der helt
an einem wunneclichen grase,
dâ stuont der allerschoenste wase,
den ie kein ouge mê gesach
unde vlôz ein lûterlicher bach
durch daz selbe grüene gras.
geblüemet ez nâch wunsche was
unde wol mit touwe erfiuhtet.
wart ie kein wase erliuhtet
von maneger bluomen varwe,
sô was ouch dirre garwe
lieht unde glânz besunder.
er stuont dâ z'eime' wunder
den ougen unde dem sinne.
daz edel schâf dar inne
vil sanfte an sîner weide gienc.
ein rinc den wasen umbevienc
von rôsen unde von liljen blânc,
des wunneclicher umbevanc
den wider unde daz gras beslôz.
der bach dâ klingelt unde vlôz
durch die bluomen unde den klê.
man sach dâ blüender wunne mê,
denn ie gewüehse an keiner stat.
dâ schein vil maneger wurze blat
in wunderlichem bilde.
dâ stuonden kriuter wilde
sus unde sô gestellet.
swaz ougen wol gevellet,
des wart dâ vunden manic soum.
dâ stuont ein blüender mandelboum,
der mit esten unde mit blaten
bar dem widere küelen schaten
unde dem wasen liehtgevar.
der boum mit vögellînen gar
was begriffen obene,
diu sungen wol ze lobene
ûf dem geblüemten rîse.
ir niwen sumerwîse
die liezen si dâ klingen.
man hôrte baz gesingen
nie vogel wider ein ander.
diu lêrche unde der galânder,
diu troschel unde der siticus
enphiengen wunneclîche alsus
des meigen zît mit sange.
von ir gedoenes klânge
wart luft unde insel vröuden vol.
ez tete in sînen ôren wol
Jâsône bî den stunden.
den wider hete er vunden,
ûf des wollen er sich vleiz.
diu stuont an im schôn unde gleiz
reht als ein golt gespunnen.
sîn ougen schône brunnen
alsam karfunkelsteine.
durchliuhtic unde reine
was sîn gehürne silberwîz.
ûf ezzen leit er sînen vlîz,
wan er vil guoter weide pflac.
vür wâr ich iu daz sagen mac,
er was unmâzen wunneclich.
swenn er begunde schüten sich,
sô klânc diu wolle an sîner hût,
als ob ein zimbel würde lût
unde manic süeziu schelle.
an sînem glânzen velle
von klârheit lac ein wunder.
er zierte dâ besunder
den wert mit sînem glaste.
dem ûz erwelten gaste
wart sîner wollen glânzer schîn
ein spiegel in den ougen sîn.
Si was gar lûterbaere.
ob si gewahsen waere
an sîner hiute liehtgevar,
od si mit listen kaeme dar,
entriwen, des enweiz ich niht.
Jâson mit sîner angesiht
vil gerne kôs den schoenen wider.
diu wolle, diu von im dâ nider
sô rehte wunneclîche hienc,
die nam der edele unde enpfienc,
wan er slouf dar ûz zehant.
er lie mit willen sîn gewant
hin ab der glânzen hiute scheln.
niht lânger dâ begunde entweln
Jâson der ellentrîche degen.
er lie den wider underwegen
unde truoc den schaeper dannen.
ze sînen dienestmannen
unde zuo den trûtgesellen sîn
kêrt er in sîn schiffelîn
unde vuor mit vröuden über sê.
waz touc hie lânge rede mê?
wart ie kein man enphangen wol,
den man nâch wunsche enphâhen sol,
sô wizzent, daz man ouch enphie
den helt sô werdeclichen hie,
daz nieman ûf der erden
baz kunde enphangen werden
von rittern unde von vrouwen.
man liez an im beschouwen,
daz man in willeclichen sach,
wan im dâ liebes vil geschach
mit rîcher handelunge.
der hôchgeborne junge
lobes unde êren vil gewan.
er wart gehandelt als ein man,
der von dem tôde erstanden ist.
diu wolle diu wart bî der vrist
ze grôzem wunder an gesehen.
man hôrte im ganzer wirde jehen
unde hôher mannes krefte.
von sîner ritterschefte
von vröuden vil geweinet wart.
der künec rîch von hôher art
der bôt im êre unde alle zuht.
Mêdêâ diu vil werde vruht
den helt sô rehte gerne sach,
daz ir sô liebe nie geschach,
sô daz er wider komen was.
er wart ir ougen spiegelglas
unde ir herzen wunnespil.
si hete sîn geluoget vil
des tages, wenne er kaeme.
diu schoene unde diu genaeme
wart sîn als inneclichen vrô,
daz si niht kunde wizzen dô,
wie si gebârte wider in.
ir herze unde ir getriwer sin
von liebe wâren trunken.
der tac si muoste dunken
wol eines ganzen jâres lânc,
wan si jâsônes minne twanc,
daz si vil kûmeclîche erbeit,
daz ir diu nacht hin zuo geschreit.
Diu vrouwe keiserlich gevar
vil harte unsanfte dô verbar,
daz si den helt niht kuste.
von süezer minne luste
leit ir herze jâmers pîn.
si rûnte im in daz ôre sîn
verborgenlichen âne braht,
daz er sich aber hin ze nacht,
swenn ez begunde spâten,
stael in ir kemenâten
unde an ir arm dâ leite sich.
diz wart der vrouwen minneclich
von im geheizen al zehant.
er vröute sich, daz er gemant
wart der lieben dinge alsô.
 <gnâde, vrouwe,> sprach er dô,
 <swaz ir went, daz sol geschehen.
ich hân ze saelden iuch gesehen
unde ze ganzer wunne mir.
an iu lît mînes herzen gir
unde al mînes heiles wân.
vil kûme ich hiute erbiten hân,
daz iwer minneclicher lîp
mich vröuwen sol, getriwez wîp,
nâch kumberlicher arebeit .>
sus wart ir kôsen hin geleit,
daz si dâ triben under in.
diu wîle gienc mit êren hin
dem hôchgelobten gaste.
er wart geprîset vaste
durch sîne ritterlîchen tât.
man leite im an rîliche wât
unde zôch im sîn gewaefen abe.
ân aller sorgen ungehabe
wart er gesetzet in ein bat.
die werden burger in der stat
die kâmen z'im' besunder
unde sâhen z'eime' wunder
die wollen unde den rîter an.
si lobten schaeper unde man
unde sprâchen algelîche,
daz alliu künecrîche
nie gewunnen einen helt
sô kürlich unde als ûz erwelt,
sô der vil tugentbaere
Jâson benamen waere.
Waz hülfe, ob ich nû seite vil
von maneger hôher wunne spil,
daz im dâ z'êren' wart getân?
dô man ze bette solde gân,
dô sleich er zuo der vrouwen sîn.
er unde diu werde künegîn
mit vröuden al die nacht beliben.
die minne si nâch wunsche triben
unde heten maneger hande zal.
si lâgen tougen âne schal
biz ûf gedranc der klâre tac.
Jâson dô lânger niht enlac,
er stuont ûf tougenlichen sâ;
dar nâch beleip der vürste dâ
vierzehen tage ân underbint.
des hôchgebornen küneges kint
Mêdêâ diu getriwe
wart im ân alle riwe
zer ê gegeben in der stat,
wan er genôte ir vater bat
die vrouwen z'eime' wîbe dô.
der bete wart der künec vrô,
wan er in dô gewerte
mit willen des er gerte.
Die vrouwe schoene unde ûz erkorn
gap er dem rîter hôchgeborn
ze wîbe unde offenlîche z'ê',
diu von im tougenlichen ê
beslâfen unde geminnet was.
er nam z'ein' ander unde las
sîn ingesinde dô zehant
unde vuorte gegen kriechenlânt
den schaeper unde die vrouwen sîn.
daz diu getriwe künegîn
von ir vater schiet durch in
unde mit im vuor ze lânde hin,
daz was ein übel maere,
wan diu vil tugentbaere
wart sît von im verlâzen.
der helt begunde mâzen
triwen sich engegen ir;
daz wirt iu noch geseit von mir,
ê disiu rede ein ende neme.
swie sêre unstaete missezeme,
doch brach er sîne staetekeit.
sîn tugent nider wart geleit
an der vil küneclichen vruht.
er brach an ir lieb unde zuht,
als ir gehoerent wol her nâch.
im wart zuo sîme lânde gâch,
dâ streich er hin mit staeter ger,
wan hercules sîn mâc unde er
wurden in gedenke brâht,
unde wâren ûf den sin verdâht,
wie si geraechen beide ir leit
unde die vil hôhen smâheit,
die ze troye vor der stete
in lâmedon der künec tete,
als ich dâ vorne sagete.
daz er si dannen jagete,
daz lac in allez inne.
daz im ein grôz unminne
erboten würde von in zwein,
des wâren si beid über ein
mit triwen unde mit eiden komen.
doch wart daz leben ê benomen
Jâsône, des geloubent mir,
ê daz er sich nâch sîner gir
gerechen möhte bî den tagen.
sîn râche diu wart undertragen
mit eime tôde bitterlich.
nû merkent, wie daz hüebe sich.
Er was ze kriechen schiere komen,
unde dô sîn kunft wart dâ vernomen,
dô wart enphangen er sô wol,
daz man enphâhen niemer sol
baz deheinen künec doch.
sîn vater lebte dennoch,
der êson was geheizen.
in sînes lândes kreizen
vröute sich vil manic lîp;
alt unde junc, man unde wîp
von sîner künfte wâren geil.
si dûhte ob aller saelde ein heil,
daz er den schaeper ûz erkorn
unde eine vrouwen hôchgeborn
mit sînen kreften hete erstriten.
doch wart er anderswâ geniten,
daz er geworben hete alsus.
sîn veter künec pêleus
erbunde in dirre wirde.
daz er nâch sîner girde
gelac niht under wegen tôt,
daz was sîn allermeistiu nôt
an herzen unde an sinne.
er truoc im kranke minne
unde was im âne schult gehaz
doch hal er tougenlichen daz
unde tete niht dem gelîche.
swaz in jâsônes rîche
was rîter unde vrouwen,
die vuoren alle schouwen
den hôhen werden prîsant,
den gefüeret in daz lânt
der helt des mâles haete.
prîs unde wirde staete
wart im erboten mit genuht.
er sneit vil hôher êren vruht
mit lobelichem schalle.
die liute brâhten alle
den göten opfer unde gebet,
darumbe daz erworben het
ir hêrre ganze wirdikeit.
durch in was allez daz gemeit
daz ie dâ vröuden wart gewon,
wan daz sîn vater êson
deheiner wunne mohte pflegen.
sîn hôchgemüete was gelegen
in unkrefte manic jâr,
wan im daz houbet unde daz hâr
von alter wâren grîse
nâch eines mannes wîse,
der lânge zît gelebet hât
noch deheiner wunne rât
ze herzen mac gevazzen.
daz alter vröuden hazzen
von natûre gerne wil;
des mohte keiner hande spil
Eson verdulden bî der zît,
dô man sich vröute enwiderstrît
durch sînes kindes êre.
diu tempel wurden sêre
mit opfer dâ gezieret.
dâ wart gefestivieret
mit kerzen unde mit sange wol.
durch in wart kurzewîle vol
arm unde rîch gemeine,
wan daz sîn vater eine
vil kûme leit vroelich gemach.
Jâson unde als er daz gesach,
daz er sô kranc von alter was
unde er niht vröuden an sich las
durch die vil hôhen êre sîn,
dô truoc er drumbe swaeren pîn
unde inneclichen smerzen.
in muote in sînem herzen,
daz alle kriechen wâren dô
von sîner sigenüfte vrô,
unde niht sîn vater vröute sich
von sîner wirde lobelich
unde durch sîn gelücke hôch.
von herzen holt er unde zôch
siufzen vil an eime tage.
nû daz mêdêâ sîne klage
erhôrte unde in beswaeret vant,
dô sprach diu schoene sâ zehant:
 <
Herr unde herzelieber man,
wie stât daz iwern êren an,
daz man iuch trûric vinden sol?
nû mügent ir doch iemer wol
von wâren schulden sîn gemeit,
sît iwer hant die werdikeit
aleine hât ervohten,
die niht erstrîten mohten
mit ir kreften alle man.
kein rîter nie sô vil gewan
êren unde wirde als ir.
dâ von sô missevellet mir,
daz ir an vröuden sint verzagt.
ir hânt mîns vater hort bejagt
unde alle sîne rîcheit.
ich meine daz guldîne kleit,
daz an im der wider truoc,
daz waere iu nû gemaeze gnuoc,
daz ir niht trûric waerent
unde iwer klage verbaerent,
diu mir gît jâmer unde nôt .>
Jâson der rede antwürte bôt
gezogenlichen unde sprach:
 <vrouwe, ich lîde ein ungemach,
daz mich betrüebet sêre.
mir hânt geboten êre,
die mich êren solden hie.
enphangen wart ein künec nie
rîlicher in dem lânde sîn.
sich vröuwet von der künfte mîn
arm unde rîch, wîp unde man,
wan daz mîn vater niht enkan
von mîner schulde werden geil.
daz hât beswaeret mich ein teil
unde an mîner vröude entwegen.
er ist von alter siech gelegen
an hôhem muote manegen tac,
darumbe er sich niht vröuwen mac
alsam die jungen alle.
von mîner wirde schalle
kan er gewinnen keinen trôst.
sîn dürrez alter hât gelôst
von sîme herzen blüende jugent.
er ist an kreften unde an tugent
verweiset unde verarmet.
dâ von mich diz erbarmet,
daz beide arm unde rîche
sint vrô durch mich gelîche
unde er vil alters eine
sich vröuwet mîn sô kleine,
daz er in sorgen wirt gesehen.
möht ez mit vuoge wol geschehen,
sô baete ich gerne, vrouwe mîn,
daz iwer kunst im würde schîn
unde iwer hôhiu meisterschaft.
ir hânt sô tiefer sinne kraft,
daz ir grôz wunder schickent.
ir vlehtent unde strickent
alle witze in einen knopf.
ir hânt den zagel unde den kopf
der siben liste erkennet.
swaz wîsheit ist genennet,
des alles künnent ir ze vil.
dâ von ich gerne muoten wil,
ob ich mit hulden wol getar,
daz ir iwer helfe dar
ûf mînen vater kêrent
unde sîne kraft gemêrent
mit listen unde sîne tugent.
ich meine, daz ir mîner jugent
ein teil beginnent ûf in legen
unde sînes alters ûf mich wegen
geruochent ouch ein kleine.
möht ich mit im gemeine
die grôzen swaere sîn getragen,
ich wolte gerne an mînen tagen
ein teil dest alter werden.
wie kan mir ûf der erden
wird unde lop ze nutze komen,
sît mînem vater ist benomen
vröud unde hôchgemüete.
ist daz im iwer güete
die stiure unde die gnâde birt,
daz er von iu gejunget wirt,
sô wil ich iemer, saelic wîp,
iuch minnen vür mîn selbes lîp .>
Mêdêâ diu gedâhte dô
vil tougen wider sich alsô:
 <wie gar getriwe dirre man
dem vater sîn gewesen kan!
er öuget an im hôhe tugent,
sît daz er wolte sîner jugent
ein teil durch in dem alter geben.
ich hân verworht êr unde leben
an mînem vater leider,
sît ich des widers kleider
enpfloehet sînem lânde hân.
ez ist vil sêre missetân,
daz ich in êren hân verhert
unde sînen wunneclichen wert
des goldes hân enterbet.
durch einen man verderbet
hân ich an lobe mîn sippebluot.
der sînem künne gerne tuot
daz aller beste, daz er kan,
er ist ein gar getriwer man
unde ich ein triwelôsez wîp.
sît er nû sînes vaters lîp
wil êren hie spât unde vruo,
sô sol ich helfen im dar zuo
mit kreften unde mit sinne .>
sus wart diu küneginne
verholne des ze râte,
daz si dem künege drâte
sîn alter wolte büezen
mit senften unde mit süezen
worten sprach si dâ zehant:
 <herr unde vriunt, ich hân erkant,
daz ir triwen künnen pflegen;
dâ von sol iu mîn helfe wegen
unde mîn vil hôhiu meisterschaft.
sît iwer vater sîne kraft
von dem alter hât verlorn,
sô wirt er von mir widerborn,
an kreften unde an jugende.
wol unde lânge mugende
machet in mîn starker list.
swaz dürre an sînem herzen ist,
daz wirt von mir hie grüene.
getriwer degen küene,
dâ von sô lâzent iwer leit!
ich tuon in vroelich unde gemeit,
als er vor drîzic jâren was.
durchliuhtic sam ein saver glas
wirt noch sîn wille trüebe.
swenn ich mîn zouber güebe
unde mîner arzenîe dinc,
sô wirt ein vrecher jungelinc
wil schiere ûz im gemachet
unde daz doch niht geswachet
wirt an kreften iwer tugent.
ob ich iu minnert iwer jugent,
durch daz ich mêrte sîne kraft,
wer solde mir der meisterschaft
unde der künste wizzen danc?
ouch wirde ich selbe an lîbe kranc
unde an vröuden gar dâ mite,
swenn iwer jugent an ir site
von mîner schulde würde swach.
ich wil ân iwer ungemach
ervrischen alliu sîniu lider.
der jâre kan ich im niht wider
gegeben mit der künste mîn,
ich lêre in wol gerüeric sîn
unde erniwe in als ein gras,
daz den winter dürre was
unde ze sumer an sich leit
ein gelpfez unde ein grüenez kleit .>
Jâson der wart der rede vrô.
Mêdêâ diu sprach aber dô:
lâzent hie niht lânger mich entweln!
ûz allen würzen muoz ich weln
vil manic krût, des ich bedarf.
hie mite si dô von ir warf
ir liehten kleider küneclich
unde zierte mit der waete sich,
der si bedorfte ûf eine vart.
unde dô der tac zerstoeret wart
von der vinsternisse grôz
unde diu nacht her zuo geflôz,
dô kêrte sunder melde
diu vrouwe hin ze velde
vür die wunneclichen stat
nieman gienc mit ir noch entrat
ûf den anger liehtgevar
unde was ez doch sô spâte gar,
daz alliu krêatiure
gehiure unde ungehiure
an ir gemach sleich unde zôch.
ûf erden noch in lüften hôch
kein lebende sache ruorte sich
unde schein der mâne wunneclich
durch die wolken alsô klâr,
daz man gereite unde offenbâr
kôs einen pfenninc wol dâ bî.
diu vrouwe missewende vrî
begunde sich dâ weiden,
hin z'einer' wegescheiden
gienc si vür ein wildez holz.
dâ treip diu küneginne stolz
ir künste lâchenîe.
si wolte zouberîe
dâ briwen unde stiften.
von swarzer buoche schriften
begunde si dâ kôsen.
si kunde ir aller glôsen
ergründen unde ir volleist;
des wart vil manic wilder geist
von ir gemüniget unde gemant.
ein götîn eckaten genant,
diu mit ir meisterschefte pflac
der zouberîe manegen tac,
seht, die beswuor si tiure,
daz si geruochte ir stiure
unde ir gnâde ir senden,
alsô daz si vollenden
möhte ir willen ûf ein ort.
si sprach sô vrevelîchiu wort
von zouberlichen sachen,
daz der walt erkrachen
begunde von ir sprüchen
unde sich ze wîten brüchen
vil herter vlinse dô zercloup.
dâ vuor des mâles unde stoup
vil manic snelliu windes brût.
loup unde bluot, gras unde krût
ir stengel dâ begunden wegen.
sich muoste manic tolde regen,
dô si lac an ir gebete,
daz si gesprochen dicke hete
mit vlîzeclicher andâht;
von ir wart z'einem' ende brâht,
swes man ze lâchenîe darf.
vigûren si dâ vil entwarf
in vremder vorme bilde:
si mâlte ûf dem gevilde
vil wunneclicher buochstaben,
die si ze helfe solde haben.
Nû si des alles vil getreip
unde ir karactêres geschreip
mit der hende in einen sant,
dô wart ez tunkel sâ zehant
unde kam ein hagel unde ein regen.
unde dô diz allez was gelegen,
dô schein der mâne lieht als ê.
noch wart kein vinsternisse mê
von ir zouber dâ bekant.
ein wagen der wart ir gesant,
den vier snelle tracken zugen,
die vor im ûz dem lufte vlugen,
unde in brâhten ûf daz velt.
von sîden was ein rîch gezelt
dar ûf gesetzet vaste,
daz bôt mit sînem glaste
der küneginne liehten schîn.
ûf den wagen unde dar în
gienc si dâ balde sitzen
unde schuof mit hôhen witzen,
daz sich die tracken ruorten
unde si von dannen vuorten
über vels unde über tal.
die wîten welte über al
ûf dem wagene si durchfuor,
wan si die göte alsô beswuor,
daz si vollânten ir gebot
unde ir des hulfen âne spot,
daz si tete wunderlîchiu werc.
si vuor ûf manegen hôhen berc
unde wonte an wüesten velden.
zuo wilden oeden welden
sich diu küneginne huop,
dâ si diu kriuter inne gruop,
der si bedorfte bî der vrist.
si lêrte ir arzenîe list,
daz si die besten würze traf,
der bluomen unde der edel saf
rîlichen kunden arten.
si kam ouch in den garten,
dâ balsem inne blüejet,
unde wart dar ûf gemüejet,
daz si gewan der bluomen sîn.
diu junge wîse künegîn
truoc z'ein' ander unde las,
swaz ir des mâles nütze was,
unde îlte wider heim zehant.
Thessaliâ, daz wilde lânt,
dâ vil der hôhen berge stât,
daz bôt ir helferîchen rât
mit reinen guoten würzen.
ich wil die rede kürzen:
dô si ze kriechen wider kam
unde allez daz mit ir genam,
daz si bedürfen solde,
die tracken si dô wolte
niht lâzen vürbaz in ir pflege.
si lie si von der strâze wege
vil balde snurren unde bisen:
in was ir altez vel entrisen
von der guoten würzen tugent.
ein ander hût von niwer jugent
was in gewahsen ûf der vart.
daz schuof mit sîner reiner art
der edele unde der guote smac,
der an dem edelen krûte lac.
Diu vrouwe stolz von wîser art
ûf dirre kumberlichen vart
hete unmuoze vil gepflegen.
si was beliben underwegen
vierzehen tage, als ich ez las.
unde dô diu küneginne was
gestrîchen heim ze lânde wider,
dô lie sich diu getriwe nider
vür die stat ûf einen plân,
durch daz die würzen möhten hân
luft unde vrische winde.
ân allez ingesinde
beleip diu guote aleine.
die vremden würzen reine
diu schoene sûbert unde erlas;
swaz unnütze drunder was,
beide an bletern unde an vasen,
daz warf si vürder zuo dem wasen
unde hete drûf kein ahte.
si tempert unde mahte
daz krût mit wîser andâht.
ir wart her ûz der veste brâht
ein niwer haven êrîn.
dâ leite si diu kriuter în
unde mahte ein viur, waz sol des mê?
ein holz, geheizen aloê,
was dâ vil schiere enbrunnen;
daz hete si gewunnen
ûf der vart des mâles ouch.
ez gap vil ûz erwelten rouch
unde was ir nütze bî der stunt.
dô daz holz was angezunt
unde enbrennet ûf dem plân,
dô wart der haven zuo getân
von der küneginne wîs.
ein wazzer vor dem paradîs
teilet in vier ende sich
an sîme urspringe liuterlich,
daz kam ir ouch ze heile.
von iegelichem teile
ein wênic hete si genomen.
ez was mit ir ze lânde komen
in vazzen lieht von golde rôt;
mit disem wazzer si dô sôt
diu guoten kriuter âne smalz.
der balsem edel wart ir salz,
den warf si drûf mit willen dâ.
von ir gewunnen was ein krâ,
diu wol hundertjaeric schein;
der schedel unde des kopfes bein
wart zerklecket als ein ei.
si brach den gebel ir enzwei,
der alt was unde virne
unde nam her ûz daz hirne,
daz mit ir blânken hende trût
wart dâ gemischet in daz krût.
Ouch hetes'' einen slângen
begriffen unde gevangen
mit ir lâge stricke,
der was vil harte dicke
gejunget unde gemûzet.
ervaeret unde erlûzet
wart er von ir hiute snel;
dâ von im sîn altez vel
gewarf der übel serpant,
unde er sich durch ein loch gewant,
durch daz er abe zôch den balc.
der grimme tugende blôze schalc
was ir under hende komen:
sîn herze wart von ir genomen
in daz krût rein unde starc.
si warf ez drunder unde barc
ein ander arzenîe drîn.
diu wol gelêrte künegîn
schoup in diu kriuter ûz erkorn
ouch eines alten hirzes horn,
der in der brunst erslagen was.
nû si z'ein' ander diz gelas
unde in ir haven ez getete,
dô wart gesprochen an der stete
von ir starker worte vil,
der ich iu sagen niht enwil,
wan ich ir aller niht enweiz.
si tete dem haven alsô heiz,
daz er vil krefteclîche wiel.
swaz tropfen ûz dem walle viel,
dâ wurden kriuter ûz iesâ.
vil lânge was gelegen dâ
eins dürren öleboumes rîs,
mit dem diu küneginne wîs
dâ ruorte ir arzenîe,
unde dô diu wandels vrîe
den ast her ûz dem havene tete,
dô wart er an der selben stete
sô grüene von dem saffe guot,
daz an im wuohs loup unde bluot
unde daz diu beide in ganzer kraft
ûf im dâ schuzzen samenthaft.
Der vlecke, dâ der haven sôt,
der wart betwungen des mit nôt,
daz er in vrischiu kleider slouf.
der schûm, der ab den würzen trouf,
der schuof, daz er zehant gebar
krût unde bluomen liehtgevar
unde er sich muoste erniwen.
dis arzenîe briwen
Mêdêâ sus begunde.
wan si mê liste kunde,
denn alliu wîp besunder.
nû si diz vremde wunder
getempert ûf ein ende
unde ez mit blânker hende
ze rehte vollebrâhte,
dô hiez diu wol bedâhte
bringen ir den künec dar,
der von alter was gevar,
alsam ein grîsiu tûbe grâ.
vür si wart er gesetzet dâ
sanft ûf ein bette linde.
si treip daz ingesinde
von ir allez in die stat.
dem künege siech an kreften mat
bar si dâ blüender tugende hort.
si rûnte im einer slahte wort
dar in sîn ôren beide,
dâ von er zuo der heide
viel in marmels unde entslief.
gemachet wart ein gruobe tief
von der vrouwen in den hert,
dar über wart der künec wert
von ir geneiget unde geleit.
ein mezzer, daz vil sêre sneit,
gesetzet wart an sînen kragen
unde im gestochen unde geslagen
durch ein âder an der keln.
alsus begunde si versteln
im eine wunden, als ich las.
swaz in im altes bluotes was,
daz lie si von im triefen
unde sîgen in die tiefen
gruoben, diu dâ was gegraben,
alsô daz er den geist behaben
doch mohte in sînem herzen.
er leit den grimmen smerzen,
daz er sîn nihtes niht enpfant,
wan er entslâfen was zehant
von ir worten alsô gar,
daz er des stiches niht gewar
an vleische noch an beine wart.
er lac von zouberlicher art
noch stiller denne ein quâder.
nû sîner kelen âder
entrennet wart unde offen
unde ûz im was getroffen
daz alte bluote ganz unde gar,
dô nam diu küneginne dar
den haven bî den stunden
unde gôz im in die wunden
der tiuren arzenîe saf.
unde dô diu salbe in êrst getraf
unde im diu lider sîn durchgienc,
dô nam der künec unde enpfienc
dar in sîn herze blüende jugent.
er was an kreften unde an tugent,
als er vor drîzic jâren was.
geheilet wart er unde genas
von aller sîner swaere dâ.
sîn hâr, alsam ein tûbe grâ,
daz wart im sam ein sîde gel
unde wart sîn runzelehtez vel
gestrecket unde schône glat.
sîn munt alsam ein rôsenblat
begunde blüejen unde roten.
im wart diu snellekeit geboten,
daz er spranc rehte alsam ein hirz.
daz schuof der arzenîe wirz
unde daz edele tiure salp,
daz in durchgienc in allenthalp.
Nû daz der künec êson
ûz sînem alter unde dâ von
geslouf mit arzenîe,
dô gienc der wandels vrîe
mit vröuden in die stat hin wider.
im wâren alliu sîniu lider
gar lîhte worden unde vrisch.
er wart gesunt reht als ein visch,
der vert in einem wâge.
sîn sun unde sîne mâge
die wurden herzeclichen vrô,
wan er gienc aleine dô,
der ê von knehten wart getragen.
er was gereinet unde getwagen
von allem itewîze.
mit hôher künste vlîze
tete man sîn trûren under.
diz wunderlîche wunder
schal über allez kriechen.
daz von dem alten siechen
wart ein gesunder jungelinc,
daz dûhte ein alsô wildez dinc,
daz beide arm unde rîche
dar kâmen algelîche
unde diz unbilde sâhen.
si sprâchen unde jâhen,
ez würde nie gehoeret ê
noch geschaehe ouch niemer mê
kein vremder âventiure.
Mêdêâ diu gehiure
kam zu ganzer werdikeit.
ûf sie wart hôhes lop geleit
unde durchliuhticlicher prîs.
sich huop dâ vröude in manic wîs
durch daz wunder zwivalt,
daz êson der künec alt
alsus gejunget hete sich
unde daz der schaeper wunneclich
von jâsône wart bejaget.
in hôhem muote was betaget
liut unde lânt gemeine.
daz opfer was niht kleine,
daz den göten wart gegeben.
man treip dâ wunneclichez leben
unde vröude maneger hande
ze kriechen in dem lânde.
Diz wunder daz endunke iuch niht
ein gar unmügelich geschiht,
wan ez möhte wol geschehen.
man hât der würzen vil gesehen,
die tugent heten unde maht.
man vindet kriuter maneger slaht,
dâ man unbilde briwet mite.
ir eteslichez hât den site
unde ist an kreften alsô rîch,
daz von im ein tôtiu lîch
erquicket möhte werden.
kein dinc hât ûf der erden
an kreften alsô rîchen hort,
sô steine, kriuter unde wort.
der drîer tugent meisterschaft
hât als endelôse kraft,
daz man niht mac durgründen
mit herzen unde mit münden,
waz von in wunders mac geschehen.
darumbe darf nieman des jehen,
diz maere daz ensî niht wâr,
daz diu küneginne klâr
von altem ungeverte
ir swaeher sus generte.
si mohte in machen wol gesunt,
sît daz si gar biz ûf den grunt
was aller kunst ein meisterîn.
waz krûtes edel mohte sîn,
daz was ir ougen wol erkant.
si wart in allem kriechenlânt
geprîset durch ir wîsheit.
man bôt ir ganzer werdekeit
unde êrte si gar schône.
si wonte bî jâsône
mit ganzer staete ân underbint,
biz si gewan von im zwei kint
unde man diu werdeclîche erzôch.
den grâven unde den vürsten hôch
was mêdêâ willekomen.
nû hete si daz wol vernomen
unde was ir dicke vor geseit,
wie pêleus der künec neit
Jâsônen sînes bruoder barn
unde er in hiez darumbe varn
nâch der wollen in den wert,
daz im der grimme tôt beschert
würd al zehant dar inne.
un dô diu küneginne
an pêleô den mein vernam,
dô wart diu schoene im alsô gram,
daz si gedâhte sâ zehant,
si wolte kêren in sîn lânt
un an im rechen die geschiht.
ouch beite si dâ lânger niht:
si vuor dar in sîn rîche.
des vröute sich gelîche
sîn werdiu massenîe unde er,
wan si mit wunneclicher ger
sâhen daz erwelte wîp,
durch daz wunder, daz ir lîp
het in ir zît begangen.
si wart vil schône enphangen
von pêleô dem wîsen,
der ouch begunde grîsen
unde alten harte sêre.
er bôt ir zuht unde êre
durch die lobelichen tugent,
daz sîn bruoder was mit jugent
von ir sô wol geblüemet.
si wart dâ vil gerüemet
von im, des solt ir sîn gewis.
sîn vrouwe, mîn vrô têtis,
was niht dâ heime bî den tagen.
zwô tohter hete si getragen,
die stolze megde wâren.
si kunden wol gebâren
güetlîche durch die künegîn.
si liezen an in werden schîn,
daz si von ir künfte dô
von herzen beide wâren vrô.
Mêdêâ was in beiden trût.
ouch seite si daz überlût
durch ein grôze kündekeit,
Jâson der tete ir manic leit
unde braeche an ir sîn êre gar:
dâ von si waere komen dar
unde wolte dâ belîben,
biz er von ir vertrîben
begunde vîentlichen haz.
nû si geseite in allen daz,
dô wurden si der rede geil.
si dûhte ein wunneclichez heil,
daz si geruochte dâ bestân.
des küneges tohter wol getân
die bâten si dô tiure,
daz ir gnâden stiure
unde ir vil starke wîsheit
würd ûf ir vater dâ geleit,
der von alter waere grîs.
si sprâchen: < küneginne wîs
unde ûz erweltiu vrouwe guot,
sît iwer sinnerîcher muot
ob allen witzen schône vert
unde unser veter ist genert
durch iwer lobelîche kunst,
sô kêrent an uns iwern gunst
unde iwer liste manicvalt
alsô, daz unser vater alt
werd ouch von iu gejunget hie.
gedenket, daz kein vrouwe nie
wart an witzen iu gelîch.
sît iwer helfe künsterîch
Jâsône gap des widers kleit
unde im ûz alter siecheit
sînen vater hât erlôst,
sô tuont uns helferîchen trôst,
daz unser vater ouch genese
unde er ein wênic junger wese
an herzen unde an krefte.
lâzent uns der meisterschefte
geniezen unde der wîsheit,
der wunder ist an iuch geleit
unde gebent im ouch hôhen muot.
wir beide leben unde guot
wellen iemer durch iuch zern,
ist, daz ir in geruochent nern .>
Mêdêâ wart der bete vrô,
wan si gedâhte, daz si dô
gerechen möhte deste baz
an pêleô, daz er gehaz
ir vriunde was ân alle schult.
gelouben ir der maere sult,
daz ir jâsônes minne
ze herzen unde ze sinne
lac mit ganzer staetekeit,
dâ von diu küneginne leit
durch dise untriwe grôzen pîn,
daz pêleus, der veter sîn,
truoc wider in valsch unde mein.
 <ir vrouwen,> sprach si zuo den zwein,
 <mich dunket harte mügelich,
daz iwer vater wider mich
genieze sîner tugende hôch,
sît ich dâ her durch triwe vlôch
unde er mich hie behalten wil.
künd ich denn arzenîe vil,
diu solde im werden unverseit.
mîn kunst diu wirt an in geleit
unde alle mîne liste,
durch daz ich hie gevriste
vor unkrefte sîniu lider.
nû dar! gewinnent einen wider,
der niht mê vor alter müge
unde alsô rehte wênic tüge,
daz er vil nâch verdorben sî:
dâ wil ich iu bewaeren bî,
daz ich den künec wol gener,
sô daz ich im daz alter wer
unde ich mac wol gehelfen im.
sîne unmaht ich im benim
unde erniwe im sîne kraft .>
der rede wurden vröudenhaft
die megde wol versunnen.
si giengen unde gewunnen
schier einen wider ungestalt,
der was unmaezeclichen alt
unde hete sîne kraft verlorn.
an im was anders niht wan horn
unde ein hût zaeh als ein wide.
man hete im alle sîne lide
unde sîniu rippe wol gezelt.
er was von jâren sô verquelt,
daz im der lîp was ungesunt.
er gienc dâ schebic als ein hunt
bî dem vihe ûf einer wisen.
im was diu wolle sîn entrisen
unde daz vleisch engangen.
er wart von in gevangen
unde vür die küneginne brâht,
dâ von wart si dar zuo verdâht,
daz er von ir gejunget wart.
gefüeret mit ir ûf die vart
diu wîse ir haven haete,
dar inne daz geraete
der guoten arzenîe was,
dâ mite ir swaeher ê genas.
Nû daz vür si der wider kam,
den haven si dâ schiere nam
unde truoc in z'einer' heizen gluot.
die salben edel unde guot
lie si zergên dar inne.
diu wîse küneginne
gôz ir ûf daz schâf ein teil,
dâ von wart vroelich unde geil
der wider sâ ze stunde,
wan er zehant begunde
sîn alten hût verrêren;
ouch hôrte man in blêren
alsam ein jungez lembelîn.
sîn vel unde daz gemüete sîn
erfrischet wurden beide.
sîn wolle diu wart reide,
als ob si waere alrêrst geborn.
dar zuo begunde ein niwez horn
dô wahsen unde enspringen.
er wart an allen dingen
erjunget unde ergeilet.
sîn alter was geheilet
durch niwer arzenîe ursprinc,
daz dûhte ein wunderlichez dinc
die megde wol bescheiden.
 <seht,> sprach dô zuo in beiden
diu küneginne wol getân,
 <als ich diz schâf erniwet hân,
alsô bî namen unde alsus
wirt iwer vater pêleus
an sîner kraft gejunget.
daz alter, daz in tunget,
daz wirfe ich hie mit künste nider
unde gibe im sîne jugent wider .>
Der rede wâren si gemeit,
wan si vür eine wârheit
dô wizzen beide wolten,
daz si beschouwen solden
ir vater junc unde vrô.
Mêdêâ diu sprach aber dô:
 <welt ir, daz ich in vrîe
mit mîner arzenîe
von allen sorgen maneger slaht,
sô kêrent über in zenaht,
swenn er an sînem bette lige
unde sô der slâf an im gesige,
sô stechent in ze tôde gar.
sîn altez bluot siechlich gevar
lâzent ûz im allez vliezen,
dar nâch beginne ich giezen
mîn salp in sîne wunden,
sô wirt er an den stunden
schôn unde balde lebende wider,
wan sô diu salbe sîniu lider
mit ir kraft gefiuhtet,
sô wirt sîn herze erliuhtet
mit vrischer unde mit niwer tugent
reht als er was in blüender jugent.
sus geilet er sich danne,
ûz einem alten manne
mûzet er sich z'einem' knaben,
des sult ir keinen zwîvel haben .>
Diz wart getân unde diz geschach.
swaz in mêdêâ vor gesprach,
daz tâten si dâ beide.
si wâren junge meide
unde einvaltige vrouwen.
des wart von in verhouwen
ir vater an dem bette sîn.
dô der tac lie sînen schîn
unde er sich dô geleite,
dô slichen si gereite
mit zwein swerten über in.
si lêrte daz ir tumber sin
unde der küneginne list,
daz si diu swert dô bî der vrist
durch in stâchen al zehant,
unde dô der künec des enpfant,
daz man in wundet unde stach,
dô rief er jaemerlichen: < ach,
waz went ir wunders âne gân?
vil werden tohter mîn, lâzent stân!
sint ir unsinnic oder wie?
went ir sus mich ermürden hie
unde rêren iwer sippebluot?>
 <nein, vater, wir tuon des durch guot,>
sprâchen si dâ wider in,
 <geloubent, daz sich iwer sin
unde iwer lîp erjungen muoz.
iu sol des alters werden buoz
an herzen unde an krefte.
von dirre meisterschefte
wirt iwer muot vrisch unde vrô .>
 <owê mir,> sprach er aber dô,
 <sol diz ein arzenîe wesen,
sô bin ich iemer ungenesen,
wan mir enwart noch nie sô wê .>
nâch disem worte er dô niht mê
gesprechen mohte noch gesagen.
ze tôde erstohen unde erslagen
wart er von ir henden.
alsus begunde er enden
unde lac dâ jaemerlichen tôt,
als ez mêdêâ dô gebôt.
Waz tete si dô diu künegîn?
die wîle, daz si solde sîn
mit arzenîe unmüezic gar,
dô hiez diu vrouwe komen dar
die wilden tracken unde den wagen,
der si gefüeret unde getragen
het in daz küneclîche lânt.
dar ûf begunde si zehant
heimlichen sitzen unde schiet
sô stille von der hovediet,
daz nieman ir wart innen.
si kêrte mit unminnen
swar si dô kêren solde.
dô man des waenen wolte,
daz si diu guoten kriuter süte,
dâ mite si dem künege büte
maht unde kurzewîle,
dô was si manic mîle
gestrîchen unde geriuschet.
sus hete si getiuschet
mit dem künege pêleô,
daz er verlôr sîn leben dô
unde er des tôdes wart gewis.
nû daz sîn wîp vrô thêtis
dâ wider heim ze hûse kam
unde si des küneges tôt vernam,
dô wart ir trûren bitterlich,
wan si nâch im gehapte sich
erbermeclichen als ein wîp,
diu durch ir tôten mannes lîp
von schulden weinet unde sent.
ouch wurden jâmers dô gewent
ir lieben tohter beide.
die hût von herzeleide
si zarten von ir bilde klâr
unde rouften ûz ir gelwez hâr.
Sus hôrte man den künec klagen
unde was sîn rîche bî den tagen
niht erbelôs beliben doch,
wan ez lebte dannoch
sîn vrecher sun achilles.
geloubent endelîche des,
er wonte bî schîrône,
der in dô lêrte schône
unde vrumeclichen werben.
umb sînes vater sterben
was im noch harte kleine kunt.
nû daz mêdêâ bî der stunt
im hete alsus den lîp benomen,
dennoch enwolte si niht komen
zuo jâsône wider hein.
diu schoene diu kam über ein
unde wart ze râte des zehant,
daz si wolte vremdiu lânt
beschouwen unde der stete vil,
dâ man si lêrte zouberspil
dâ vor in blüender kintheit.
si vuor des mâles unde reit
durch kurzewîle in manic stift,
dâ man ir edel hantgift
gap unde rîchen prîsant.
dar under wart jâson gepfant
an triwen unde an êren.
dô si niht widerkêren
wolt in vil kurzen stunden,
dô wart sîn muot gebunden
mit niwer liebe minne,
wan er dô sîne sinne
leit ûf ein ander wîp zehant.
Grêûsâ sô was si genant
unde lûhte schône unde ûz erkorn.
von thêbân was si geborn
unde hete mit ir vriuntschaft
Jâsônes herze alsô behaft,
daz er durch si wart triwelôs
unde er sîn êlich wîp verkôs.
Er hete gar vergezzen,
daz er von ir gesezzen
was in wirde manicvalt
unde daz er wart von ir gewalt
an der wollen sigehaft.
daz von ir hôhen meisterschaft
sîn vater was in jugent brâht,
des wart vil kleine dô gedâht
von sînem valschen muote.
im was von ir ze guote
geschehen maneger hande dinc:
daz übersach der jungelinc
unde der ungetriwe man,
dâ von er schaden vil gewan
unde in kumber wart geleit.
daz schuof der minne unstaetekeit,
die gnuoge wenken lêret
unde si dar under kêret
in endelôsen smerzen.
si wirt vil manegem herzen
ein valscher leitesterne.
minn ist sô niwegerne,
daz ir vertâner vürwiz
durch ganze liebe manegen sliz
kan zerren unde brechen.
si solde niht versprechen
daz virne durch daz niwe.
wan er mit leides riwe
sîn liep vil ofte mischet,
der alte minne ervrischet
unde si durch sîne unstaetikeit
an guoten vriunden nider leit.
Swem alte liebe wonet bî,
daz der belîbe der niwen vrî,
daz waere ein wunneclichez dinc.
swâ man den êrsten ursprinc
verwehselt an der minne
mit niwes herzen sinne,
dâ wirt daz ende dicke sûr.
ez wart nie bezzer nâchgebûr,
denn ein bewaertiu vriuntschaft.
sô niwez trût an sîner kraft
erblîchet als ein bluome glânz,
sô mac ein altiu liebe ganz
belîben an ir glaste.
swer an der minne vaste
kan wenken unde strûchen,
der wil ze jungest brûchen
vil swachen solt ze lône.
diz wart ouch an jâsône
bewaeret unde erzeiget:
sîn leben wart geveiget
mit einem ende vreissam.
wan dô mêdêâ daz vernam,
daz er triw unde staete
an ir gebrochen haete,
dô sprach daz wunneclîche wîp:
 <nû sol ouch niemer wîbes lîp
getriwen keinem manne mê,
sît jâson wider mich sîn ê
gevelschet hât sô sêre.
er hât an mir sîn êre
gebrochen unde entstricket,
des wirt von mir geschicket,
daz sîn âmîe sâ zehant
enphâhet mînen prîsant,
wan ich mîn kleinoete ir gibe.
weizgot, ich naeje ir unde wibe
ein kleit mit mîner hende,
dâ von si beide ein ende
enpfâhent unde gewinnent
unde einen tôt beginnent,
der bitter ist unde angestlich.
sît jâson hât verkepset mich
unde ich nie staete an im gebrach,
sô wirt an im sîn triwe swach
gerochen unde sol ich leben.
alsus begunde si dâ weben
mit ir henden ein gewant,
daz nie sô rîchez wart bekant
von golde unde ouch von gimmen.
iedoch wart ez mit grimmen
sachen underspicket.
ein gift wart drîn verstricket
mit zouber unde mit listen,
vor der nieman gefristen
mohte sînen lebetagen.
wan swer daz kleit begunde tragen,
der wart ze pulver al zehant
vil gar versmelzet unde verbrant.
Diz kleit vil wunneclich gevar
daz sante si jâsône dar
unde sîner vriundinne.
ze krâme unde z'einer' minne
solt ez sîn âmîe hân.
ez wart engegen thêbân
gefüeret ûf ir schaden dâ,
wan dô diu vrouwe grêûsâ
daz rîlîch unde daz schoene kleit
het an ir blânken hût geleit
als ein unbetrehtic wîp,
dô muoste ir wunneclicher lîp
vil schadehaft gesitzen.
wan dô diu gift erhitzen
der minneclichen briute
begunde an wîzer hiute,
dô wart daz kleit enzündet.
ez was vil gar durchgründet
mit eiterbaeren dingen.
dâ von die vlammen dringen
begunden ûz im al zehant.
ez wart sô tobelîche enbrant,
daz man daz wunder nie gesach.
sîn wildez viur sluoc in daz dach
unde allenthalben in daz hûs.
dâ wart von hitze jâmers grûs
unde ein sô rehte michel rôst,
daz vür daz viur deheinen trôst
daz minneclîche wîp gewan.
ir lîp ze pulver dâ verbran
unde nam ein ende schiere.
ouch wart jâson der ziere
verbrennet in dem viure.
mit bitterlicher siure
wart sîner süezekeite leben
dem tôde bî der zît gegeben.
Sus nam ein ende bitter
Jâson der werde rîter,
der keinen wandel nie begie,
wan disen einen, daz er die
verkôs durch sîne unstaete,
diu gar mit triwen haete
geminnet unde gemeinet in.
daz er sô jaemerlichen hin
gezücket von dem tôde wart,
daz klag ich durch die reinen art,
der an im lac sô rehte vil.
von schulden muoz ich unde wil
hie lâzen belîben under wegen,
wie der vil hôchgeborne degen
beweinet würde bî der zît.
unde war mêdêâ kaeme sît,
daz wirt ouch von mir hie verswigen.
des heldes klage lâz ich ligen,
die man durch in des mâles truoc;
wan ich hân anders wol sô gnuoc
ze künden unde ze sagene,
daz mir niht touc ze klagene
Jâsônes grimmeclicher tôt.
ich hân mit rede grôze nôt
mir selber ûz gesundert,
ob mîn noch waeren hundert,
wir haeten kumbers gnuoc dâ mite,
daz wir nâch lobelichem site
diz werc zeim ende braehten
unde ez sô wol bedaehten,
daz prîs unde êre laege dran.
swie kleine ich aber guotes kan
geschicken alters eine,
doch ist mîn wille reine
unde mîn gemüete veste
dar ûf, daz ich daz beste
mit allen dingen hie getuo.
vil gerne vlîze ich mich dar zuo,
daz ich var ûf gelimpfes spor.
daz maere, daz ich liez hie vor,
daz wil ich aber grîfen an,
wie jâson der küene man
unde hercules gehiezen,
daz si des niht enliezen
ungerochen under in,
daz si von troye wurden hin
getriben, als ir hânt vernomen.
si wâren über ein des komen
mit triwen unde mit raeten,
daz si noch widertaeten
die smâheit, die vor sîner stete
in lâmedon der künec tete.
Nû was jâson gelegen tôt,
dâ von liez er sîn leit durch nôt
gar ungerochen dô bestân.
darumbe wolte doch niht lâzen
sîn vriunt, der biderbe ercules.
er wart vil inneclichen des
ermant, daz im geschehen was.
ze herzen slôz er unde las
daz laster unde daz ungemach,
daz von troiaeren im geschach,
unde wart dar ûf gedenkende,
daz er si würde krenkende
an êren unde an guote.
im wart des wol ze muote,
daz er sîn ritterlichez leben
dem tôde wolte hân gegeben,
ê daz diu selbe swaere
gerochen niht enwaere
von sîner ellentrîcher hant.
er vuor in aller kriechen lânt
ze mâgen unde ze kunden
unde klagte in bî den stunden
die schemelichen smâheit,
die sîn lîp vor troye leit,
dô man in dannen jagte.
nû daz er in geclagte,
swaz in geschach dâ vor der stat,
dô mant er si des unde bat
vil sêre unde ouch vil tiure,
daz im ir aller stiure
unde ir helfe würde schîn
alsô, daz er die swaere sîn
mit hôhen kreften widertribe,
daz ungerochen niht belibe
an lâmedône diu geschiht,
daz er vor sîner veste niht
in lie geruowen noch entweln.
Jâsônes tôt begunde in queln,
wan er im an sîn herze gienc.
durch in gewan er unde enpfienc
swaer unde bitter ungehabe.
im was an im gegangen abe
helf unde stiure bî den tagen.
iedoch sô wolt er niht vertragen
dem künege lâmedône,
daz er sô rehte unschône
wart von im gehandelt.
sîn muot was unverwandelt
an ritterlicher staetikeit,
dâ von enwolt er sîniu leit
niht lâzen ungerochen.
er hete dâ gesprochen
mâc unde vriunt vil drâte,
durch daz er von ir râte
enpfienge helferîchen trôst
unde ûz dem zorne würde erlôst,
der im des mâles inne lac
unde im ze herzen nâhe wac.
Sîn leit daz muote in harte.
ein lânt daz heizet parte,
dar în streich er nâch helfe sâ.
zwên ûz erwelten rîter dâ
vant er bî den jâren.
diu selben zwêne wâren
gebrüeder, als ich hoere sagen.
ein muoter hete si getragen
mit ein ander unde samt.
si kunden ritterlichez amt
wol üeben unde rîche tugent.
si lebten schône in blüender jugent
unde vuoren ûf der êren spor.
der eine der hiez castor,
Pollux der ander was genant.
zuo den kam hercules zehant
gevaren unde gestrîchen
unde bat si vlîzeclichen,
daz im ir helfe würde kunt,
sô daz er bî der selben stunt
geraeche an den von troye sich.
die zwêne rîter lobelich
sprâchen z'im' dâ beide,
daz si von sînem leide
betrüebet waeren sêre.
si wolten lîp unde êre
gern ûf des tôdes wâge tragen,
durch daz er möhte bî den tagen
gerechen sîne swaere.
der rede unde dirre maere
wart hercules unmâzen vrô.
gnâd unde danc seit er in dô
mit herzen unde mit munde.
er kêrte bî der stunde
vürbaz in ein ander lânt,
dar inne er einen künec vant,
der was geheizen thelamôn.
er diente ûf ganzer wirde lôn
den êren alliu sîniu jâr
unde seit von im die schrift vür wâr,
daz er betalle waere
den vriunden helfebaere
mit lîbe unde mit dem guote.
der werde hôchgemuote
was manhaft unde küene gnuoc.
daz lânt, dar inne er krône truoc,
daz was geheizen salafîn.
durch die vil starken helfe sîn
kam hercules dar în geriten.
güetlîche er in begunde biten,
daz er im stiure braehte
unde er durch got bedaehte
sîn schemelichez ungemach.
mit zühten wider in er sprach:
herr, ob ir eine helfent mir,
sô wirt nâch mînes herzen gir
gerochen al mîn swaere.
ir sint sô hovebaere
unde sô gar ellentrîch erkant,
daz iwer kraft unde iwer hant
gestillent mînen kumber wol .>
der künec hôher tugent vol
nû daz er hôrte sîne bete
unde sîne klage vernomen hete,
dô was im leit sîn ungemach.
er lobte im helfe unde sprach,
er wolte mit im ligen tôt
ald aber in ûz sîner nôt
erloesen unde enbinden.
alsus begunde vinden
Hercules trôst unde rât.
ze sîner strîteclichen tât
gewan er hôhe stiure.
der werde unde der gehiure
kêrt aber z'einem' hêrren dan,
der was gar ein gewaltic man
unde hete an im ein rîchez lânt.
Nestor der selbe was genant
unde hiez pîlon sîn hêrschaft.
er was küen unde tugenthaft
des lîbes unde der sinne.
sîns herzen ungewinne
klagt im ouch hercules der helt
unde bat den hêrren ûz erwelt,
daz er im geruochte komen
ze hôhen staten unde ze vromen,
sô daz er möhte sîniu leit
gerechen unde die smâheit,
diu von troyaeren im geschach.
der vürste wider in dô sprach,
er tete im âne zwîvel kunt
helf unde stiure bî der stunt.
Nû daz im was geheizen
helf ûz der lânde kreizen,
der ich ein teil genennet habe,
dô kam sîn herze sorgen abe,
wan er was der gelübde vrô.
si kêrten mit im alle dô
zuo den er was durch helfe komen.
er hete schiere an sich genomen
von ritterschefte ein michel her.
mit dem sô kêrt er ûf daz mer
unde îlte gegen troye dan.
her thelamon der werde man
tete im die groesten helfe schîn.
swaz pêleus der bruoder sîn
nâch sîme tôde rîter liez,
die vuort er mit im unde stiez
hin ûf den wilden sê zehant.
gên troye von der kriechen lânt
kam diu ritterschaft gezoget.
swaz hercules ir aller voget
unde ir houbetman gebôt,
si wolten angest unde nôt
mit im lîden unde tragen,
durch daz er möhte bî den tagen
sîn ungemach gerechen.
die werden unde die vrechen
schieden sich von lânde.
starc unde maneger hande
was ir liute magenkraft.
si vuorten grôze ritterschaft
unde ellentrîch gesinde.
senft unde guote winde
enpfiengen unde gewunnen
die helde wol versunnen,
wan des liehten meigen schîn
gap in dô mit der künfte sîn
schoen unde guot geverte.
daz weter was niht herte
von der sumerlichen zît.
die vogele sungen widerstrît
ûf bergen unde in welden.
die bluomen ûf den velden
begunden sich ûf machen
unde ûz dem grase lachen
durch ougen in des herzen grunt.
si wâren in vil kurzer stunt
ze troye komen in die habe.
si stiezen ûz unde giengen abe
den kielen hin ze lânde.
ûf einem schoenen sande
die helde nider liezen sich.
vil manic vürste lobelich
was über sê geschiffet dô.
vil sêre unde inneclichen vrô
wâren des die geste,
daz si die guoten veste
schouwen solden unde sehen.
swaz in dô leides was geschehen,
daz wolten si dô rechen.
si giengen sich besprechen
gemeine unde algelîche.
der werde künec rîche,
der thelamon geheizen was,
der nam z'ein' ander unde las
die vürsten ûf den wîten grien,
den leite er vür schôn unde spien
den willen unde die rede sîn.
er tete in hôhe lêre schîn
unde sprach dô wider si zehant
als ein râtgebe wîs erkant:
 <
Ir vürsten algelîche
von hôher gülte rîche
unde von vrîer art geborn,
wir sint erwelt unde ûz erkorn
vür alle diet besunder.
von hôher wirde ein wunder
hât gelücke ûf uns gewant.
wir hân getwungen manic lânt
mit witzen unde mit krefte.
der besten ritterschefte
sô vil besliuzet unser kreiz,
daz man deheine liute weiz,
der kraft uns künne widerstân.
swaz wir noch angevangen hân,
dar an misselânc uns nie:
dâ von sô vüegent, daz wir hie
die sigenuft erwerben
unde daz wir niht verderben
an hôher wirdikeite.
ich wirfe uns unde spreite
vierer hande sache vür,
rîlîchiu diet von hôher kür,
die suln wir vollebringen.
daz êrste ûz disen dingen
daz prüefent unde merkent wol.
ein iegelicher vürste sol
betrahten sunder alle trüge,
waz er geleisten volkes müge
unde waz er liute müge hân,
durch daz man wizze sunder wân
unde man erkennen müge dâ bî,
wie vil hie ritterschefte sî,
der muot nâch wirde vehte.
wan sô wir gahtent rehte
al unser state unde unser maht,
sô künnen wir tac unde nacht
verrihten uns vil deste baz
unde sint ze strîte niht ze laz,
swenn unser volc gerechent wirt.
sîn manicvaltikeit diu birt
uns allen vreche sinne gar.
wir hânt sô manege stolze schar,
daz wir ûf si getürstic sîn,
wenn uns ir zal mit rede schîn
unde mit worten ist getân.
daz ist daz eine, daz ich hân
durch guot uns allen vür geleit.
daz ander ist, daz wir bereit
ze kampfe müezen werden.
uns twinget ûf der erden
diu wâre schult ze strîte,
sît wir bî dirre zîte
sint komen her in vremdiu lânt
unde mit gewalteclicher hant
die vînde heime suochen,
sô süln wir des geruochen,
daz wir uns vrevelîche wern:
wir müezen anders hie verzern
den lîp unde ouch den lebetagen.
wan swer die liute wil verjagen
ûz ir vaterlânde,
der muoz vil maneger hande
getürstekeit erzeigen.
ê daz der man sîn eigen
verliese unde al sîn êre
unde ûz dem lânde kêre,
in dem sîn muoter in gebar,
ê wâget er sîn leben gar
unde wert sich deste harter.
ez ist ein grôziu marter,
daz man daz vaterlânt begebe
unde in ein vremdez rîche strebe
von mâgen unde von kunden:
dâ von hab ich nû vunden
den rât, ir werden geste,
daz wir an strîte veste
belîben unde niht wenken.
wir sülen daz bedenken,
daz ein man sîn eigen wert
unde er sîn leben ê verzert,
ê daz er lâze sich verjagen.
noch wil ich iu daz dritte sagen,
daz uns ze strîte sterken sol:
ist, daz uns hie gelinget wol
unde wir die stat gewinnen,
sô vüeren wir von hinnen
sô rehte manicvalten hort,
daz allez unser künne dort
muoz dâ von gerîchet wesen.
wir ziehen an uns unde lesen
gesteine, silber unde golt,
des wirt ze kriechen vil geholt,
sô wir ze lânde kêren.
wir strîchen hein mit êren
unde mit wirde manicvalt,
durch daz sô süln wir gerne balt
ze strîte wesen unde sîn,
daz uns diu saelde werde schîn,
daz wir troiaeren an gesigen.
ob wir mit kraft in ob geligen,
wir haben sîn lop unde ruom
unde erwerben ouch den rîchtuom,
daz iemer unser nâchkomen
gewinnen sîn êr unde vromen .>
Antwürte bôt im hercules
schôn unde hovelichen des,
wan sîn lîp was zühten vol.
 <herr unde vriunt, ir redent wol,>
sprach er zehant dô wider in,
 <ir hânt bescheidenlichen sin
unde wîsen rât uns vür getragen.
ouch hoerent, waz ich welle sagen,
unde merkent rehte mînen muot:
ob ez iuch alle dunke guot,
sô volgent mînem râte.
ez ist nû tâlânc spâte
unde ist diu nacht her zuo gesigen.
noch weiz nieman, daz wir hie ligen
vor dirre schoenen veste.
vil hôchgelopten geste,
des tuont diu wâpencleider an.
sich wâfene iegelicher man
unde bereite sich ze wer.
dar nâch rottierent unser her
alsam die rîter lobelich.
der künec thelamon unde ich
zwô schar von hinnen vüeren.
wir kêren unde rüeren
still unde tougenlichen dan
unde legen uns in einen tan,
der bî der stat vil nâhe lît.
wir bergen uns dâ bî der zît
in daz holz, daz ist mîn rât.
swaz aber liute hie bestât
bî den schiffen unde dem mer,
die teilent ir volc unde ir her
in wunneclicher rotte drî.
Nestor der êrste venre sî,
Castor daz ander teil bewar,
Pollux der pflege der dritten schar
unde habe in sîner huote die.
sô danne sich gerotte hie
daz her alsus gelîche,
sô kêre ez unde strîche
zehant ûf sîner strâze pfat.
swaz dörfer lige bî der stat
unde in der lântrifiere,
die werden von im schiere
enzündet unde gestôzen an.
ez brenne wîp, kint unde man
unde allez, daz sîn ougen spehent.
sô die von troye denne sehent,
daz man ir dörfer stoeret
unde si daz hân gehoeret,
daz her die kriechen komen sint,
sô koments'' alle ân underbint
her ûz der stat gerennet.
ir lânde, daz man brennet,
dem wellent si ze helfe stân.
die porten werdent ûf getân,
vür die kêrent si zehant.
si koment zuo dem her gerant,
daz man ir guot vertriben siht.
unde sô daz denne alrêrst geschiht,
daz si gekêrent ûz der stat,
sô wirt ir herze an vröuden mat
von starken sorgen engeslich.
der künec thelamon unde ich
wir komen harte balde
geriuschet ûz dem walde,
dâ wir uns bergen inne.
wie man die stat gewinne,
dar ûf sô wendent unser ger.
wir strîchen ûz dem holze her,
daz bî der mûre nâhe lît,
unde îlent in die veste wît
mit zwein ungefüegen scharn.
ê daz man des beginne warn,
daz wir ûz dem holze draben,
ê sîn wir komen über den graben
unde hân diu tor besetzet.
des wirt von uns geletzet
alt unde junc, wîp unde man
unde swaz wir lebendes komen an,
daz wirt von uns verderbet
unde al zehant ersterbet,
sô wir in die stat bekomen.
unde als die burger hânt vernomen,
die den brant dâ wellen wern,
daz troye von zwein grôzen hern
erslichen unde gewunnen ist,
sô kêrents'' an der selben vrist
her wider zuo der veste
unde wellent drûz die geste
gewalteclichen trîben:
dâ von sô wirt ir lîben
gar inneclichen wê getân.
wir lâzen ûz der veste gân
ûf si mit manegem manne.
waz tuon die rîter danne,
die vor der porten sint beliben
unde die dörfer hân vertriben?
kêrent nâch in ûf ir spor!
unde sô wir mit in strîten vor
mit ellentrîchen handen,
sô werden si bestanden
ouch von den vînden hinderwert.
vil manic lânze unde manic swert
wirt durch si gestochen,
alsô wird ich gerochen
an künec lâmedône.
mit einem swaeren lône
vergilte ich im den ungewin,
daz ich von im versmâhet bin
unde er mich treip von sîner stat.
sîn volc muoz allez werden mat
unde gar verderben mit genuht,
wan ez gemac niht ûf die vluht
wol hinder sich entwîchen,
noch kan vür sich gestrîchen
zuo der schoenen veste niht.
uns kriechen man dô houwen siht
vil manic tiefe wunden,
die man ze keinen stunden
verheilen kan mit salben.
si werden bêdenthalben
dâ hinden unde dâ vorne
begriffen sô mit zorne,
daz ir deheiner mac genesen.
ez muoz ir aller ende wesen,
ob diz dinc alsus ergât.
welt ir vollenden mînen rât,
wir mügen hôhen prîs bejagen.
swenn ez beginnet vrûeje tagen
unde man daz morgenrôt ersehe,
sô vüegen balde, daz geschehe
daz dinc, daz ich gerâten hân,
sô wirt troiaeren schade getân .>
Der rât geviel in allen wol.
si wurden ganzer wunne vol
durch sînen wîsen hôhen sin.
kein rîter der was under in,
den niht sîn lêre diuhte guot.
die kriechen ellentrîch gemuot
begunden sich bereiten
unde wurfen unde leiten
ir liehten wâpencleider an.
swaz hercules der küene man
gerâten hete bî der zît,
daz woltens'' âne widerstrît
erfüllen algelîche.
die rîter ellentrîche
Thelamon unde hercules
biten ouch niht lânger des,
daz si vollenden wolten.
si tâten, swaz si solden
erfüllen bî den zîten.
man sach si beide rîten
verwâpent zuo der lâge.
ir lîp ûf eine wâge
sich legen wol getorste.
si kêrten zuo dem vorste,
der bî troye nâhe lac,
unde îlten an den wilden hac,
dâ leiten sich die rîter în.
ir liehten wâpencleider schîn
verdecket wart mit rîse.
in tougenlîcher wîse
lâgen si verborgen,
biz in der liehte morgen
begunde ûf dringen unde komen.
mit in gefüeret unde genomen
heten si zwô michel schar.
sehs tûsent rîter harnaschvar
si zwêne vuorten, als ich las.
swaz bî den schiffen liute was
beliben zuo dem mâle,
die wurden sunder twâle
in driu geteilet unde geschart.
der êrsten rotte pflegende wart
Nestor, der hôher krefte wielt.
Pollux daz ander teil behielt,
Castor an sich daz dritte nam.
die werden kriechen lobesam
die kêrten in daz göu zehant.
swaz man dâ dörfer inne vant,
dâ wurden viur gestôzen an.
ouch triben si daz vihe von dan
unde nâmen, swaz si vunden.
si stalten bî den stunden
vil jâmers unde vreisen.
den witwen unde den weisen
tâten si grôz ungemach.
unde swem diu state dâ geschach,
daz er gefliehen kunde,
zehant sich der begunde
verbergen unde versliefen.
ze velden unde ze tiefen
zugen schiere sich die man.
dä wart von morde wunder an
gegangen von den kriechen.
man sach daz viur ûf riechen,
sô wît diu lântriviere was.
deheiner muoter kint genas,
daz lebende dâ wart vunden.
si brâchen bî den stunden
ir zuht vil harte sêre enzwei.
nû diz vil jâmerlich geschrei
ze troye wart gehoeret
unde si daz lânt zerstoeret
verr ab der mûre sâhen,
seht, dô begunde gâhen
ze rosse ein iegelicher man.
si wurfen unde leiten an
ir wâpencleider über al.
durch den jaemerlichen schal
ir herze leides wart gewon.
der alte künec lâmedon
beswaeret wart von grunde.
er kêrte bî der stunde
verwâpent ûz der veste guot.
erküelen wolt er sînen muot
unde sînen schaden rechen.
er vuorte manegen vrechen
rîter wunneclich becleit.
wol drîzic tûsent man bereit
die kêrten mit im ûf daz velt.
er wolte strengez widergelt
den kriechen bringen unde geben,
old aber sîn vil hôhez leben
ze pfande legen in den tôt.
im wart hin ûf die vînde nôt
mit sînen schiltgeverten.
mit scharpfen unde mit herten
sporen twungen si diu ros.
über stein unde über mos
kâmens'' ûf der kriechen schar
geriuschet hurteclîche dar.
Ir volc bestuonden si mit kraft.
Nestor mit sîner ritterschaft
werlîche dâ begegent in.
ûf si was er der êrste hin,
der von dem brande kêrte.
sîn manheit in daz lêrte
unde sîn ellentrîcher muot,
daz er sîn ors vrech unde guot
zuo beiden sîten ruorte.
daz truoc in unde vuorte
zuo den von troye bî der zît.
dâ von huop sich dô michel strît
unde ein patelle ritterlich.
gestochen wart dâ manic stich
ûz hôher mannes krefte.
diu banier unde die schefte
geneiget wurden alle,
des kam aldâ ze valle
vil manic rîter ûz erwelt.
Nestor der hôchgeborne helt
rîlîche sich dô werte.
sleg unde stiche herte
sîn hant vermezzenlichen bôt.
ze beiden sîten maneger tôt
wart gevellet ûf den klê.
doch mohte nestor dâ niht mê
sich enthalten vor dem her.
ûz troye was sô michel wer
von ritterschefte komen dar,
daz er dem her mit sîner schar
niht kunde lânge widerstân.
mit den sînen ûf den plân
muost er entwîchen hinder sich.
der werde rîter lobelich
was komen ûf der vlühte spor,
dô brâht im helfe castor
unde hiez in wider kêren.
sîn lop daz wolt er mêren
mit ellentrîcher magenkraft.
ûf lâmedônes ritterschaft
Castor begunde rîten.
er nam zuo beiden sîten
sîn ors gar edel unde vrech.
von zobele swarz reht als ein bech
vuort er einen tiuren schilt.
mîn zunge niht die kost verhilt,
der ein wunder lac dar an
von hermelîne ein wîzer swan
was in daz brûne velt geleit.
sîn decke unde al sîn wâpencleit
diu gâben ouch den selben schîn.
in der vil starken hende sîn
vuort er ein ungefüegez sper,
dâ mite er kam gesûset her
an die von troye schiere.
der edele unde der ziere
der vînde rotte niht vermeit.
ein rîter im engegen reit,
der cêdar was genennet
unde ûf in kam gerennet
mit einem schafte liehtgemâl.
den brach er ûf im sunder twâl,
daz er ze kleinen sprîzen kloup.
sîn schilt grüen als ein linden loup
was geverwet schône.
mit rîcher koste lône
was ein wildez eberswîn
von golde rôt gemâlet drîn.
Der selbe rîter ûz erkorn
was von hôher art geborn
unde schein liutsaelic unde wîs.
sîn nam unde sîn vil werder prîs
hal suoze in wîbes ôren.
er traf den helt castôren
durch den schilt ûf sîne brust
sô krefteclichen an der just,
daz der schaft grôz unde lânc
ze kleinen stückelînen spranc
unde der rîter lobesam
mit einem valle nider kam
zuo der plânîe grüene.
Castor der vürste küene,
der nie des muotes wart ein zage,
ein wunder hete er sîne tage
mit ritterschaft begangen,
der wart alsus gevangen
unde al zehant gefüeret hin.
Cêdar begunde wider in
in spottes wîs dô sprechen:
 <ir werden unde ir vrechen
rîter ûzer kriechenlânt.
alsus getânen prîsant
müezent ir troiaeren geben.
ir sulnt hie zollen iwer leben
unde lützel hie gewinnen.
swaz ieman nutzes hinnen
von uns vüere wider hein,
daz strîche er dort an sînen stein
unde warte, ob ez niht schîne rôt.
ir hânt uns heime sunder nôt
gesuochet hie mit schalle,
daz wirt iu z'eime' valle
unde ze swaerem lône brâht .>
sus wart der rîter wol bedâht
ze schimpfe bî der zîte.
man wolt in ûz dem strîte
ze troye hân gefüeret.
dô kam dort her gerüeret
Pollux sîn bruoder al zehant.
vernomen het er unde erkant,
daz er gevangen waere,
dâ von der triwebaere
kam geriuschet in daz her.
mit hôher unde mit starker wer
lôst er in ûz den banden.
er gap ze beiden handen
sîn edel swert vil ûz erwelt
unde vaht sô sêre, daz der helt
von sîner helfe wart verlân.
man sach in wunder âne gân
mit strîte bî den stunden.
er schriet vil manege wunden
des mâles ûf der heide.
lîp unde guot diu beide
leit er ûf eine wâge.
ein künec von kartâge
was genant elîachim,
der kam ze strîte engegen im
unde wart von im ze tôde erslagen,
des hôrte man in tiure klagen,
wan er vil tugende was gewon.
sîn oeheim künec lâmedon
was von sippeschefte.
Pollux mit hôher krefte
dranc durch in sîn edel sahs.
ûz purper gel reht als ein wahs
sîn wâpencleit erlûhte,
daz wol gewieret dûhte
mit golde unde mit gesteine.
ûz grüener sîden reine
lîsten wâren drîn getragen.
dâ stuonden löuwen ûf geslagen,
die glizzen schône silberwîz.
er hete ûf êren sînen vlîz
geleit in allen sînen tagen.
nû wart er jaemerlîche erslagen
unde sînen vriunden alze vruo.
daz im pollux geriten zuo
des mâles in dem strîte kam,
daz was ein dinc, daz im benam
sîn werdez leben küneclich.
er tete im einen veigen stich,
der zuo dem herzen în geriet
unde im sîn verch ze tôde schriet.
Nû lâmedon diz ungemach
an sîner swester sun ersach
unde er in tôten vor im kôs,
dô wart sîn herze vröudelôs
unde ûf den grunt beswaeret.
ez wart an im bewaeret,
daz er in sêre meinte,
wan er von jâmer weinte
vil manegen bitterlichen trahen.
sich selber roufen unde slahen
begunde er ob im unde sprach:
 <owê mir hiute unde iemer ach!
waz hân ich vröude an dir verlorn.
Elîachim, gar ûz erkorn
was dîn leben unde dîn lîp!
dich solden alliu schoeniu wîp
von schulden weinen unde klagen.
an dir verdorben unde erslagen
ist vil manic rîlich tugent.
hey, waz dîn hôchgeborniu jugent
êren het an sich genomen!
in troye wil ich niemer komen,
ê daz ich dich gerochen hân.
des wirt ein eit von mir getân
den göten algemeine.
dîn lîp klâr unde reine
geblüemet wol mit triwen
der muoz mich iemer riwen,
die wîle ich ûf der erden won .>
sus klagte künec lâmedon
den jungen, sîner swester barn.
er kêrte sich zuo sînen scharn,
die mant er sêre ûf einen strît.
 <ir hêrren,> sprach er an der zît,
 <lâzent iuch erbarmen dise nôt,
daz alsô jaemerlichen tôt
ist mîner swester sun erkant.
bedenkent, daz man iwer lânt
zerstoeren wil ân alle schult.
lîp unde guot ir weren sult
unde rechen iwer künne wert,
des bluot vergozzen ûf den hert
ist hie vor iwern ougen.
beid offen unde tougen
lâzent iu ze herzen gân diz dinc,
daz man des lândes umberinc
verwüestet unde verderbet
unde daz man iuch enterbet
mit gewalteclicher hant.
jô sol man umb daz vaterlânt
den sweiz verrêren unde daz bluot,
dâ von sult ir lîp unde guot
vrîlîche wâgen hiute.
die mortgîtigen liute,
die von kriechen her sint komen,
warumbe hânt uns die benomen
êr unde prîs vergebene?
mit kreften unde mit lebene
suln wir uns ir gewaltes wern.
ê wir uns lâzen gar verhern,
ê ligen vrumeclichen tôt.
diu heide muoz von bluote rôt
erfiuhten unde betouwen.
ich wil noch hiute schouwen,
wer mir getürre bî gestân.
wer mir des hilfet ûf den plân,
daz ich gerîche mîniu sêr,
des künne wil ich iemer mê
gewalteclîche erhoehen.
sît daz man uns enpfloehen
well unser eigen âne reht,
sô sî der rîter unde der kneht
dar ûf bereit, daz er sich wer.
wir hân wol ein sô kreftic her,
daz wir si von dem lânde jagen,
ob wir niht wellen hie verzagen
an kreften unde an sinnen.
nû dar! swer mich gewinnen
ze vrounde welle ân ende,
der sî mit vrecher hende
noch hiute ein ellentrîcher degen.
daz wil ich tiure widerwegen
mit êren unde mit guote.
an mînem sippebluote
spür ich sô leiden aneblic,
daz mich des grimmen tôdes stric
hie knüpfet in sîn netzegarn,
ob mîner lieben swester barn,
der vor mir lît erstochen,
niht hiute wirt gerochen .>
Die rede tete der künec hôch.
sîn volc er dâ ze strîte zôch
mit herzen unde mit munde.
er wolte bî der stunde
vil gerne rechen sînen zorn.
von helfenbeine ein michel horn
hiez er dô schellen über al.
daz wart geblâsen ûf dem wal
sô starke, daz die ringe sîn
lieht unde lûter guldîn
von dem gedoene erkracheten.
die liute an krefte erwacheten
durch sînen vîentlichen dôz.
von sîner lûten stimme grôz
gedâhte ein iegelicher zage,
wâmite er kunde bî dem tage
gevristen leben unde lîp;
dâ waere ein kreftelôsez wîp
von strîte worden küene.
dar ûf die heide grüene
vrîlîche wart gesprenget.
den orsen was verhenget
vil schiere ûf einen gaehen louf.
bluot unde sweiz dâ nider trouf,
daz man mit sporen ûz in twanc.
swelch ros dâ hete vollen ganc,
daz lie man ungehazzet.
vil manic schilt gevazzet
wart nâch ritters rehte.
ze strîte unde z'einer' vehte
in allen wart heiz unde warm.
diu sper diu wurden under arm
geslagen unde geneiget.
gevellet unde geveiget
wart an der juste manic man.
die kriechen hin, troiaere dan
z'ein' ander ûf den orsen vlugen.
die schefte brâchens'' unde bugen
ze schivern unde ze sprîzen.
diu rôten unde diu wîzen
banier sach man dâ snurren.
des sich die rotten wurren
zesamene mit gedrange.
dô wart den orsen ange
unde der ritterschaft getân.
mit trunzen wart der grüene plân
beströuwet wol hin unde her.
dô man zerspielt vil manic sper,
dô wart ein brasten unde ein klac,
als ob der wilde donreslac
dâ klübe tûsent boume enzwei.
sich huop dâ wüefen unde geschrei,
grisgrammen unde grînen.
man sach dâ verre schînen
gesteine, sîden unde golt,
daz dar gefüeret unde geholt
was an den wâpencleiden.
dâ wurden ûz den scheiden
diu swert gezücket bî der zît.
ez wart als engestlicher strît
beschouwet nie, sô dâ geschach.
der eine sluoc, der ander stach,
der dritte warf, der vierde schôz.
hey, waz man bluotes dâ vergôz
mit lânzen unde mit pfîlen!
ouch wart dâ bî den wîlen
mit swerten vil geschrôten.
mit veigen unde mit tôten
bedecket wart diu heide breit.
der künec lâmedon der streit
mit kreften als ein degen balt.
er was der jâre unmâzen alt
unde hete iedoch an im die maht,
daz er getürsteclichen vaht
unde als ein helt sich werte.
dâ wart ein strît vil herte
unde ein gar engestlicher kampf,
dâ wuohs ein griwelicher tampf,
der von dem heizen bluote rouch.
berg unde lüfte wurden ouch
gefüllet von der stimme,
die maneger ûz mit grimme
lie schellen über sich enbor.
her pollux unde her castor
die zwêne bruoder lobelich
die werten alsô vaste sich,
daz man daz wunder nie gesach.
Nestor des mâles dicke brach
vil hürteclichen durch daz her.
si drî mit ritterlicher wer
giengen mortlich jâmer an.
si sluogen ros beid unde man
unde swaz si lebendes vunden.
vil engestlicher wunden
wart von in gemachet,
doch wurden si geswachet
an ir maht unde an ir kraft.
die manicvalte ritterschaft,
diu von troye was gevarn,
treip er ze jungest mit ir scharn
von der plânîe hinder sich.
daz velt schoen unde wunneclich
die kriechen muosten lâzen,
wan si troiaere entsâzen,
der drîzic tûsent rîter was.
den wasen unde daz grüene gras
begunden si dâ rûmen
unde kêrten âne sûmen
zuo den kielen ûf den sant,
dâ triben si troiaere zehant.
Hie wart ein niwer strît vernomen.
wan dô die kriechen wâren komen
zuo den schiffen an daz mer,
dô buten aber sich ze wer
die werden rîter unverzagt.
vil maneger in den tôt gejagt
wart von ir vrechen handen.
ouch wurden si bestanden
mit nîde von troiaeren,
die kunden wol bewaeren,
daz in ir schade nâhe gienc.
dâ leit vil maneger unde enpfienc
den grimmen engestlichen tôt.
der grien alsam ein lösche rôt
von bluote wart geverwet.
in swachen schîn gegerwet
lac des wilden meres sant.
dâ wart mit ellentrîcher hant
gevohten unde gerungen.
die schar sich underdrungen
unde vlâhten in ein ander sich.
slac umbe slac, stich umbe stich
wart dâ beschouwet ûf dem wal.
diu ritterschaft was âne zal,
diu des mâles tôt gelac.
biz an den jungestlichen tac
wirt ein strît beschouwet niht,
in dem sô jaemerlich geschiht
unde ein sô grimme slahte ergê.
man hôrte wâfen unde owê
dâ schrîen unde ruofen.
nû si diz jâmer schuofen
unde der künec lâmedon
vil strenger noete was gewon,
dô wart gemêret sîn verlust.
mit kündeclicher âkust
wart im sîn stat gewunnen an,
wan hercules, der in dem tan
bî troye lac verborgen,
der viel drât an dem morgen
in die vil wunneclichen stift
unde gap ir leide hantgift
mit der swaeren künfte sîn,
iedoch sô was der êrste drîn
sîn vriunt der künec thelamon.
reht innen des dô lâmedon
mit sînen ritterlichen scharn
hin ûz der veste was gevarn,
dô kômen dise balde
geriuschet ûz dem walde
unde vielen in die stat zehant.
diu tor man leider offen vant
unde unbesetzet bî der zît.
die burger wâren ûf den strît
sô gîtic, daz si vuoren hin
unde si der porten hinder in
vergâzen unbehüetet.
des wart an in gewüetet
mit schedelichen dingen.
man sach die geste dringen
des morgens in die schoenen stat:
des wart vil manic herze mat
an vröuden unde an êren,
wan si begunden kêren
ûf die türne unde an die wer,
die si mit schützen unde mit her
besetzet vaste liezen.
ir banier si dâ stiezen
ûf diu wîchiuser hôhe enbor.
die porten wurden unde diu tor
mit ritterschefte wol behuot.
die wîle daz ir hêrre guot
bî dem mere streit unde vaht,
dô wart diu stat mit hôher maht
ervaeret unde gewunnen.
der künec unversunnen
solde si baz hân bewart,
ê daz er ûf des strîtes vart
waer ûz der stift gestrîchen;
son hete man erslichen
im niht an sîn êre.
geletzet wart er sêre,
wan er muoste drumbe geben
stat, liute unde guot, wird unde leben.
Nû merkent, wie daz hüebe sich.
dô man die veste küneclich
mit kündekeit alsus gewan
unde hercules der küene man
besetzen wol die türne bat,
dô wart ein bote von der stat
ze lâmedône hin gesant.
Dâres der selbe was genant,
der im dô tete diu maere schîn.
sîn niftel was diu künegîn
von rehter sippeschefte.
ûz aller sîner krefte
kam er gerennet an den strît
unde vant den künec bî der zît
vil gar unmüezic an dem wal.
er hete wunder âne zal
mit sîner hant gestellet
unde manegen man gevellet,
der von im lac verhouwen.
nû dâres in beschouwen
began unde er in an gesach,
mit leide er wider in dô sprach:
 <waz tuont ir, armer künec, hie?
warumbe sult ir oder wie
verliesen hiute êr unde guot?
ir hânt iuch leider missehuot,
wan troye ist iu gewunnen an.
her thelamon der küene man
unde hercules sint drîn bekomen
unde hânt die türne an sich genomen
unde die porten mit ir wer.
nû balde strîchent mit dem her
hin wider zuo der veste!
daz ist iu nû daz beste,
daz ir beginnen kunnent.
herr, ob ir ie gewunnent
kraft unde ellentrîchen sin,
sô kêrent wider umbe hin
zuo der stat schoen unde vîn.
lâzent schouwen, ob wir mügen drîn
mit kreften oder mit sinnen komen.
sol uns diu veste sîn genomen
unde wirt troye alsus verlorn,
wê danne, daz wir sîn geborn
unde uns diu muoter hât getragen.
wir müezen iemer sîn erslagen
an êren unde an guote.
man solde baz mit huote
die werden stat besorget haben,
dô man ûz ir begunde draben
ûf die vertânen kriechen.
er muoz an êren siechen,
swer vor niht wil betrahten
unde sinneclichen ahten,
waz im hernâch geschaden müge.
ir werdent schouwen âne trüge,
swenn ir ze troye wellent varn,
daz man engegen iu mit scharn
ûz ir kêret vür daz tor.
ir werdent hinden unde vor
mit vînden umbeslozzen.
uns ist niht wol erschozzen
gelücke an disem morgen vruo.
dâ von gedenkent wol dar zuo,
daz wir niht gar verderben.
wir sülen alsô werben,
daz wir mit den ze strîte komen,
der kraft uns troye hât benomen,
sô wir gegen der veste zogen,
sô koment si dar ûz geflogen
ûf starken orsen wol getân
unde wellent strîtes uns bestân
mit vlîzeclicher zuoversiht,
ob uns dann alsô wol geschiht,
daz wir an in gerîchen
unde si beginnent wîchen
hin wider zuo dem bürgetor,
sô kêren nâch in ûf ir spor
unde dringen in die stat mit in!
diz ist der aller beste sin,
den wir nû kunnen vinden.
belîben unde erwinden
lâzent disen üppeclichen strît
unde îlent hinnen, des ist zît,
ê wir die stat verliesen gar.
ist, daz wir mit der vînde schar
gedringen in die veste,
ir mügen iuch der geste
dennoch harte wol erwern.
got mac iu wider wol beschern
êr unde stat noch hiute,
ob die verworhten liute,
die si mit valsche ervaeret hânt,
ze velde strîtes iuch bestânt .>
Der künec rîch von hôher art
betrüebet von den maeren wart
sô vaste bî der stunde,
daz er niht wizzen kunde,
waz er solde grîfen an.
er wart ein angesthafter man
unde ein zwîvelaere.
waz im ze tuonne waere,
des kund er niht erdenken.
sîn muot begunde wenken
hin unde her vil drâte.
doch volget er dem râte,
den im dâres gap unde tete.
den strît den liez er an der stete,
des er pflac dâ bî dem mer
unde kêrte wider mit dem her
von der patelle griwelich.
er huop engegen troye sich,
als er dô was gelêret.
des wart im nâch gekêret
von den kriechen hinderwert.
vil manic spiez unde manic swert
wart ûf sîne schar geweget.
sîn herze an vröuden was verzeget
durch die vil schoenen veste sîn.
ze troye wolt er wider în
dô kêren unde gâhen.
dô daz die rîter sâhen,
die drinne wâren bî der zît,
dô wurdens'' alle ûf einen strît
bereit mit ellentrîcher wer.
si kâmen ûz der stat mit her
geriuschet in ir zorne.
sus wart der künec vorne
unde hinderwert bestanden.
der zweiger noete banden
mocht er niht wol entwischen.
er müeste sîn dâ zwischen
beslozzen unde bestricket.
alrêrst dâ wart geschicket
von strîte jâmer unde mort.
der eine hie, der ander dort
wart gevellet ûf die wisen.
die tôten von den orsen risen
als ab den boumen gelwez loup,
daz dürre ist worden unde toup
von der kalten windesbrût.
bluomen, klê, gras unde krût
von bluote wurden viuhtic.
vil manic helm durchliuhtic
wart verschrôten ûf dem wal.
sich huop dâ jaemerlicher schal,
den ûz die wunden liezen.
si drungen unde stiezen,
si stâchen unde sluogen,
si liten unde truogen
vil strenger sorgen überlast.
man sach des wilden viures glast
ûz dem gesmîde glenzen.
verschrôten unde zerschrenzen
begunde man diu wâpencleit.
bein unde verch man dâ versneit
ze tôde gar biz ûf daz marc.
sô bitter noch sô rehte starc
wart nie kein engestlicher strît,
wan hercules kam bî der zît
ûf einem orse dort her dan,
des kovertiur schein unde bran
von golde roeter denne ein gluot.
nie wâpencleit sô rehte guot
geweben wart ze kriechen.
alsam die waehen ziechen
was ez mit wîbes henden
zernât in allen enden
von tieren unde von bilden.
des zamen unde des wilden
was ein wunder drîn gebriten.
er kam gesnurret unde geriten
sô krefteclichen ûz der stat,
daz under im der strâze pfat
mohte erkrachen von dem trite.
ich waene, daz nie man gerite
kein ors sô vrevel, als er tete.
daz wilde viur an maneger stete
ûf sîner snellen verte
spranc ûz den vlinsen herte.
Sîn wille stuont ûf kampfes bîl.
er kam geflogen als ein pfîl,
der ûz der nüzze snellet.
der plân der wart erschellet
von sîner künfte dôze.
mit einem grimmen stôze
ûf sîner hürteclicher vart
vil maneger dâ geletzet wart,
den er dâ nider valte.
mit kraft unde mit gewalte
spielt er enzwei daz dicke her.
er vuorte in sîner hant ze wer
ein swert, daz sam ein spiegel schein.
die schenkel vuorte er unde diu bein
nebent sînem orse vluges.
ze helle zôch er eines zuges
vil ungetoufter geiste.
er sluoc, daz manic gneiste
des viures ûz den helmen stoup.
der schilte er wunder dâ zerkloup,
sô swinde wart von im geslagen.
mit rûme waere ein michel wagen
nâch im gefüeret durch daz her.
nieman deheiner slahte wer
vor im dâ mohte erwerben:
si muosten alle sterben,
die sîn hant des mâles traf.
er gôz des rôten bluotes saf
unmaezeclichen ûf daz wal.
Troyaere valt er sunder zal
unde âne gelimpfes mâze.
dâ wart von im ein strâze
gehouwen durch die ritterschaft.
mit ellentrîcher magenkraft
gienc er dâ toetlich jâmer an.
er schriet gewaefen unde man
ze stücken bî den stunden.
vil engestlicher wunden
maht er mit sînem swerte,
daz niht wan bluotes gerte
unde jaemerliches verhes.
gelücke lief entwerhes
den armen, den er zuo gereit.
ietwederhalben sîn geleit
ein mûre lac von tôten.
er kunde liute schrôten
alsam daz grüene gras ein meder.
man sach in îsen unde leder,
golt, silber unde sîden
verhouwen unde versnîden
mit sînem starken wâfen.
als under zamen schâfen
ein wilder wolf grisgrammet
unde ûf si wirt entpflammet,
alsô wart hercules enzunt
ûf die von troye bî der stunt
unde reit grisgrammend under in.
sîn ouge daz stuont allez hin,
dâ lâmedon der künec vuor.
sîn herze tougenlichen swuor,
daz er den lîp dâ müeste lâzen.
er wolte rechen ûf dem plân,
swaz er im leides ie getete.
daz er in treip von sîner stete,
als ir dâ vornen hânt vernomen:
daz muoste im dâ ze schaden komen.
Er truoc ûf in sô grimmen zorn,
daz er sîn ors mit scharpfen sporn
twanc ûf einen wîten rûm.
daz rôte bluot, den wîzen schûm
begunde er ûz im houwen.
er lie dô balde schouwen,
daz er den hôhen künec neit.
des endes kêrte er unde reit,
dâ lâmedon des mâles hielt.
die rotte kloup er unde spielt
enzwei, biz er ûf in gedranc.
der helt nâch sînem tôde ranc
mit willecliches herzen ger.
 <weizgot, her lâmedon!> sprach er,
 <hie wirt gerochen hiute,
swaz ir unde iwer liute
mir ze leide hânt getân,
welt ir mich noch vor troye lâzen
geruowen unde erbeizen.
ich wart ûz disen kreizen
von iu getriben âne schult,
nû müezent ir mich unde sult
hie lâzen belîben unde entweln.
ich wil hie teilen unde weln
in dirre veste wunneclich,
sît ir niht hie dô liezent mich,
sô lâzent mich aber hie nû wesen.
ich waene, ich müge nû wol genesen
unde eine wîle ruowen hie.
daz ich von iu versmâhet ie
getorste werden sunder nôt,
daz wirt bî namen iwer tôt,
ald ich muoz werden hiute erslagen.
nû dar! welt ir den lebetagen
beschirmen unde vristen,
sô werent iuch mit listen
unde mit kreften al zehant.
sît ir mich hiezen iwer lânt
sô lasterlichen rûmen,
sô wil ich mich niht sûmen,
mîn hant enreche die getât.
nû werent iuch, daz ist mîn rât,
unde lâzent iwer ellent sehen!>
 <entriwen, vriunt, daz sol geschehen,>
sprach wider in der künec dô,
 <wan ich enahte ûf iwer drô
niht sô tiure als umb ein ber.
man sol mich niemer âne wer
beschouwen unde vinden.
sît daz ir niht erwinden
went hiute an der verlüste mîn,
sô tuon ich iu den willen schîn,
daz mir ist mîn schade leit.
mir ist ze spâte widerseit
von iu, dâst âne lougen.
ê daz mir waere tougen
mîn edel stat von iu verstoln
unde ich den schaden müeze doln,
ê solde mir sîn widersaget.
swaz ir ie prîses hânt bejaget,
der ist alsô gefüege,
daz in ein mügge trüege
wol in ir snabel über sê.
waer ich vor iu gewarnet ê,
sô enhaete ich troye niht verlorn,
der ich ze hêrren wart geborn .>
Antwürte gap im hercules
mit zorne vrevelichen des.
 <ir redent übel,> sprach er z'im',
 <ich merke daz wol unde vernim,
daz ir valsches zîhent mich.
sît ir gesprochen hânt, daz ich
hab iwer stat verstolen iu,
nû wolte ich ahten umb ein spriu
niht ûf iwer klaffen.
ich wil ze troye schaffen,
swaz mir gevellet unde behaget,
iedoch hânt ir niht wâr gesaget,
daz man iu widerseite niht.
dô mir geschach dis ungeschiht,
daz ich mit unminnen
wart gejaget hinnen,
dô wart iu zuo gesprochen,
ez würde noch gerochen
an iu diu selbe smâcheit.
hie mite was iu widerseit
von mir unde aller mîner schar.
swer übellîche tuon getar,
swenn im kein übel ist geschehen,
der sol ouch übels sich versehen,
wirt im joch niemer widerseit.
in hât sîn selbes archeit
vor schaden wol gewarnet.
er eidet unde garnet
dar nâch von schulden sîne tât,
swer übel vor gewürket hât
unde ûf sich alte schulde ledet.
hie mite sî iu gnuoc geredet
unde gebâget von uns zwein.
wir müezen anders über ein
hie komen ûf der heide .>
sus kêrten si dô beide
zesamene bî den zîten.
ein vehten unde ein strîten
daz griffens'' unde viengen an,
daz nie gevâhten zwêne man
sô vîentlichen under in.
der eine her, der ander hin
sluoc unde stach mit krefte.
si pflâgen ritterschefte,
diu was dem tôde sippe.
daz si verch unde rippe
verschrieten, seht, daz was ir dinc.
dô wart vil manic stahelrinc
von in gerêret ûf den plân.
ouch viel dâ manic rîlich spân
von ir schilten ûf daz gras,
der bedecket schône was
mit golde unde mit gesteine.
ir wâpencleit vil reine
von purper unde von sîden
begunden si versnîden
mit ir scharpfen klingen.
nieman getorste dringen
dar nâher zuo in beiden.
wer wolte si dâ scheiden?
niwan ein toetlich wunde
diu müeste bî der stunde
ir zweiger vehten understân,
noch anders nieman ûf dem plân.
Ze strîte stuont ir beider ger.
ein grimmer löuwe noch ein ber
nie wurden alsô gîtic
noch ûf ein vihe sô strîtic,
sô si der hunger sêre twanc:
sô vaste ir muot unde ir gedanc
was ûf einen strît versenet.
ze grimmen slegen wart verdenet
ir zweiger herzen âder.
si wâren als ein quâder
vest unde starc an rehter wer.
si schuofen, daz ir beider her
begunde ir strîtes kapfen.
kein rîter dâ gestapfen
getorste in beiden nâher baz,
wan iegelicher der entsaz
ir zweiger angestlichen zorn.
an hôher manheit ûz erkorn
was ie lâmedon gewesen.
er hete erslagen herculesen,
wan daz in daz alter
mit noete manicvalter
beroubet hete sîner jugent.
waer im geswachet niht sîn tugent
von lânger zîte stunden,
er haete in überwunden
unde ûf den plân gevellet nider.
nû wâren alliu sîniu lider
gekrenket von der jâre zale
sô vaste, daz er ûf dem wale
niht lânger mohte sich gewern.
ze jungest muost er dâ verzern
den lîp unde sînen lebetagen;
doch wart von im der slac geslagen,
der wol ze kampfe tohte,
wan allez, daz er mohte,
daz tete er âne widerstrît.
er hete gerne bî der zît
beschirmet leben unde lânt.
mit sîner ellentrîchen hant
sluoc er ûf sînen kampfgenôz
reht als ûf einen anebôz
mit einem hamere wirt gesmidet.
ez was niht under in gefridet
noch versüenet bî der vrist.
man sach si beide kampfes list
vermezzenlichen trîben.
ir herzen unde ir lîben
wart sô grimmeclichen heiz,
daz in der angestbaere sweiz
durch die stahelringe vlôz.
die vlammen heiter unde grôz
von ir gesmîde sprungen.
ûf in die lüfte klungen
ir slege, der si pflâgen.
si vlizzen unde wâgen
sich ûf ritterlichen prîs.
her lâmedon was nie sô grîs
von maneger jâre stunden,
sîn hant sluoc eine wunden
mit bluote wol geroetet.
er haete nâch ertoetet
den leiden widersachen sîn.
daz edele swert dranc er im în
zuo sîner linken sîten.
er stach in bî den zîten
durch den schilt reht in daz verch:
wan daz der stich wart alsô twerch,
daz er sich von dem herzen schiet
unde zuo der wüeste hin geriet,
sô müeste er sîn gelegen tôt.
daz bluot alsam ein rôse rôt
wiel drâte im ûz der wunden.
unde als er hete enpfunden
des stiches unde des smerzen,
dô wart er in dem herzen
gar engestlichen bitter.
als ein erzürnet rîter
begunde er dô gebâren sich.
 <hie wirt gerochen dirre stich,>
sprach er ze lâmedône.
 <mit einem grimmen lône
wirt iwer lîp von mir gewert .>
hie mite er dô sîn kürlich swert
begunde ûf ziehen hôher baz.
ze beiden henden gap er daz
mit allen sînen kreften.
er wolt ez dâ beheften
in vleisch unde in gebeine.
den alten künec reine
sluoc er ûf den gekroenten helm
sô vaste, daz des viures melm
dar ûz begunde stieben
unde er sich müeste klieben
durch den egebaeren slac.
der lie sich nider unde wac
durch daz nasebant zetal,
sô daz des küneges hirneschal
muost eines bruches sich dâ wenen
unde im daz swert zuo sînen zenen
begunde erwinden unde gestân.
gemâlet wart der grüene plân
mit sînem rôten bluote naz.
des tete er weder wirs noch baz,
wan daz er stille dâ gesweic
unde ab dem orse nider seic.
Sus lac er jâmerlichen tôt.
des huop sich angest unde nôt
von des werden küneges her,
wan ez wart ân alle wer,
dô sîn houbet tôt gelac.
sunder stich unde âne slac
Troiaere kêrten ûf die vluht
unde wurden alle mit genuht
gevangen unde ze tôde erslagen,
wan si begunden dâ verzagen,
dô lâmedon verdorben was,
daz weder under in genas
der grôze noch der kleine:
si sturben algemeine
unde lâgen algelîche tôt.
diu heide mit ir bluote rôt
wart allenthalp begozzen.
si wâren umbeslozzen
mit her vor unde hinden,
daz si dâ mohten vinden
zuo der vlühte keinen pfat.
si kunden vür sich in die stat
niht komen noch entwîchen,
noch mohten ouch gestrîchen
dort hinden zuo der vlühte niht.
des muostens'' âne zuoversiht
alle tôt belîben.
wer möhte wol geschrîben
die grimmen slahte manicvalt,
die mit kraft unde mit gewalt
die kriechen heten güebet!
der luft der wart betrüebet
von der tôten âse.
dâ was vil manic mâse
gemachet bî den stunden
unde wâren tiefe wunden
gehouwen von den kriechen.
man sach die heide riechen
von des bluotes tampfe.
hie wil ich disem kampfe
ein ende machen unde ein zil.
ich hân noch vor mir alsô vil
von strîte hie ze sagene,
daz mir niht touc ze klagene
vil manegen ritterlichen degen,
der vor troie tôt gelegen
was erbermeclîche.
diz buoch sô rederîche
wirt von kampfes bîle,
daz ich niht hân der wîle,
daz ich gezel besunder
daz jaemerlîche wunder,
daz an troiaeren dâ geschach.
des grimmen tôdes ungemach
die burger algemeine liten.
die kriechen drungen unde riten
in die veste mit gewalt.
si sluogen beidiu junc unde alt,
daz dennoch lebende was beliben.
si stalten jâmer unde triben
mein unde mort dar inne.
ze grôzem ungewinne
brâhten si vil manegen lîp.
die reinen wunneclichen wîp
liten angest unde nôt
umb ir lieben manne tôt
unde umb ir selbes smerzen.
ir lîbe noch ir herzen
wart nie sô winde noch sô wê.
die kriechen liezen dâ niht mê
die vrouwen sich erbarmen.
an linden blânken armen
ir kleinen kint si truogen
unde rouften unde sluogen
sich beide stille unde offenbâr.
si brâchen ab ir gelwez hâr
unde zarten abe ir lindez vel.
dâ wart vil manic stimme hel
gehoeret von geschreie.
diu nôt was manegerleie,
diu sich huop in der veste.
die meintaetigen geste
dar inne sêre brogeten;
die vrouwen si nôtzogeten
unde die megde wol getân.
swaz der man dâ wolte hân
von wîben, des gewan er gnuoc.
si triben grôzen ungefuoc
unde jaemerlicher minne spil.
dâ wart begangen meines vil,
der süntlich unde unedel hiez.
der künec eine tohter liez
sô glânz unde alsô reine,
daz von vleisch noch von beine
nie schoener bilde wart bekant.
Esýonâ was si genant
unde hete ganzer tugende ruom.
ir reinen kiuschen magetuom
verlôr diu saelig unde ir prîs.
her thelamon wart ir âmîs,
wan er ze wîbe si gewan.
er was der aller êrste man,
der in die stat des mâles dranc,
dâ von im leider wol gelânc
an der juncfrouwen minne.
er nam die maget drinne
unde vuorte si ze lânde sît.
dâ lebte er mit ir lânge zît
in herzeclicher liebe kraft,
doch hete er si ze vriuntschaft
unde niht ze staeteclicher ê.
waz touc hie lânge rede mê?
die burger wâren alle tôt,
des wart dâ marterlîchiu nôt
beschouwet unde gehoeret.
zerbrochen unde zerstoeret
wart diu veste wunneclich.
die kriechen rîche machten sich
mit roube unde mit gewinne,
wan si nâmen drinne
golt, silber unde gesteine:
daz teilten si gemeine
unde wolten ez gelîche haben.
die mûren wurden unde die graben
zergenget unde zervellet:
sus heten si gestellet
mein unde mort ze troie.
in hôher wunne joie
kêrten si ze lânde.
mit guote maneger hande
ir schif geladen wâren.
ez wart in manegen jâren
hordes nie sô vil bejaget,
sô die kriechen unverzaget
von troye brâhten in ir lânt.
si vuorten rîchen prîsant
an ir kielen wider hein.
ir ungemüete daz verswein
unde wart ir leben wunneclich,
wan hercules der hete sich
gerochen dô nâch sîner ger:
des lepte in hôhen vröuden er
unde alle die von kriechenlânt.
ir herze liebes wart ermant,
dô sich ir heil gemêret het.
si brâhten opfer unde gebet
ir göten algelîche
ze kriechen in dem rîche.
Nû hân ich iu vil gar gesagt,
wie maneger in den tôt gejagt
ze troye wart durch kleinez dinc.
ir hânt des maeres ursprinc
umb den schaeper wol vernomen:
ez was von kranker sache komen,
daz lâmedon sîn ende kôs
unde maneger sît den lîp verlôs,
der ouch ersterben muoste alsô.
ir wâren gnuoc verdorben dô,
doch wart ir tûsent warbe mê,
die sît des grimmen tôdes wê
darumbe liten âne schult.
vernemen ir daz alle sult,
ê diz werc ein ende habe,
daz lîbes unde guotes abe
kam vil maneger muoter kint,
wan ez ist allez noch ein wint,
swaz man von liuten ie gesluoc
biz an des mordes ungefuoc,
von dem ich iu noch sagen sol.
dar an sô wart bewaeret wol,
daz ein maezlîche sache
ze grôzem ungemache
vil dicke unde ofte sich getreit.
reht als ein michel viur bereit
von kleinen vunken dicke wirt,
seht, alsô bringet unde birt
ein kleine schulde grimmen zorn.
des wart vil maneger sît verlorn,
der engelten muoste des,
daz jâson unde hercules
von troye wâren ê getriben.
waer under wegen dô beliben
diu selbe kranke schulde swach,
sô haete man grôz ungemach
niht erworben lânge zît.
wan die von troye wolten sît
gerochen willeclichen hân,
swaz in ze leide was getân:
dô muost in verre wirs geschehen.
ich hoere wîse liute jehen
unde si gemeine sprechen,
daz sînen schaden rechen
vil maneger dicke welle,
der mit der râche velle
sich in groezer ungemach.
Troiaeren ouch alsô geschach,
die wolten sich gerochen hân,
swaz in ze schaden was getân,
seht, dô geschach in michel wirs.
ist, daz ir hie geloubent mirs,
sô zele ich iu besunder
daz aller groeste wunder,
daz von strîte ie wart vernomen.
ich lâze iuch ûf ein ende komen,
wer dô verdarp unde wer genas.
swaz in dem strîte vürsten was,
die tuon ich iu mit rede bekant.
wer dâ mit ellenthafter hant
vaht unde ritterlichen streit,
des name wirt von mir geseit
unde entslozzen ûf den grunt.
ich tuon des wâre maere kunt,
als ich an der hystôrje las.
Dâres, der in dem strîte was,
swaz der geseit in kriechisch hât
von dirre strîteclichen tât,
daz wirt mit tiuschen worten
von mir in allen orten
entslozzen unde betiutet.
swer sin unde ôren biutet
gern unde willenclichen her,
der hoeret hie nâch sîner ger
von minnen unde von strîte sagen
sô vil, daz er bî sînen tagen
gehoeret lîhte niemer mê
kein maere, daz im nâher gê,
wie daz geschaehe bî den tagen.
daz lâzent iu künden unde sagen,
als ich dâ von geschriben las.
dô lâmedon verdorben was
unde er tôt gelac alsus,
dô was der künec prîamus
sîn werder sun dâ heime niht.
diu wârheit sprîchet unde giht,
daz er mit vrecher liute scharn
waer in ein vremdez lânt gevarn
unde er besezzen drinne
mit kreften unde mit sinne
het eine veste wunneclich.
er vleiz dar ûf vil harte sich
mit sîner ritterschefte snel,
daz er daz selbe kastel
gewünne bî den zîten.
er wolte ez gerne erstrîten
unde lac mit hôher maht dervor.
sîn sun pârîs unde hector,
die zwêne rîter ûz genomen,
die wâren dar ze lânde komen
mit dem vater an daz gesez
unde hielten ouch mit kreften ez,
als ez ir êren wol gezam.
diz maere hin von troye kam
geriuschet z'in' geswinde,
wie man ir lântgesinde
erslagen allez haete
unde wie der künec staete
her lâmedon wart tôt gesehen.
swaz von den kriechen was geschehen,
daz wart in allez dô geseit.
nû prîamus die wârheit
umb den vater sîn vernam
unde im daz leide maere kam,
daz troye was zerstoeret,
dô wart von im gehoeret
klag unde marterlîchiu nôt.
von herzen weint er sînen tôt
mit vlîzeclicher andâht.
ouch wart ze herzeleide brâht
mit im al sîn ritterschaft.
betrüebet unde jâmerhaft
liez er beliben daz gesez
unde kêrte sîner verte mez
von dannen gegen troye wider.
er leite sîn urliuge nider
unde îlte hein ze lânde.
beswaerde maneger hande
in sînem herzen lac begraben,
wan er begunde sich gehaben
erbermeclichen al zehant.
dô beidiu liute unde lânt
verwüestet wâren unde verhert,
dô wart dem herzen sîn erwert
vröud unde hôchgemüete.
swaz wunne drinne blüete,
diu reis von jâmers rîfen abe.
sîn gelwez hâr mit ungehabe
ûz sînem reiden houpte er brach.
vil heize weinte er unde sprach:
 <
Hey, vater, saelic unde guot!
got riwe, daz dîn edel bluot
âne schult vergozzen sî.
unde waere ich dir gewesen bî,
daz möhte niemer sîn geschehen,
daz man dich haete alsus gesehen
erslagen von den kriechen.
ich muoz an vröuden siechen,
die wîle daz ich lebende bin,
durch den verworhten ungewin,
daz ich bî dir niht enwas.
dîn herze was ein adamas
an ritterlicher staete.
owê der meintaete,
daz man dich sus ermürdet hât!
ach got, daz dîner tugende rât
unde dîn êre sî gelegen!
ich weiz wol, hôchgelopter degen,
daz du dich wertest harte,
ê dich dîn widerwarte
gar sigelôs getaete.
ob niht daz alter haete
daz ellent dîn geswachet,
sô müeste sîn erkrachet
vor dîner hende manic man,
ê man dich tôten haete dan
gefüeret von der heide.
ob ie mit tôdes leide
durgründet wart kein herze,
sô lît toetlicher smerze
versigelt tiefe in mîner brust.
vil gar ze strenge ist diu verlust,
diu mich beswaeret mit ir kraft.
ach, ûz erweltiu ritterschaft
von troye, wie bist du gedigen!
wie siht man dich zerhouwen ligen
unde zerstücket hiute!
owê lânt unde liute,
warumbe hân ich iuch verlorn?
hey, werden vrouwen hôchgeborn,
waz gêt iuch grimmes jâmers an
umb iwer herzelieben man,
die tôt vor iu gelegen sint.
ach, küneges tohter unde ir kint,
wie sint ir sus verweiset gar.
ir stolzen megde wunnevar,
waz ist iu leides hie geschehen?
daz ich sol iwer jâmer sehen
unde iwer marterlichen klage,
des muoz ich alle mîne tage
in herzeleide werden grâ.
hey, swester mîn esýonâ,
ein bluome ob allen wîben,
wie sol ich vrô belîben,
swenn ich gedenke der getât,
daz man dich sus gezücket hât
in roubes wîs von hinnen?
ich muoz durch dich gewinnen
toetlichez leit besunder.
ez ist ein vremdez wunder,
daz ich ersterben niht enkan.
der alsô manegen werden man
verlüre, als ich verloren habe,
der zaeme baz in eime grabe,
denn er ûf erden solde leben.
mir ist der überfluz gegeben
ob allem herzesêre,
sît daz ich hân mîn êre
verloren unde den vater mîn,
der als der klâren sunne schîn
durchliuhtic was an triwen.
sîn leben sol mich riwen
durch maneger hôhen tugende lôn.
vil werder künec lâmedôn,
daz ich niht tôt bî dir gelac!
owê, daz ich niht sterben mac
von endelôser herzeclage!
die göte wellent, daz ich trage
des bitterlichen tôdes nôt,
ob ich niht reche dînen tôt
unde mîne werden rîter.
ich sol ir schaden bitter
mit herzen unde mit handen
sô willeclichen anden,
daz man wol hoeret unde siht,
daz ich ir veigen ungeschiht
ungerne hân befunden.
got lâze mich ir wunden
mit râche widertrîben,
od tôt durch si belîben .>
Dâ ie klage treip der künec hêr.
sîn jâmer unde sîn herzesêr
wâren michel unde grôz.
ûz sînen klâren ougen vlôz
vil manic trahen bitter.
er schuof, daz sîne rîter
bestuonden aller wunne vrî.
vünf süne unde sîner tohter drî
die truogen mit im jâmers vil.
ir namen ich iu nemmen wil,
durch daz si würden iu bekant.
ein sun was trôilus genant
unde der ander hêlenus.
der dritte hiez deîfebus,
als ich an der hystôrje las.
Hector genant der vierde was,
der vünfte der hiez pârîs.
ouch nenne ich iu die tohter wîs
mit worten hie gemeine.
Andrimachâ hiez eine,
Pollixinâ diu ander,
diu dritte was cassander
geheizen unde genennet.
dis ahte kint erkennet
gar biderb unde staete
der künec prîant haete
von sîme êlichen wîbe klâr.
noch hete er drîzic sün vür wâr,
die von der ê niht wâren komen.
doch was ir leben ûz genomen
unde zuo hôhem prîse erkorn.
ir iegelicher was geborn
von einer muoter, als ich las,
diu von geburt gar edel was.
Diu drîzic unde dis ahte kint,
diu von mir hie genennet sint,
diu truogen alle jâmer dô
mit ir vater prîamô,
wan in sîn leit ze herze traf.
daz lûter unde daz klâre saf
gienc ûz ir liehten ougen tor,
wan daz der biderb hector
niht möhte dâ geweinen.
sîn muot begunde ersteinen
in ritterlicher vrumekeit.
sîn schade was im alsô leit,
als er von rehte solde wesen,
doch tete er als der wil genesen
unde niht von leide kan verzagen.
er lie belîben allez klagen
unde trôste sînen werden vater.
den tugentrîchen künec bater,
daz er sîn trûren lieze sîn.
er sprach: < herr unde vater mîn,
lâzent iwer strengen ungehabe
durch iwer hôhen tugent abe,
wan trûren daz enhilfet niht
zuo dirre veigen ungeschiht,
man muoz iht anders tuon dar zuo.
daz ieman riweclichen tuo,
daz lâzent verboten werden.
jô zimt ez wol ûf erden,
daz vreche helde sint gemeit
nâch schedelicher arebeit
unde nâch verlüste niht verzagen.
welt ir ein trûric herze tragen,
sô wirt al iwer diet verzeget.
klag unde trûren nider leget
manheit unde ellentrîchen sin:
des werfent allez jâmer hin!
daz ist iu nû daz beste.
uns hânt die leiden geste
verhert, si enwizzent umbe waz.
dar zuo gedenkent, wie wir daz
gerechen, swenne ez vüege sich.
herr unde vater lobelich,
niht trûrent nû ze sêre
unde volgent mîner lêre,
sô wirt iu vröude noch erkant.
geruochent senden in diu lânt
nâch liuten unde nâch ritterschaft.
al iwer state unde iwer kraft,
die legent hie ze troye nider
unde biwent iwer veste wider
unde iwer küneclichen stat.
waz ob ir noch gelückes rat
beginnent umbe trîben!
wir sülen hie belîben,
biz troye wirt gesterket,
swaz liute uns âne merket,
daz uns die vürhten iemer mê.
si wirt nû vester vil denn ê,
swie man an mîne lêre siht.
unde al zehant sô daz geschiht,
daz wir mit mûren unde mit graben
die stat vil wol versichert haben,
sô kêrent dar ûf unser kraft,
daz wir die kriechen schadehaft
gemachen ûf der erden
unde wir gerochen werden
an ir lîben mit gewalt.
den grimmen schaden manicvalt,
den wir von in genomen hân,
der wirt mit râche widertân,
ist, daz wir troye alsô bewarn,
daz wir dar ûz ân angest varn
unde wir des sicher mügen sîn,
daz nieman hinder uns dar în
gevallen unde gebrechen müge.
geloubent, hêrre, ân alle trüge,
daz wir gerechen unser leit.
dâ von sint vroelich unde gemeit
unde lâzent iwer ungehabe
unde iwer hôhes trûren abe!>
Der rât geviel in allen wol.
si jâhen, daz er witze vol
unde rîcher tugent waere.
der künec sîner swaere
begunde mâzen sich zehant.
er hiez dô senden in diu lânt
nâch liuten unde nâch ritterschaft.
mit rîcher unde mit hôher kraft
leite er sich ze troye nider.
die stat begunde er bûwen wider
mit kreften maneger hande.
wercliute von dem lânde
gewan er ûzer mâze vil.
swaz man ze bûwe haben wil
von künsterîcher meisterschaft,
des alles wart ein übercraft
von prîamô besendet.
sîn bû der wart vollendet
unde kam mit êren ûf ein zil.
als ich iu noch entsliezen wil,
sus wart er troye biwende
sô wol, daz er getriwende
was ir kreften iemer.
er wânde, daz si niemer
zerstoeret solde werden mê.
si wart nû vester vil denn ê,
des ich iu wol her nâch vergihe,
swenn ich die zît spür unde sihe,
daz ich billichen unde wol
von ir gezierde sagen sol
unde von ir starken vestikeit.
Prîant der künec wart bereit
dar ûf mit hôhem vlîze gar,
daz er schoen unde wunnevar
die stat begunde machen
unde si mit rîchen sachen
gewieren mohte bî den tagen.
diz hôrte man ze kriechen sagen,
wan daz maere vlouc dâ hin:
des wart vil maneges herzen sin
urliuges aber dô gewis.
unde dô diu vrouwe thêtis
gar endelichen daz ervant,
daz sich der künec prîant
ze troye het gelâzen nider
unde er si wolte bûwen wider
mit kreften unde mit gewalt,
dô wart ir angest manicvalt
umbe ir sun achillesen.
si dâchte, daz er niht genesen
möhte lânger bî den tagen.
daz er ze troye würde erslagen,
daz hete man ir vor geseit:
dâ von si trûren unde leit
slôz aber in ir herze dô.
si dâchte wider sich alsô:
 <nû muoz mîn sun verderben,
sît man beginnet werben,
daz troye werde erniwet.
unde man daz wunder briwet
unde man si wider mache alsus,
sô weiz ich wol, daz prîamus
lât niemer ungerochen,
daz im diu stat zerbrochen
wart von den kriechen alsô gar.
hier an sô wirde ich wol gewar,
daz sich ein grôz urliuge hept.
swie man die stat alumbe grept
unde si gemûret werden mac,
daz wirt den kriechen noch ein slac
unde muoz mîn sun achilles
engelten ouch vil lîhte des,
daz troiaeren ist geschehen.
urliuges muoz man sich versehen
nû leider alze lânge zît:
ûf einen grimmen herten strît
geziuhet sich diz biwen,
dâ von wil ich entriwen
Achillen vor dem tôde sparn.
ich sol behüeten unde bewarn,
daz er niht kom ze strîte
vür troye in sîner zîte
unde er dâ werde niht erslagen.
sît daz ich von dem wîssagen
des schaden sîn gewarnet bin,
durch waz solt ich in denne hin
lâzen komen zuo der veste?
mir ist daz allerbeste,
daz ich nâch im kêr unde var
unde ich in tougen eteswar
tuo den liuten ab dem wege.
ich nim in ûz schýrônes pflege
unde vüere in ûz der wilde.
sîn wunneclichez bilde
daz wil ich von dem lânde steln
unde allen kriechen vor verheln,
wâ der hôchgeborne sî.
si müezent sîn hie werden vrî,
wan ich verbirge in wol vor in.
ê daz er disen ungewin
von troiaeren kiese,
daz er den lîp verliese,
ê tuon ich in gar under
unde vloehe in dar besunder,
dâ nieman sîn wirt innen.
ich wil nâch im von hinnen
kêren in thessâliam.
von sînem meister lobesam
sol ich in vüeren tougen
den kriechen ab den ougen,
die sîner helfe wellent gern.
si müezent sîn vor troye enbern,
sît daz mir ist von im geseit,
daz er dâ werde tôt geleit .>
Die rede treip dô wider sich
Thêtis diu vrouwe minneclich
unde wart alsus ze râte,
daz si dâ wolte drâte
nâch ir sune achillen varn.
sîn leben dâchte si bewarn
unde sînen wunneclichen lîp.
daz werde hôchgeborne wîp
wolte sînes schaden beviln;
des vuor si dan mit ir gespiln
nâch dem juncherren al zehant.
Thessâliam daz wilde lânt
begunde si dô schouwen
unde kam mit ir juncfrouwen
gestrîchen vür schýrônes hol,
der minneclichen unde wol
enpfienc dar vor die künegîn.
er vuorte si mit im dar în
unde bôt ir zuht unde êre,
wan er sich vröute sêre
von ir klâren angesiht.
Achilles was dâ heime niht,
dô sîn muoter kam alsus.
er unde sîn vriunt patroclus,
der sîn trûtgeselle was,
ze walde wâren, als ich las,
geloufen bî den stunden.
swaz si dâ wildes vunden,
daz wart gevellet von in zwein.
ze nâht sô brâhten si dâ hein,
swaz si des tages viengen.
si klummen unde giengen
über manegen hôhen vlins.
der walt der muoste in geben zins,
von maneger hande tiere:
des wurden si vil schiere
von ir snellekeit gewis.
unde dô diu vrouwe thêtis
in schýrônes hol gesaz,
mit ir ougen si dô maz
die klûsen unde den stein iesâ.
si nam des war, ob iender dâ
ir sun achilles waere.
nû daz diu wunnebaere
des juncherren dô niht kôs,
dô wart ir herze vröudelôs,
wan si gedâhte in hân verlorn.
diu vrouwe schoene unde ûz erkorn
mit leide sprach schýrône zuo:
 <daz dich gelücke saelic tuo!
war ist mîn sun achilles?
durch got bewîse du mich des,
ob er noch iender lebende sî.
daz er niht wont dem hûse bî,
daz tuot mir trûren vil gedon .>
 <niht sorgent,> sprach dô schýron,
 <umb achillen, vrouwe guot.
sint vroelich unde wolgemuot,
er wirt uns komende balde
ze hûse von dem walde,
dar în ist er geloufen jagen.
er sol uns bringen unde tragen
vil tiere ûz dem gevilde.
er ist ein knabe sô wilde,
daz man vernam daz wunder nie.
swenne ich waene, daz er hie
bî mir in dem steine sî,
sô wont er dem gewilde bî
unde würket vrevelîchiu werc.
er stîget manegen hôhen berc
geswinder denne ein steinboc.
über stein unde über stoc
siht man in balde klimmen.
diu starken unde diu grimmen
tier bestât er mit gewalt.
er tuot in schaden manicvalt,
wan er si vaste pînet.
daz er sô vrevel schînet,
daz ist mir ûzermâze leit.
sô gerne ein knabe nie gestreit,
alsam er tuot noch hiute.
vrech unde starke liute
sint uns gesezzen nâhe bî,
die sint genant zentaurî,
den wüestet er heid unde mos.
die selben sint man unde ros
unde sint an sterke mir gelîch.
doch sint si nie sô krefte rîch,
noch sô vrevel, noch sô balt,
Achilles der entuo gewalt
in allen, swenne er welle.
si klagent ungevelle
dicke unde ofte mir von im.
vil grôzen schaden ich vernim,
der in geschehe von sîner hant.
er üebet rouben unde brant
in ir lânde kreize.
ir ohsen unde ir geize
die trîbet er aleine dan.
er wirt ein wunder z'eime' man,
sol er zuo sînen jâren komen.
er hât die kraft an sich genomen,
daz er mit tracken strîtet,
kein grîfe sîn erbîtet,
noch kein löuwe, noch kein ber,
sîn herze unde alle sîne ger
hât er ûf kampf gerihtet.
daz er sô gerne vihtet,
daz ist mir ein vil swaerez dinc.
er ist ein schoener jungelinc
unde hât gar ellentrîche maht.
daz ir gesehent wol ê nacht,
swenne er ûz dem walde vert
unde in an wilde hât verhert .>
Diu vrouwe von der rede erschrac.
ze herzen ir daz maere lac,
daz ir sun sô gerne streit,
wan si vorhte, ob ez geseit
den kriechen würde bî der zît,
daz er mit in an den strît
ze troye kêren müeste.
des wolte in ûz der wüeste
mit kündeclichen sinnen
sîn muoter dô gewinnen
unde in verbergen eteswâ.
zuo schýrône sprach si dâ
gezogenlichen al zehant:
 <sît daz achilles hât gewant
ze strîte sîn gemüete gar,
sô wil ich mit im eteswar
nû strîchen unde kêren,
durch daz ich im gemêren
sîn heil unde sîne wünne
mit arzenîe künne,
diu vür alle wunden tüge.
daz ieman in versnîden müge
von dem houpte unz an den vuoz,
weizgot, daz wil ich unde muoz
mit künsten noch erwerben.
solt er an strîte sterben,
sô müeste ich iemer leidic sîn,
unde ist ez mit dem willen dîn,
daz er mit mir hinnen vert,
sô wirt sîn junger lîp genert
vor aller hande wunden.
ich hân den list befunden,
der touc vür strîtes smerzen.
an lîbe noch an herzen
mac nieman in versêren,
wil er von hinnen kêren
unde volgen mînem râte.
dâ von sô lâz in drâte
mit mir strîchen unde varn.
ich sol sîn edel verch bewarn
vor slegen unde vor stichen.
schôn unde listeclichen
hân ich vunden im ein bat.
ein brunne stêt an einer stat,
zuo dem ich in nû vüeren sol.
ich weiz ân allen zwîvel wol,
ob er dar inne wirt gebadet,
daz im kein wâfen denne schadet .>
Schýron der rede antwürte bôt.
 <vrouwe,> sprach er, < im ist nôt
rîlicher arzenîe.
swaz in an wunden vrîe,
daz öugent an im al zehant,
sît daz sîn herze sî gewant
ze nihte wan ze strîte.
daz er bî dirre zîte
mit iuch von hinnen kêre,
daz râte ich unde lêre,
wan ez ist wol der wille mîn.
doch lâzent in niht ze lânge sîn
ûz mîner meisterschefte,
swenn er an sîner krefte
hât von listen zuo genomen,
sô heizent in her wider komen,
daz ich in aber müeze sehen .>
 <vil saelic vriunt, daz sol geschehen,>
sprach wider in diu künegîn.
sus liezen si die rede sîn,
die si dô nider leiten.
Schýron der hiez bereiten
des mâles ein unbilde
von maneger hande wilde,
dar ûz ein wirtschaft werden mac.
der walt bî sînem steine lac
unde stiez an sîne klûse,
dô stuont vor sînem hûse
daz mer gar michel unde grôz,
die beide er alsô vaste nôz,
daz er von ir geraete
vleisch unde vische haete,
swie rehte dicke er wolte.
swaz man eht haben solde
von ûz erwelter spîse,
daz hiez der meister wîse
dâ sieden unde brâten.
sîn hol stuont wol berâten,
des thêtis von im dâ genôz.
nû der âbent zuo geflôz,
dô kam ir sun achilles.
geloubent endelîche des,
daz in diu vrouwe gerne sach.
er was ir ougen ein gemach
unde ir herzen wunnespil.
geloufen hete er alsô vil
nâch den tieren allen tac,
daz under sînen ougen lac
stoup unde sweizes wunder.
ouch was sîn kleit dar under
mit bluote gar betroufet,
ûz sîner hût gesloufet
het er ein jungez löuwelîn,
daz dans er ûf dem rücke sîn
unde brâht ez bî den stunden.
verhouwen unde beschunden
truoc ez der jungelinc derhein
unde warf ez nider in den stein.
Dâ von erschrac sîn muoter dô,
daz er beschunden unde rô
ze hûse ûf im den löuwen truoc.
daz gap ir herze vorhte gnuoc,
wan si gedâhte sâ zehant,
erschülle in aller kriechen lânt,
daz der vil werde jungelinc
tete alsô vrevelîchiu dinc,
sô würde man in suochende;
dâ von wart si geruochende,
daz er von dannen möhte komen.
ouch hete er schiere dô vernomen,
daz si was diu muoter sîn.
des wart von im diu künegîn
enpfangen wol mit gruoze.
lieplichen unde suoze
haete si den jungen
vil gerne z'ir' betwungen.
dô trat er allez hinder sich,
al sîn gebâr was ûzerlich
unde wider si gar wilde.
nâch lieber kinde bilde
wolte er lützel arten.
er liez im wênic zarten
mit rede unde mit gebaerde.
daz was ir ein beswaerde
unde gar ein michel herzesêr.
waz touc hie lânge rede mê?
ez wart ir minneclîche erboten.
wiltpraet gebrâten unde gesoten
truoc man ir des mâles vür.
mit willecliches herzen kür
wart si gehandelt schône
des nachtes von schýrône.
Swaz wunne heizet unde spil,
des treip er vor der guoten vil
unde lie si gnuoc beschouwen des.
Patroclus unde achilles
die muosten ir die stunde
mit handen unde mit munde
dâ kürzen unde vertrîben.
ir unde ir kamerwîben
wart dô vil gesungen,
geschirmet unde gesprungen,
geharpfet unde gelîret.
daz niht ir sun gevîret
hete bî schýrône,
daz wart bewaeret schône
mit der behendekeite sîn.
er lie die werden künegîn
unde ir kamervrouwen
dô wunders vil beschouwen,
daz er gelernet haete.
nû daz diu götîn staete
der kurzewîle gnuoc gesach,
dô leite sich an ir gemach
daz schoene wîp, daz hoere ich jehen.
vil gerne haete si gesehen
unde âne spot verhenget des,
daz sich ir sun achilles
slâfen haete z'ir' geleit,
wan si wolt in ir tougenheit
mit im gekôset gerne hân:
des wart ir state niht getân
von dem juncherren wunneclich.
zuo sînem meister leite er sich
ûf einen vlins hert unde breit,
der stach zen orten unde sneit
alsam ein scharpfez wâfen.
si wâren beide entslâfen
vil harte schiere enwette.
pfülw unde linder bette
was achilles niht gewent.
ein edel marteraz gedent
wart ê vil selten under in,
des vlôch er von dem bette hin,
dar ûf sîn muoter, als ich las,
geleit vil senfteclîche was.
Sanft unde wol was si geleit,
iedoch kund ir die senftekeit
des bettes niht dar zuo gefromen,
daz si ze slâfe möhte komen,
wan si wart in gedenke brâht.
diu vrouwe in sorgen lac verdâht,
wâ si verbürge ir lieben sun.
si dâchte alsô: < verbirgest dun
lîs unde tougenlîche niht,
dîn ouge schiere an im gesiht,
dâ von dîn lîp muoz jâmer doln.
du solt in vüeren unde holn
verre in ein vremdez lânt.
ein rîche ist trâciâ genant
unde ist unmâzen wilde,
dar în verbirc sîn bilde
unde sînen klâren süezen lîp!
waz rede ab ich vil tumbez wîp?
kaem er dâ hin, er waere tôt,
wan er des grimmen tôdes nôt
von strîte dâ ze jungest lite.
ez wart nie volc, daz gerner strite,
denn ouch diu selbe lântdiet.
ir muot von kampfe nie geschiet
noch ir herze, noch ir sin.
ich vüere in z'einem' lânde hin,
daz heizet mâcedôniâ.
birg ich den ellentrîchen dâ,
daz ist mir nû daz beste dinc,
wan daz des selben lândes rinc
hât ungetriwer liute vil.
in valsche brinnet âne zil
ir herze unde ir gemüete
als in des viures glüete
ein wilder salamander.
der künec alexander
von ir lânde was geborn.
ze hêrren hetens'' in erkorn
unde brâchen doch ir triwe an im.
durch daz sô kêre ich unde nim
von ir kreize mînen muot.
mîn sun liutsaelic unde guot
wirt niht gefloehet in ir lânt.
Lemnos ein insel ist genant,
dâ niht wan vrouwen inne sint,
dar în sol ich mîn liebez kint
nû vüeren unde bringen.
im kan niht misselingen
bî wunneclichen wîben,
diu zuo der manne lîben
tragent weder sin, noch ger.
vernement aber si, daz er
ist ein juncherre wol getân,
er muoz den lîp verloren hân
unde ist ân allen zwîvel tôt.
si brâhten alle ir man ze nôt
hie vor in alter zîte,
durch daz si z'eime' strîte
von in ze lânge vuoren.
si lopten unde swuoren
des alle sunder lougen,
daz iegelîchiu tougen
ir wirt ze tôde slüege.
den mort vil ungefüege
begiengens'' an ir mannen
darumbe, daz si dannen
ze lânge wâren under wegen.
vil manic ellentrîcher degen
wart von in verhouwen.
tete ich zuo disen vrouwen
mîn liebez kint achillesen,
ez müeste dâ sîn ende wesen,
wan er verdürbe sâ zehant.
Dêlos ein insel ist genant,
dar inne mac er sicher sîn.
ich waene, daz ich in dar în
verbergen welle tougen.
ich lâze in sunder lougen
den kreiz ân angest biwen.
nein aber ich, entriwen,
ich sol in vloehen anderswar.
von mir enwirt er niemer dar
gefüeret in den selben kreiz,
wan ich daz âne zwîvel weiz,
daz nie kein volc an sîner art
sô rehte gar unstaete wart
sô daz lântgesinde.
daz man ez dicke vinde
valsch unde wandelbaere,
daz ist von im ze maere
an gnuogen steten mir geseit.
im wirt zehant von herzen leit,
daz im gewesen ist vil zart,
des wirt mîn sun dâ vor bewart,
daz er dâ hin ze lânde iht kome.
der jungelinc vrech unde vrome
wirt sicherlichen anderswâ
von mir verborgen denne dâ .>
Sus lac diu vrouwe minneclich
gedenkend allez wider sich,
war si getet achillen.
si wolte gar mit willen
vor schedelichen sachen
sîn leben dô bewachen
unde sînen wunneclichen lîp,
dâ von daz hôchgeborne wîp
dar ûf begunde trahten,
daz si den wol geslahten
verholne dannen braehte
unde eine stat erdaehte,
dâ nieman würde sîn gewar.
nû daz ir muot dan unde dar
in manic rîche wart gewant,
seht, dô gedâhtes'' an ein lânt,
des ein vil werder künec wielt,
der hûs mit êren drinne hielt
unde sîn gewalteclichen pflac.
ez was ein insel unde lac
in dem mer tief unde naz.
sîn hêrre, der dar inne saz,
der lebte in hôher wirde gar.
von megden hete er eine schar,
die sîne tohter wâren,
unde alle kunden vâren
rîliches lobes in ir jugent.
ir iegelîchiu manic tugent
nam an sich besunder,
iedoch was einiu drunder,
diu schein ir aller bluome
an werdeclichem ruome
unde an liutsaelikeite
ir lop lânc unde breite
des lândes massenîe.
si was dêîdamîe
genennet unde geheizen.
in al der welte kreizen
lepte ein schoener maget niht.
diu wârheit sprîchet unde giht,
daz wîplich krêatiure
nie würde alsô gehiure,
noch sô bescheiden, sô si was.
swaz ich von megden ie gelas,
der übergulde was ir lîp.
ir tugent schein vür alliu wîp
durchliuhtic unde durchsihtic,
des wart ir lobes gihtic
vil manic wîsiu zunge.
ir swester samenunge
was gar michel unde grôz.
ein wîtiu pfallenz umbeslôz
des küneges tohter alle.
dâ lepten si mit schalle
unde mit vröuden inne.
si wâren stolzer sinne
unde hôhes muotes vil gewis:
dâ von diu vrouwe thêtis
kêrte dar ûf iren sin,
daz dâ beliben under in
möhte ir sun achilles.
der künec lycomêdes
der megde vater was genant,
unde hiez scýros daz einlânt,
dar inne er sich lie schouwen.
mit ûz erwelten vrouwen
stuont sîn küneclicher sal
sô wol gezieret über al,
daz niender dâ kein palas
mit megden baz geblüemet was.
Er hete schoener tohter vil,
die sich ûf maneger wunne spil
mit hôhem vlîze twungen.
si tanzten unde sungen
unde wâren hübisch unde vrô.
zuo disen megden wolte dô
Thêtis achillen vüeren.
dô si begunde rüeren
mit ir gedanke in manic lânt
unde si deheinez drunder vant,
dâ si den knaben wol getân
wolt inne bî der zîte lâzen,
dô kam der küneginne
ze herzen unde ze sinne
der insel, der ich hân gedâht.
daz ir sun dar würde brâht
in einer megde glaste,
dar ûf sô wart si vaste
verflizzen unde versunnen.
si hete muot gewunnen
mit im zuo dem einlânde hin.
si dâchte alsô: < gefüer ich in
in einer megde bilde dar
unde wirt er in der vrouwen schar
getüschet unde verborgen,
sô endarf ich des niht sorgen,
daz er dâ werde vunden.
ich vüege in kurzen stunden,
daz er dâ hofgesinde wirt
unde daz im zuht unde êre birt
der künec lycomêdes.
mîn lieber sun achilles
belîben sol niht lânger hie .>
mit den gedenken si dô gienc
hin ab dem bette sâ zehant.
si leite an sich lîs ir gewant
unde wahte ir ingesinde.
sanft unde niht geswinde
den juncherren si dô bat
ûf nemen ab der bettestat
unde hiez in tragen zuo dem mer.
dâ wider het er keine wer,
wan er sô grimmenclichen slief,
daz er sich zuo dem wâge tief
lie dinsen ûz der klûse.
von sînes meisters hûse
wart er in der nacht verstoln.
man wolte in bringen unde holn
verborgenlichen anderswar.
Thêtis gefüeret hete dar
mit ir einen ledersac,
der ûf einem vische lac
unde ab im was geschunden:
dâ stiez si bî den stunden
slâfend în ir liebez trût.
mit listen was diu selbe hût
gemachet lûter unde klâr.
man hete wol ein kleinez hâr
gesehen durch ir blânkez vel:
noch wîzer denne ein krîdenmel
schein ir glânz geverwet.
si was sô wol gegerwet,
daz durch si kein wazzer gienc.
ein snuor an ir von sîden hienc,
mit der man si z'ein' ander zôch.
der jungelinc von adele hôch
wart dar în gestôzen.
mit starken unde mit grôzen
listen kam er über sê.
ir hânt daz wol vernomen ê,
wan ez iu wart mit rede schîn,
daz thêtis diu muoter sîn
was ein mergötinne
unde daz si tete dar inne,
swaz ir herzen wol geviel.
si kunde biwen âne kiel
diu wazzer mit gewalte.
ir kunst mit zouber stalte
dar inne wunderlîchiu dinc:
des brâhte si den jungelinc
von dannen verre deste baz.
hin zuo dem mer tief unde naz
gienc diu wîse künegîn.
ein visch der heizet delfîn,
der hiez si vür sich viere
dâ komen harte schiere,
wan si mit zouber si beswuor,
daz ir iegelicher vuor,
als im von ir geboten wart.
daz wîp von küneclicher art
behendeclichen nam den sac,
dar inne der juncherre lac,
den si dâ schiere unde al zehant
hienc zwein vischen unde bant
mit starken riemen umb ir kragen.
si muosten vüeren unde tragen
den jungelinc ân allen haz.
si selbe ûf einen visch dô saz
unde ir juncfrouwe ûf einen.
gelîch zwein wilden veinen,
die wunder liste kunnen.
sus vluzzens'' unde runnen
ûf ir strâze von dem stade,
sô daz deheiner slahte schade
widerfuor in allen drîn.
die vische truogens'' âne pîn
vil senfteclicher denne ros.
die rihte gegen scýros
vuor sus diu küneginne,
dâ lycomêdes inne
saz dô mit hôhen êren.
man sach si rehte kêren
dar in sîn künecrîche.
vil ebene unde gelîche
kam si dâ hin geflozzen,
wan si was geschozzen
in einer kurzen wîle
des wâges manic mîle.
Nû si kam in diz einlânt,
dô was erwachet ouch zehant
ir sun, der hübsche achilles,
unde wart gewar vil schiere des,
daz er in einer hiute lac,
wan der liderîne sac
sô klâr unde alsô heiter was,
daz er durch in als durch ein glas
daz mer unde manic wunder kôs.
erschrocken unde vröudelôs
begunde er umbe sich dô sehen.
er dâchte: < waz ist mir geschehen?
weder slâfe ich oder wache?
ein wunderlîchiu sache
mich vüeret an ir zoume.
mich dunket, daz mir troume
daz vremde unbilde, daz ich spür.
waz braehte mînen ougen vür
daz wilde wunder anders?
nû bin ich alexanders
geselle doch niht worden hie,
der in daz tiefe mer sich lie,
durch daz er saehe vremdez dinc.
wâ bin ich tumber jungelinc?
wie var ich, sô mir got ergaz!
ich vürhte, daz mich etewaz
von ungehiuren dingen
ûz sinnen welle bringen
mit der gougelfuore sîn.
ich lige doch bî dem meister mîn
ûf einem vlinse herte.
waz ist diz ungeverte,
daz mich alsus betriuget
unde sich ze schaden biuget
mir unde mîner angesiht?
bin ich achilles oder niht,
wer kan mich underwîsen des?
jâ, zwâre ich bin achilles.
waz möhte ich anders sîn, denn er?
mîn muoter ist doch komen her
unde wont mir hie ze hûse bî.
swie mich bedunke, daz ich sî
dort in dem engestlichen mer
unde in ein vremdez rîche ver,
doch weiz ich unde erkenne wol,
daz ich in schýrônes hol
ûf einem rûhen steine lige.
ruow unde slâfes ich hie pflige
unde waene doch dâ zwischen,
daz ich zwein wilden vischen
sî gebunden an ir kragen,
die mich in eime ledere tragen
senfteclichen über sê.
wart ie sô vremdez wunder mê,
sô daz hie ze hûse bin
unde ich doch waene, daz ich hin
dort swimme z'einer' vremder habe
waz rede ab ich vil tumber knabe?
wil ich gelouben, daz ich sî
Schýrône mînem meister bî
unde daz ich slâfe in sînem hol,
sô waene ich anders, denne ich sol,
unde habe unrehte zuoversiht.
bî mînem meister slâfe ich niht,
wan ich in wazzer swimme.
sît daz ich mîne stimme
wol hoere sunder lougen
unde ich mit beiden ougen
sih alsô manic wunder,
sô bin ich worden munder
unde ûz dem slâfe erwachet.
swer diz joch habe gemachet,
daz ich bin von hûse komen?
man hât schýrône mich genomen,
der muoz mich leider hân verlorn.
owê, daz ich ie wart geborn!
wer hât dem wâge mich gegeben?
wie muoz mit jâmer sich mîn leben
verzollen unde verzinsen!
ich vürhte, daz mich dinsen
die vische wellen in den tôt.
lit ich von strîte doch die nôt,
diu mir von wazzer ist bereit,
daz diuhte mich ein saelikeit
unde waere mir ein liebez dinc.
ich wolte gerne in einen rinc
ze kampfe treten unde gân
unde manegen vrechen man bestân,
durch daz ich niht würd in daz mer
alsus versenket âne wer .>
Die rede treip der jungelinc.
in dûhte ein angestbaere dinc
unde ein vil grôz unbilde,
daz zwêne vische wilde
in zugen ûz dem tobenden sê,
wan er gedâhte, daz im wê
von in geschehen solde.
von êrste er waenen wolte,
daz er diz wunder spaehe
in einem troume saehe,
dar nâch verstuont er unde vernam,
daz niht von einem troume kam
diu wunderlîche sache.
er lepte in ungemache,
biz daz er kôs die muoter sîn.
zehant als er die künegîn
mit vollen ougen an gesach,
lieplîche er wider si dô sprach:
 <
Ach vrouwe unde muoter, wâ bin ich?
warumbe hâst du lâzen mich
von mînem lieben meister komen?
durch waz hâst du mich dem benomen,
der mîn sô tugentlîche pflac?
wie bin ich sus in einen sac
von dir gestôzen unde getân?
waz wilt du mit mir âne gân?
daz tuo mir, saelic vrouwe, erkant.
du vüerest mich in vremdiu lânt,
von wâren schulden ich des gihe,
wan ich des berges niht ensihe,
des ich nû lânge was gewon.
wâ lît der hôhe pêlîon,
dar under ich erzogen bin?
ich var an ein gebirge hin,
daz ich vil selten hân gesehen.
ich wânde, swaz mir ist geschehen,
daz waere mir getroumet gar.
nû bin ich worden êrst gewar
der endelichen maere.
ich was in grôzer swaere,
ê daz ich dich gesaehe nû.
sprich an, vil saelic vrouwe du,
war sol ich komen, hôhiu vruht?>
 <dâ wil ich hovelîche zuht
dich heizen lêren,> sprach si dô.
 <belîp ân allez trûren vrô!
du wirst ein saelic jungelinc,
du hâst behendeclîchiu dinc
gelernet unde strîten wol.
swaz man von kampfe trîben sol,
des kanst du wunder unde vil,
dâ von ich gerne vüegen wil,
daz du gelernest ouch die kunst,
mit der man reiner wîbe gunst
gewinnen müge ûf erden.
ze hôhen unde ze werden
juncfrouwen vüere ich dînen lîp.
ich wil dich kleiden als ein wîp
unde in ir schar dich mischen.
dar under unde dâ zwischen
gelernest du wol zühtic sîn.
dîn lîp unde daz gemüete dîn
sint worden gar ze wilde,
des wil ich vrouwen bilde
dich lâzen kiesen unde sehen.
unde mac dir daz heil geschehen,
daz du von in gezemet wirst,
wan du vermîdest unde verbirst
vil manegen site vrevelich,
den schýron hât gelêret dich .>
Antwürte bôt achilles
der vrouwen hovelichen des
unde sprach ir sinneclîche zuo:
 <daz du mich alsô rehte vruo
von schýrône hâst genomen,
daz mac mir wol ze schaden komen
unde ze leider ungeschiht:
wan er mich anders kunde niht
wan vrumekeit gelêren.
wie liez er mich sus kêren
ûz sîner meisterschefte spor?>
 <sich, sun, dô seite ich im daz vor,
daz ich baden wolte dich
in einem wazzer lûterlich,
daz vür gesunde waere
nütz unde helfebaere
unde dich niht lieze wunden.
sus wart er bî den stunden
von mir betrogen, süezer knabe,
daz du würde ûz sîner habe
gefüeret nachtes unde brâht.
ich wart in manic wîs verdâht
alsam ein angesthaftez wîp,
war ich getaete dînen lîp,
dâ man dich zuht gelêrte.
jô warf ich unde kêrte
in alliu rîche mînen sin:
ich dâchte her, ich dâchte hin,
wâ du würde wol behuot.
ich tete reht als der vogel tuot,
der sîne vruht wil bringen vür
unde eine stat vil gerne kür,
diu z'eime' neste waere
im âne schaden gebaere.
Er vliuget hin, er vliuget her.
holz unde velt versuochet er,
biz er den boum dâ vinde,
ûf dem er vor dem winde
unde vor dem slângen sicher wese,
alsô, daz dâ sîn vruht genese
unde er si wol behüete.
daz er sîn eiger brüete
ân angest, daz wil er bewarn.
sus hât ouch umbe nû gevarn
durch dich mîn herze in manic lânt.
hin unde her ist ez gewant,
biz ich ein rîche hân erdâht,
dar in du wirst vil schiere brâht
ân alliu schedelîchiu dinc.
ich hân des selben lândes rinc
vor allen kreizen ûz erwelt,
durch daz du drinne, junger helt,
die vuoge merkest unde den site,
dâ man sich vrouwen liebe mite
unde man ir gruoz gewinne.
gelernest du dar inne,
daz du den wîben wol behagest
unde ir vil hôhen gunst bejagest,
sô enist an dir kein breste mê.
des hân ich dich her über sê
gefüeret, herzeliebez kint.
sît daz hie schoene vrouwen sint
unde stolzer megde ein wunder,
sô tuon ich dich dar under
in wîbes bilde sâ zehant.
ich gibe dir vrouwelich gewant
unde mache dich gar minneclich,
darumbe, daz man lâze dich
gern under in belîben.
ich schicke dich ze wîben,
durch daz du mîdest ungedult.
ich tuon ez durch ein ander schult,
daz ich dîn leben sus verhile.
urliuges wirt ze kriechen vil,
vor dem wil ich mit listen
dich schirmen unde vristen,
wan ich des michel angest hân,
wilt du den kriechen bî gestân,
daz von troiaeren stirbest du:
darumbe ich gerne schicke nû
ze vrouwen dich, geselle,
ob man dich suochen welle,
daz nieman triwe, daz dîn lîp
hie sî verborgen under wîp
unde man niht strîtes muote dir.
nû volge eht eine wîle mir
unde nim an dich wîplîche wât.
sô diz urliuge nû zergât,
daz sich vor troye heben wil,
unde ez genomen het ein zil,
sô vüere ich dich vil schône
hin wider zuo schýrône
unde bringe dich in kurzer vrist
dâ hin, dâ du genomen bist .>
Der junge hôchgeborne
gap ir der rede mit zorne
vil schiere sîn antwürte alsô:
 <vrouw unde muoter,> sprach er dô,
 <du möhtest wol mich lêren baz.
wie stüende mannes êren daz
unde sîner werdekeite,
daz ich durch vorhte leite
wîplich gewant an mînen lîp?
solt ich gebâren als ein wîp,
daz waere ein hôhiu missetât.
Schýron, der mich gelêret hât
sô vrevelîchiu wunder,
der möhte des besunder
wol iemer haben sînen spot,
daz ich behielte dîn gebot
unde wîbes kleider trüege.
wen diuhte diz gefüege,
daz ich begunde alsus verzagen?
swer vil dâ her in sînen tagen
manheite hât begangen
an grîfen unde an slângen,
an löuwen unde an swînen,
ob der nû solde schînen
ein zage in wîbes bilde,
daz waere ein wunder wilde
unde ein betwungenlîchiu nôt.
ich müeste drumbe schamerôt
vor mînem meister werden,
der mich hât ûf erden
gelêret manic vrumekeit.
ich trage vür einer vrouwen kleit
billîche ein stehelîn gewant,
mir zimpt ein swert in mîner hant
rîlicher, denne ein kunkel.
mîn lop würd alze tunkel,
daz gar durchliuhtic schînet,
würd ich dar ûf gepînet,
daz ich verhaele mîne kraft.
ich sol ûf werde ritterschaft
herz unde sinne stellen
unde wîben niht gesellen
mîn leben unde mînen muot.
dîn lêre dunket mich niht guot,
wan si mir sêre missehaget.
ê daz ich würde z'einer' maget
unde als ein wîp gebârte mich,
vrouw unde muoter, ê wolt ich
ein her bestân aleine.
kein slânge ist als unreine,
den ich niht gerner slüege,
denn ich diu kleider trüege,
diu wîben sint gebaere.
ez ist ein vremdez maere,
daz du mir râtest die getât,
die mannen schemelîche stât .>
Der muoter was diu rede leit.
beswaeret sêre unde ungemeit
sprach aber z'im' diu künegîn:
 <sun, wie mac dir sô zorn gesîn,
daz ich verbergen wolte dich
in wîbes bilde minneclich
unde in ir kleider wunnesam?
du trüegest wol ân alle scham
wîplîche vorme unde ir gewant.
du waerest dâ mit ungeschant,
daz man dich saehe vür ein wîp.
vil maneges werden mannes lîp
truoc wîlent vrouwen kleider an:
her jûpiter der hôhe man,
ein got ob allen göten starc,
in vrouwen bilde sich verbarc
vor schedelichen sorgen.
in wîbes kleit verborgen
wart er von sîner muoter.
sun, lieber unde guoter,
man seit uns ouch, daz hercules
sich niht schamen wolte des,
daz er trüege vrouwen kleit.
er het ez ouch an sich geleit
unde wart gebildet als ein maget.
der selbe rîter unverzaget
hât vrecheit mê begangen
an risen unde an slângen,
denn ieman ûf der erden.
gelîch mocht im nie werden
an kreften weder wîp noch man.
er gât sô vremdez wunder an
mit kampfe unde ouch mit strîte grôz,
daz niendert lebte sîn genôz
noch lîhte niemer wirt geborn.
sît nû der helt vil ûz erkorn
unde ouch mîn vriunt, her jûpiter,
der noch vil hoeher ist, denn er,
geruochten vrouwen kleider tragen
unde megde hiezen in ir tagen,
warumbe dunket denne dich
diz dinc sô rehte schemelich,
daz man dich saehe vür ein wîp?
swenn alsô werder manne lîp
getragen hete vrouwen kleit,
sô möhte ouch âne smâheit
dîn bilde brûchen wîbes wât.
ich weiz ir manegen, der sich hât
in vrouwen schîn gestecket
unde sich dâ mite verdecket
vor angestbaeren sachen.
waz wunders wiltû machen
ûz dirre sache unspaehe?
du tuost, als nie geschaehe
diz unbilde, daz ein man
leit eines wîbes kleider an .>
Achillen muote disiu rede,
wan si was im ein überlede
unde sînes herzen bürde.
man seit, daz er dâ würde
von zorne roeter denne ein gluot.
sîn varwe lûter unde guot
enbran alsam ein zunder
unde wart sîn muot dar under
vil groezer, denne er waere vor.
ûz sîner klâren ougen tor
als ein grimmer löuwe er sach.
mit zorne er zuo der muoter sprach:
 <du hâst gesaget mir von zwein,
der lîp in vrouwen bilde erschein
unde ir gewant getragen hât.
durch waz die truogen wîbes wât,
daz weiz ich unde erkenne wol.
gelîchen man ir leben sol
niht zuo mînem lebetagen.
si muosten vrouwen bilde tragen
unde ir gewandes beide pflegen,
wan si waeren tôt gelegen,
haeten si'z' niht an genomen.
ze sölher nôt bin ich niht komen,
daz ich des lîbes angest habe.
her jûpiter der was ein knabe
unde ein kleinez kint, dô man
im leite vrouwen kleider an
unde in verhal dar inne.
sîn muoter ein götinne
barc in durch rehte vorhte alsus.
der vater sîn sâturnus
wolt in ze tôde hân erslagen,
wan er hôrt einen wîssagen
von dem kinde sprechen,
ez solde vür in brechen
an saelden unde an wirdikeit.
dis êre was dem vater leit,
daz vür in drünge sîn geburt
unde hete si ze tôde ermurt,
ob niht verborgen waere
daz kint gar wunnebaere
in einer megde bilde.
diu vorhte ist mir noch wilde,
daz ich müeste mich verheln.
sich müeste ouch bergen unde steln
Hercules in wîbes wât
durch die vil angestbaeren tât
unde die mortlichen lûne,
daz sîn stiefmuoter jûne
in wolte hân ersterbet.
er müeste sîn verderbet,
haet im niht einer megde kleit
verborgenlichen an geleit
diu muoter sîn alcmêne.
man solde mir die zwêne
gelîchen niht ûf erden.
warumbe sol ich werden
genôzet disen beiden,
die sich mit wîbes kleiden
durch vorhte hân verdecket?
jô bin ich unerschrecket
von allen den, die lebende sint.
die zwêne wâren dennoch kint,
dô man ir bilde alsus verbarc,
sô bin ich vrevel unde starc,
noch vürhte keiner slahte dinc.
er ist ein bloeder jungelinc
unde ein herzelôser zage,
swer vliuhet, ê daz man in jage
unde ê man im iht leides tuo:
jô wirde ich dennoch alze vruo
gefloehet unde verborgen,
swenn ich beginne sorgen
umb den lîp unde umb daz leben.
mir ist ein vrîer muot gegeben
unde bin noch unbetwungen.
durch waz solt ich verdrungen
als ein verzagtiu bâbe ligen,
sît daz ich löuwen angesigen
mac unde grimmen würmen?
ich triwe in allen stürmen
genesen unde erweren mich.
vrouw unde muoter lobelich,
ziuch mir niht mê die zwêne vür,
die man in wîbes bilde kür
unde in juncfrouwen schîne
ir leben unde daz mîne
gehellent weder sus, noch sô.
sach man vür wîp die zwêne dô,
waz gât mich an nû, vrouwe, des?
her jûpiter unde hercules
si beide sint geheizen
in al der welte kreizen,
sô bin achilles ich genamt.
nû sich, wie die gehellent samt
unde merke ir drîer underbint.
als ungelîch die namen sint,
sus ungelîch ist unser leben.
mir ist ein ander muot gegeben,
denne in beiden sî beschert.
mîn herze alrêrst von sprunge vert
unde ist reht als ein vogel vrî.
waz grimme sorge unde angest sî,
daz wil ich wizzen kleine,
dâ von du, vrouwe reine,
lâ disen rât belîben,
daz ich iht under wîben
mîn vrîez leben slizze
unde mich ir kleides vlizze,
wan ez mir ungebaere
unde mîner krefte waere .>
Nû daz diu vrouwe têtis
wart an ir sunes rede gewis,
daz er weder sus noch sô
volgen wolte ir lêre dô,
vil trûric dô diu schoene was.
si wâren ûf ein grüenez gras
ze lânde bî der zîte komen.
ouch heten urloup dâ genomen
die vische, die si truogen dar.
geschehen was in ûf der var
von wazzer keiner slahte schade.
ein tempel an dem selben stade
stuont von marmelsteine,
daz was mit golde reine
gewieret unde mit gimmen
unde wart mit süezen stimmen
dick unde wol bedoenet.
diz betehûs beschoenet
vil gar mit hôher koste was,
wan diu götinne pallas
enpfienc dar inne vil bejages.
ir hôchgezît des selben tages
begangen werden solde.
man brâhte ir unde holte
dar in daz tempel wol erkant
vil manegen schoenen prîsant
unde opfers ein vil michel teil.
wîp unde man die wâren geil
dar inne dô mit schalle.
des küneges tohter alle,
der ich gedâht hie vorne hân,
die sach man ouch von hûse gân
hin zuo dem tempel bî der zît.
gezieret wol in widerstrît
kam der liehten megde schar
durch eine wisen wunnevar
gegangen vil gemeine.
mit golde unde mit gesteine
sô wâren si gegestet.
als ein gestirne glestet,
sus kâmens'' alle glîzende
unde sich gemeine vlîzende
ûf maneger hande wunne spil.
si brâchen liehter bluomen vil
unde glânzer rôsen wunneclich,
dâ mite si den esterich
des tempels wolten zieren.
man wolte vestivieren,
dâ von wâren si gemeit.
si truogen alle rîchiu kleit
von manegerleie purper an,
der von ir lîben schône bran
unde wunneclîche erlûhte.
ir iegelîchiu dûhte
sô rehte lûterbaere,
daz si gewesen waere
mit êren ein götinne.
die glânzen küneginne
brâchen vîol unde klê.
ir hende wîz alsam ein snê
die pflâgen der unmüezikeit.
daz wol geblüemet unde becleit
daz tempel von in würde,
daz was ir vlîzes bürde.
Si wâren alle wunnevar,
wan daz ir eine ir aller schar
mit ir klârheite mahte blint,
diu was ein maget unde ein kint
sô schoener unde sô reiner art,
daz nie sô schoenes niht enwart
noch sô reines nie gesehen.
man sach si liuhten unde enprehen
vür alle ir swester ûz genomen
als einen mânen vollekomen,
der vür alle sternen glânz
sîn lieht durchliuhtic unde ganz
kan breiten unde mêren.
nâch vollenclichen êren
ir iegelîchiu lûter was,
doch schein ir aller spiegelglas
diu reine wandels vrîe.
si was dêîdamîe
genennet, als ich hân geseit.
der wunsch der het an si geleit
vür alle megde sînen vlîz.
ir wandel unde ir itewîz
die wâren alze kleine.
Pallas diu was ein veine,
der hôchgezît man dâ begie.
diu selbe wart sô lûter nie,
noch sô klâr, noch alsô vîn,
sô dise erweltiu künegîn
an herzen unde an lîbe schein.
ouch lûhte manic edel stein
ûz ir küneclichen wât.
si truoc den besten ziclât,
der ie von golde wart gebriten,
unde was ze wunsche der gesniten
nâch ir lîbe wol gestalt.
diu saelde was sô manicvalt,
der ein wunder an ir lac,
daz ich mit rede niht enmac
ir lop entsliezen noch gezeln,
wan swaz ein herze kan erweln
von lebender wunne prîse,
daz truoc an ir diu wîse
unde diu keiserlîche maget:
dâ von achilles wart gejaget
in seneclichez ungemach.
dô der juncherre an ir gesach
die wunderlichen klârheit,
der an si wunder was geleit,
dô wart sîn herze an si verdâht
unde in gedenke durch si brâht
biz ûf den grunt der sinne.
ir lebendiu süeziu minne
begunde in jâmers noeten
unde mit beswaerde toeten
sîn vrîgez hôchgemüete,
daz in der jugende blüete
mit vröuden stuont geloubet.
er wart von ir beroubet
vil schiere sînes herzen.
gar inneclichen smerzen
enpfienc er von ir sâ zehant.
enpflammet wart er unde enbrant
von ir ougen blicke
unde mit ir minne stricke
gebunden unde gevangen.
dô si kam êrst gegangen
unde ir sîn ouge wart gewar,
dô blicte er dar unde aber dar
an ir liutsaelic bilde,
unz sîn gemüete wilde
wart von ir klârheite zam.
sô glânz unde alsô lustsam
diu wunneclîche erlûhte,
daz den juncherren dûhte,
daz nie sô klâres würde niht.
sîn leben unde sîn zuoversiht
die wurden beide ûf si gewent.
von grunde wart sîn muot versent
nâch der vil keiserlichen vruht.
an ir lac alliu diu genuht,
der man von spilender wunne gert:
des wart er jâmers vil gewert
durch die vil reinen minne
der glânzen küneginne.
Er nam ir gar mit vlîze war.
ir klâren ougen spiegelvar
dâ liutsaeld unde minne
versigelt lâgen inne,
die starte er an ze wunder
unde liez ouch ie dar under
an ir munt die blicke sîn,
der glânz als ein gar lieht rubîn
unde als ein rôtiu rôse gleiz.
sîn glast durchliuhtic unde heiz
Achille durch sîn herze bran.
ez warf in unde stiez in an
daz wilde viur der minne.
daz wart in sînem sinne
sô rehte schiere enzündet,
daz im der muot durchgründet
von sîner hitze wart zehant
unde alsô tobelîche enbrant,
daz er der sinne wart verhert.
ein klac, der ûz dem donre vert,
sô rehte balde nie gesluoc,
sô drâte sich diu minne truoc
in sîn gemüete bî der stunt.
verhouwen unde ze tôde wunt
von liebe wart der jungelinc,
der nie durch minneclîchiu dinc
was ze noeten komen ê.
von megden noch von wîben wê
was im nie worden vor der zît.
er kunde in einem walde wît
ein tier vil baz gevellen,
denn ûf den lôn gestellen,
den vrouwen minne biutet.
ern hete nie getriutet,
noch gemeinet sîne tage.
dâ von diuht in ein vremdiu klage,
daz er nâch wîben solde senen
unde vrîes muotes sich entwenen,
des er von kindes beine pflac.
ez was ein wunneclich bejac,
den an sich diu minne zôch.
ein jungelinc, der nie geflôch
vor keime grimmen tiere,
der wart von ir dâ schiere
unde gaehes überwunden.
er was in kurzen stunden
von ir gewalt alsô verzaget,
daz in ein kreftelôsiu maget
warf in der sorgen stricke
unde mit ir ougen blicke
sîn wildez herze kunde zamen.
er hete manegen vreissamen
löuwen ê betwungen
unde wart von einer jungen
megde nû gar übersiget.
diu minne des gewaltes pfliget,
daz nieman ir mac widerstreben.
in ir gebote müezen leben
die starken unde die grôzen.
wer kan sich ir genôzen
an hôher meisterschefte?
si twinget mit ir krefte
wîp unde mannes bilde.
sô vrevel noch sô wilde
wart nie mensche ûf erden,
sîn hôchvart möhte werden
geneiget von der minne.
si twinget alle sinne
gewalteclîche in ir gebot.
diz wart bewaeret âne spot
an dem juncherren ûz erwelt,
der an dem lîbe was ein helt
unde alsô vrech an sîner art,
daz sîn gelîch dâ niender wart
beschouwet in den lânden.
er wart der minne banden
als undertaenic bî der vrist,
daz al sîn trôst unde sîn genist
lac an der megde reine.
ze herzen unde ze beine
wart im geleit ir kiuscher lîp
vür alliu wunneclîchiu wîp.
Seht, alsô wart achilles
betwungen von der minne des,
daz er dêîdamîen
sich rouben unde vrîen
lie sînes vrechen muotes vil.
der vür den bolz vlouc zuo dem zil
unde über tiefe tobele spranc,
der wart dô sunder sînen danc
sô traege von der minne,
daz er mit sînem sinne
kam einen vuoz niht ûz ir spor.
er hete grimmen löuwen vor
ir welf gebrochen ab der brust,
nû mohte niht sîns herzen lust
von einer megde sich genemen.
swaz einem helde sol gezemen,
daz hete er allez ê getriben
unde was ein zage nû beliben
durch die juncfrouwen minneclich,
wan sîn gemüete kunde sich
ir süezen lîbes niht erwern.
er lie die klâren sich verhern
des herzen unde der sinne gar.
dô der juncherre wart gewar,
daz alsô lebendiu klârheit
an si von schoene was geleit,
dô wart er missehandelt,
diu varwe sîn verwandelt
wart vil schiere sunder twâl.
reht als ein rôter zendâl
gespreit waer ûf ein helfenbein,
seht, alsô gleiz im unde schein
wîz varwe ûz sînen wangen rôt.
vermischet wart von sender nôt
sîn liehter wunneclicher schîn.
ouch was daz lûter bilde sîn
von hitze worden viuhte.
seht, wie diu rôse liuhte
genetzet von dem touwe
in der geblüemten ouwe,
sus wart ouch âne lougen
naz under sînen ougen
der jungelinc von sweize.
im wart kalt unde heize
von herzelicher pîne.
ir zweiger hande schîne
diu minne im under ougen streich.
nû rôt, nû aber denne bleich
wart er gemâlet dicke
unde wurden sîne blicke
trüeb unde senebaere.
von kumberlicher swaere
der klâre trûren dolte,
des zôch er unde holte
den âten bî der stunde
verr ûz des herzen grunde.
Diu minne schuof unde ir getwanc,
daz manic tiefer siufze lânc
ûz sîner brüste wart gedent.
ob ie nâch liebe wart gesent
durnehteclichen anderswâ,
sô wart von im getrûret dâ
sêr unde starke durch die maget.
sîn herze in angest wart gejaget
ûz einem vrîen muote gar.
unde dô sîn muoter wart gewar,
daz er begunde schouwen
sô gerne die juncfrouwen
unde daz er an si dicke
lie sîner ougen blicke,
dô vröute sich diu künegîn.
si kôs an der gebaerde sîn
unde an sîner varwe,
daz er enzündet garwe
nâch der megde minne was:
dâ von si dô ze herzen las
ein hôchgemüete wunneclich,
wan si gedâhte wider sich,
begünde er sus nâch liebe queln,
sô lieze er sich dâ gerne heln
in eines wîbes waete,
darumbe, daz er haete
sînes willen deste mê
unde er die kiuschen maget hêr
beslâfen möhte deste baz.
nû diu vil hôchgeborne daz
bedâhte in ir gemüete alsô,
zuo dem juncherren sprach si dô:
 <getiwer sun achilles,
hâst du dich noch berâten des,
daz du wîplîchiu kleider tragest
unde bî den vrouwen hie betagest,
die wol gestalt nâch wunsche sint?
nû sage, vil herzenliebez kint,
ob dir niht sanfte waere,
swenn alsô lûterbaere
juncfrouwen von gebürte vrî
dir wonten unde waeren bî
den âbent unde den morgen.
jâ zwâre, ob du verborgen
hie möhtest werden under in,
dîn trûren daz gieng allez hin
von manicvalter wünne.
der niht durch vrouwen künne
vergizzet sîner swaere,
wie sol der vröudenbaere
von keiner sache werden?
wîp sint ûf al der erden
des mannes leben unde sîn lîp:
wan alle man sint âne wîp
an vröuden unde an êren tôt .>
der rede ir kein antwürte bôt
Achilles zuo dem mâle.
er was von senender quâle
verstumbet unde sorgen rîch.
dem wolfe tete er vil gelîch,
der blicket zuo dem lambe hin,
sô man ze schuole setzet in
unde man diu buoch in lêren sol.
swie vil diu vrouwe tugende vol
dem jungelinge zuo gesprach,
dô blicte er allez unde sach
hin umbe zuo der megde klâr,
noch verstuont des niht ein hâr,
daz mit im dâ geredet wart.
diu minne diu het im verspart
des herzen unde der ougen tür.
dâ swungen unde vuoren vür
der wîsen küneginne wort.
sîn vröude unde sîner wunne hort
lac an dêîdamîen.
der kiuschen wandels vrîen
nam er sô vlîzeclichen war,
daz nie sîn ouge spiegelvar
von ir keinen wanc getete:
dâ von sîn muoter an der stete
liez in dâ sehen wîbes kleit,
des wart der jungelinc gemeit.
Dar zuo sîn muot stuont niender ê,
dar nâch wart im nû balde wê
mit herzen unde mit sinne gar.
daz er kaem in der megde schar,
daz was im widerwertic vor,
nû kam er ûf des willen spor,
möht ez mit vuoge wol geschehen,
daz er sich wolte lâzen sehen
in ir geselleschefte guot.
als ob er hete keinen muot
zuo der wîplichen waete,
sus tete der knappe staete,
wan er trat allez hinder sich,
dô sîn muoter wunneclich
bôt diu kleider im engegen,
doch liez er si ze jungest legen
im an sînen werden lîp
unde wart geschepfet als ein wîp
vil kûmelîche unde über lânc.
ez solde im über sînen danc
geschehen, doch was ez im liep.
er liez als einen minnediep
sich in vrouwen bilde steln
unde in ir waete sich verheln,
diu rîlich von gezierde schein.
der aller besten purper ein,
der ie ze kriechen wart geweben,
wart im an sînen lîp gegeben
unde was im der sô wol gesniten
nâch einer stolzen megde siten,
daz vrouwen kleit nie baz gestuont.
er tete als alle die noch tuont,
die nâch liebe sint versent,
unde wart der waete dô gewent,
der ê sîn herze was gehaz.
des vrîen willen er vergaz,
des er von kindes beine pflac.
sîn hôchgemüete daz gelac
an herzen unde an sinne,
des wart er von der minne
mit kreften übervohten.
sîn hâr daz wart gevlohten
unde ein borte drûf geleit,
gezieret wol nâch rîcheit
mit gimmen unde mit golde.
swaz man gezierde solde
nâch wunsche legen an ein wîp,
daz wart geleit an sînen lîp
unde stuont im daz sô rehte wol,
daz man deheine maget sol
gezieren lîhte niemer mê,
der alsô wunneclichen stê
gezierde unde einer vrouwen kleit.
nâch vrouwelicher wîpheit
geschepfet wart sîn bilde.
wan daz ein teil ze wilde
was dennoch diu gebaerde sîn,
sô truoc er einer megde schîn
an allen dingen anders.
er hielt des salamanders
ordenunge tougen.
sîn herze sunder lougen
in heizer minne viure bran.
nû daz er wîbes kleider an
geleite dâ ze rehte
unde er von eime knehte
nâch hôher unde nâch rîcher art
gebildet z'einer' megde wart,
dô nam sîn werdiu muoter in
unde vuorte in zuo dem tempel hin,
dar în mit vröuden schalle
des küneges tohter alle
des selben mâles giengen
unde werdeclîche enpfiengen
Achillen unde die muoter sîn.
Têtis diu werde künegîn
begunde in lêren under wegen.
si bat in wîbes zühte pflegen
unde einer vrouwen site hân.
 <sun lieber unde wol getân,>
sprach si wider in zehant,
 <sît daz du vröuwelich gewant
wilt tragen unde wîbes wât,
sô merke rehte mînen rât
unde habe ouch einer vrouwen site!
waz hülfe, daz dir wonte mite
wîplicher schîn rein unde klâr,
sô du niht haetest den gebâr,
den ein vrouwe solde hân?
du solt gezogenlichen gân
elliu mâl unde alle zît.
louf niht ze balde, noch enschrît
unde habe die rehten mâze!
ze hove unde ûf der strâze
pflic senfteclicher genge!
dîn schrit sol werden enge
unde setze lîse dînen vuoz!
dâ bî sô teile dînen gruoz
den armen unde den rîchen,
sô maht du dich gelîchen
wol reinen wîben dînen tac.
dîn houbet zühteclichen trac!
daz stêt wol reinen vrouwen.
swâ dich die liute schouwen,
dâ soltû gerne schicken,
daz du vor wilden blicken
behüetest wol dîn ougen.
sich vür dich allez tougen
unde habe dîn houbet stille!
getriwer sun achille,
kein übel du gelimpfe!
unhovelicher schimpfe
niht lache, noch ensmiere!
mit reiner tugende ziere
dîn herze unde dînen werden namen!
du solt dich boeser worte schamen,
swâ man si vor dir sprechen wil.
gerede ouch selbe niht ze vil!
daz êret hôchgeborniu wîp.
vrâg ieman ihtes dînen lîp,
des gip antwürte im über lânc!
laz einen wîsen vürgedanc
behüeten al die sprüche dîn!
du solt der zühte vlîzic sîn
mit sinne unde mit gedanke.
an ezzen unde an tranke
la kiusche dich beschouwen!
bî rîter unde bî vrouwen
sitz âne missewende!
dîn ûz erwelten hende
gezogenliche vür dich twinc!
ûf alliu tugentlîchiu dinc
soltû kêren dînen vlîz,
durch daz du sunder itewîz
belîbest hie ze lânde
mit lîbe unde mit gewande
gebâre als ein wol zühtic maget!
swaz wîsen liuten wol behaget,
des enlâ dich niht bevilen.
wart alle zît ûf die gespilen,
wie si gebâren unde leben.
ir zuht diu sol dir bilde geben
ûf alle vröuwelîche site.
volg unde wone ir râte mite
unde lebe nâch ir lêre!
die stimme dîn verkêre
unde lâ si werden kleine!
als ein juncfrouwe reine
al dîniu wort lâncseime ziuch!
von ungefüegen mannen vliuch,
sô daz si dich niht rüeren:
wan si vil lîhte erfüeren,
daz du waerest in gelîch.
alsô muost du den künec rîch
unde sîne tohter vil gemeit
betriegen hie mit kündikeit,
durch daz si den gelouben hân,
du sîst ein maget wol getân
unde si dich lâzen under in.
du maht die zît mit vröuden hin
verjagen unde vertrîben.
swie du kanst hie belîben,
dir wirt ein wunneclichez leben
von stolzen megden hie gegeben .>
Diu lêre achillen dûhte guot.
er leite dar ûf sînen muot,
daz er behielte ir wîsen rât.
doch wizzent, daz er wîbes wât
vil unsanfte mohte doln.
im was als einem wilden voln,
der gêt in sîner vrîheit.
daz dem ein zoum wirt an geleit
unde ein satel ûfe sich,
daz dunket in sô kumberlich,
daz er beswaeret drumbe wirt,
wan er der sprünge sîn enbirt
ungerne bî den stunden.
vil kûme er wirt gebunden,
wan er sîn ê was ungewon.
sus tete achille diz gedon,
daz er dâ wider sîner art
betwungen von der minne wart,
daz er wîbes bilde truoc.
er wart beswaeret drumbe gnuoc
unde muoste iedoch ez lîden.
daz er dâ solde mîden
die vrevelîche tücke sîn
unde tragen einer megde schîn,
daz gienc im an sîn herze.
iedoch twanc in der smerze,
den er von der minne leit,
daz er den site dâ vermeit,
des er dâ vor gepflegen hete.
ouch lêrte in sîner muoter bete,
daz er behielt dô sîne zuht.
er was ir werden lîbes vruht,
dâ von tete er, daz si gebôt.
zer megde was im alsô nôt
unde zuo der klâren künegîn,
haet er die lieben muoter sîn
niht an ir gêret bî der zît,
si waere ân allen widerstrît
von im gezücket unde genomen.
sîn kraft diu was sô vollekomen,
daz er âne ir aller danc
die vrouwen lûter unde blânc
wol gefüeret haete dan.
dô sach er sîne muoter an
unde wolte die niht swachen,
noch mit unzühte machen
ir hôhen êre kleine,
reht als ein maget reine,
sus tete er unde gebârte.
gelimpfes er dâ vârte,
der wîbes êren tohte.
doch kunde er, noch enmohte
gebâren dâ sô rehte niht.
sîn ouge lieze diu gesiht
dick ûzer wege swingen.
nâch wildenclichen dingen
wolt er ze balde schrîten,
sô hiez in têtis bîten
unde sprach im aber tougen zuo:
 <niht alsô wildeclîche tuo!
var unde wirp gefuoge!
niht ûz dem wege luoge
unde lâ dîn umbekapfen!
mit lîsen vuozstapfen
ganc vür dich tougen unde slîch!
diu kleider edel unde rîch
trag vorne mit der hende enbor,
daz si niht hangen in daz hor .>
Mit disen worten unde alsô
wârens'' in daz tempel dô
zuo der hôchgezît getreten,
dâ pallas inne mit gebeten
wart gerüemet harte vil.
ir wart dâ manic seiten spil
ze prîse erclenket lûte.
mit bluomen unde mit krûte
beströuwet was der esterich.
vil manic kerze wunneclich
bran ir ze lobe enwiderstrît.
nû man begienc die hôchgezît
unde daz vest ein ende nam,
Têtis diu vrouwe lobesam
dô vür den werden künec gienc,
der si gar minneclîche enpfienc
unde ir zuht unde êre bôt.
ûz wîsem munde rôsenrôt
sprach diu vil schoene wider in:
 <ûf gnâde ich, hêrre, komen bin
dâ her in iwer eigen lânt.
mich hât ein kumber ûz gesant,
den büezet iwer tugent wol.
helf unde rât ich suochen sol;
diu beidiu lâzent mir werden schîn.
seht, hêrre, disiu tohter mîn,
diu gar ein vrechiu maget ist,
hân ich iu brâht ze dirre vrist,
durch daz si kome in iwer pflege
unde ir si lêren alle wege
bescheidenheit unde êre.
vil tiure unde ouch vil sêre
wil ich iu muoten, hêrre, des.
ir bruoder ist achilles,
der vrevel ist unde ellentrîch.
nû schouwent, wie gar im gelîch
diu sûberlîche maget sî.
swer nû in beiden wonte bî,
der spurte an ir gelâze,
daz wol in einer mâze
waere ir zweiger bilde.
ir beider muot ist wilde,
daz schînet wol an ir getât.
diu swester bî dem bruoder hât
gelernet vrevelichen varn,
dâ vor sô wil ich si bewarn
unde behüeten gerne.
daz si die vuoge lerne,
diu juncfrouwen schône stê,
durch daz bin ich her über sê
mit ir gestrîchen, hêrre wert.
diu tumbe muotet unde gert,
daz si mannes site habe
unde mit ir bruoder als ein knabe
gienc birsen in die welde.
si wolte ûf einem velde
nâch eime tiere gerne jagen
unde bogen unde pfîle tragen,
dann under wîben sitzen.
mit kreften unde mit witzen
hât si gestellet sich dar zuo,
daz si gelîch den vrouwen tuo,
die sint genant amazones.
sam sich die vlîzent alle des,
daz si gewâpent rîten
unde vehten unde strîten,
sus tete ouch gerne disiu maget:
des hân ich si dâ her gejaget
unde kûme des betwungen,
daz si bî disen jungen
megden hie belîben muoz,
biz ir mit zühten werde buoz
ir sites unde ir wildekeit.
wirt si ze schuole hie geleit,
sô lernet si vil manic tugent,
dâ mite ir leben unde ir jugent
geblüemet wirt nâch êren.
ich wil si heizen lêren
wol naejen unde spinnen
unde alles des beginnen,
daz hübescheit ist unde gefuoc.
ich hân dâ mite kumbers gnuoc,
daz ir bruoder vehten wil:
dâ von si vröuwelîchiu spil
unde wîbes werc muoz trîben.
ist, daz ir si belîben
hie lâzent, werder künec hêr,
si wirt erhoehet iemer mê
an saelden unde an werdekeit.
sît daz man sprîchet unde seit,
daz ir sint aller tugent rîch
unde iu kein vürste sî gelîch
an êren unde an hovesiten,
sô wil ich muoten unde biten,
daz ir die lieben tohter mîn
hie lâzent belîben unde sîn
bî dirre stolzen megde schar,
unz si vergezze ir site gar
unde ir gebaerde wildeclich.
ob ir des êrent hiute mich
unde ir si lâzent belîben hie,
sô wizzent, hêrre, daz mir nie
geschach sô liebe, noch sô wol.
die wîle daz ich leben sol,
verschulde ich gerne die getât,
daz iwer tugentlicher rât
die maget vor unzühten spar
unde iemer si dâ vor bewar,
daz si zuo dem mer iht gê,
sô von den kriechen über sê
die kiele stôzen hie ze stade.
ich vürhte sêre, daz mir schade
vil lîhte an ir geschaehe.
ob si diu schif gesaehe,
diu von dem lânde kêrent her,
si vüere enwec, des bin ich wer,
unde müeste ich haben si verlorn.
vil werder künec hôchgeborn,
dâ von beschirmet wol die maget!
si birset leider unde jaget
vil gerne z'allen' stunden;
des lâzent si werden vunden
in staeteclicher huote gar,
durch daz si zuo dem walde iht var
unde iu dar ûz entrinne.
daz si naej unde spinne,
des si getriben lützel hât,
daz ist mîn bete unde ouch mîn rât .>
Der künec lycomêdes
sich vröute in sînem muote des,
daz er der êren wart gewis,
daz im diu vrouwe têtis
ir tohter lâzen wolte.
in dûhte, daz er solde
dâ von getiuret iemer sîn,
daz ein sô werdiu künegîn
unde ein götinne von dem mer
geruochte ir kint in sîne wer
bevelhen unde antwürten.
ir ougen beide spürten
niht anders an achille,
wan daz sîn reiner wille
unde sîn gemüete gerte,
dâ von er dô gewerte
die muoter sîn ir süezen bete.
erfüllet er vil schiere hete
ir willen unde ir muotes gir
unde seite danc der êren ir,
daz s'in' dar zuo het ûz erkorn,
daz im ir tohter hôchgeborn
bevolhen würde in sîne pflege.
er sprach, er wolte ir alle wege
mit willen tuon daz beste.
der künec tugentveste
begunde vrâgen si zehant,
wie geheizen unde genant
ir schoeniu tohter waere,
dô sprach diu wunnebaere:
 <si heizet jocundille
unde ist ir lîp achille
sô gar gelîch an allen siten,
als ob si von im sî gesniten
unde êrst ab im gehouwen .>
sus nam der künec die vrouwen
unde ir sun, als ich ez las,
der worden z'einer' megde was,
unde vuorte si mit im dar hein.
mit ganzen triwen sunder mein
bôt er in beiden hôhe zuht.
sich huop dâ vröude mit genuht
unde hovelichez schallen
von den juncfrouwen allen,
die sîne tohter wâren.
man sach si vrô gebâren
unde üeben hôher wunne vil,
durch daz in aber ein gespil
was geschicket in ir schar.
si liefen algelîche dar
unde umbestuonden si zehant.
ir schoenen lîp unde ir gewant
durlobten si besunder
unde sâhen z'einem' wunder
die klâren jocundillen an,
diu dâ von eime jungen man
gebildet z'einer' megde was.
ûf si wart in dem palas
ein luogen unde ein warten.
die megde ir alle zarten
begunden unde muosten jehen,
daz von in würde nie gesehen
kein maget sô lûterbaere,
diu zuo den brüsten waere
sô wît unde alsô rehte breit,
sô diu juncfrouwe vil gemeit.
Si wart dâ wol geprîset
unde in ein lop gewîset,
daz hôhen êren wol gezam.
ouch schein ir lîp sô lustsam
unde alsô gar liutsaelic,
daz die juncfrouwen alle sich
von rehte ir lobes vlizzen.
vür wâr sult ir daz wizzen,
daz ir deheine schoener was.
Dêîdamîe, als ich ez las,
diu truoc ir aller wunne kranz,
doch was ir lîp kûm alsô glânz,
sô der juncherre achille,
der sich dâ jocundille
geheizen hete bî der zît.
umb in huop sich dâ michel strît,
welch vrouwe in haben solde.
ir iegelîchiu wolte,
daz er würde ir trûtgespil.
si tâten als dâ tûben vil
wont bî ein ander eteswâ,
kumt under si ein vremdiu dâ
geflogen unde gegangen,
si wirt vil schône enpfangen,
wan si loufent alle dar
unde umbestânt si mit ir schar
gemeine unde albesunder.
si lâzent gedoenes wunder
dâ schellen unde erliuten.
ir kôsen unde ir kiuten
wirt mit ir vil manicvalt.
ze jungest einiu mit gewalt
si vüeret ûz in allen,
der ist sô wol gevallen
beid ir gebaerde unde ir getât,
daz si mit ir ze neste gât
unde sich zuo ir gesellet.
sus wart ouch umbestellet
diu vremde jocundille gar
von dirre kiuschen megde schar,
die zuo ir alle giengen
unde si lieplîche enpfiengen
mit rede unde mit gebâre.
ze jungest nam diu klâre
Dêîdamîe bî der hant
die stolzen maget unbekant
unde vuorte si besunder.
si treip mit ir ein wunder
geriunes unde wart iesâ
mit worten ir sô heimlich dâ,
daz si gelobten beide
bî triwen unde mit eide,
daz si gespilen waeren
unde allen valsch verbaeren,
der lîp unde êre swachet.
ein sicherheit gemachet
wart under in mit staeter kraft
unde ein sô ganz geselleschaft,
daz nieman schiede ir zweiger dinc:
des vröute sich der jungelinc,
der einer megde bilde pflac.
sîn leben unde sîn wunne lac
gar an dêîdamîen,
dâ von er sich dâ vrîen
wolt ir geselleschefte niht.
sîn herze truoc die zuoversiht,
si gaebe sîme leide ein zil;
darumbe er dô wart ir gespil
unde ir geselle gerne.
si was im ein luzerne
des herzen unde der ougen.
daz hal er doch sô tougen,
daz nieman dâ wart innen,
daz er si wolte minnen.
Nû daz er sus gesellet wart
der megde junc von hôher art
unde der vil klâren künegîn,
dô nam têtis diu muoter sîn
urloup ze lycomêde.
gnâd unde danc die bêde
seit im daz hôchgeborne wîp.
ir wunneclichen sunes lîp,
der jocundille was genant,
bevalch si tiure sîner hant
unde sîner küneclichen wer.
si kêrte balde zuo dem mer
unde îlte dannen schiere.
den kreiz unde die rifiere,
dar inne ir sun beliben was,
slôz si ze herzen unde las
vür al die welt besunder.
rîlicher saelde ein wunder
unde êren maneger hande
wart von ir dem lânde
gewünschet bî der stunde.
mit herzen unde mit munde
die göte si vil tiure bat,
daz si der ûz erwelten stat,
der si bevolhen het ir kint,
gelückes vil ân underbint
zuo sîgen unde zuo vliezen
von ir gewalte liezen
unde iren sun dar inne
vor allem ungewinne
geruochten vristen unde sparn
unde vor den kielen dâ bewarn,
die dar von kriechen vüeren.
heim schiffen unde rüeren
begunde si geswinde
unde vuor mit ir gesinde
ze lânde bî den stunden.
mit senedes herzen wunden
was achilles dort beliben.
Dêîdamîe wart geschriben
mit ganzer staete in sînen muot.
er meinte si vür allez guot
unde was ir holt von grunde.
er wonte z'aller' stunde
der schoenen missewende vrî
gern unde willeclichen bî.
An ir lac sînes lîbes trôst.
in twanc dar ûf der minne rôst,
daz er ûz der vrouwen schar
nam deheiner megde war,
wan eht ir aleine.
mit herzeclicher meine
wart ir sîn lîp gevaere.
ir iegelîchiu waere
vil gerne worden sîn gespil
unde hete nâch im krieges vil,
dar ûf enahte er niht ein hâr.
er leite dar ûf sînen vâr
unde alles sînes herzen ger,
daz dêîdamîe unde er
besunder sament waeren
unde er die wunnebaeren
vünd alters eine dicke.
er leite ir sîne stricke
mit herzen unde mit ougen,
daz er si kunde tougen
ervaeren unde liute bar.
ouch nam diu minneclîche war
mit triwen sînes lîbes.
sît daz er eines wîbes
unde einer vrouwen bilde truoc,
sô was ir daz gemaeze gnuoc,
daz si geselleschaft im büte.
daz sîn gemüete in leide süte
nâch ir unde nâch ir minne,
daz was der küneginne
vil gar ein wildez maere.
si wânde, daz er waere
ein einvaltigiu tohter.
von dirre sache mohter
deste baz ir wonen bî,
wan si wart sîn ungerne vrî
den âbent unde den morgen vruo.
si trat im unde sleich im zuo
mit willeclichem muote;
daz selbe tete der guote
mit liuterlichen triwen ir.
sus truogen holdes herzen gir
z'ein' ander disiu beide.
doch was ein underscheide
ir zweiger minne dô gegeben.
ir liebe diu wart underweben
mit ungelîchem willen.
Dêîdamîe achillen
einvalteclîche meinte,
si truoc im unde erscheinte
der triwen unde der minne vil,
diu z'einer' vrouwen ir gespil
sol in geselleschefte hân.
seht, alsô was dô niht getân
diu minne, der achilles pflac.
swaz liebe in sînem muote lac,
diu schein geliutert als ein golt.
er was ir in der mâze holt
mit herzen unde mit lîbe,
als einem lieben wîbe
sol ein man von rehte sîn.
solch minne was der künegîn
gar seltsaen unde wilde.
si truoc sîn wîplich bilde,
daz si gesworen haete des,
daz der juncherre achilles
ein maget lûterbaere
unde ein juncfrouwe waere.
Dâ von si nie von im geflôch.
diu vrouwe von gebürte hôch
wonte im alle stunde bî.
si was vor ungemüete vrî
unde er senender sorgen rîch:
ir leben daz was ungelîch
unde ir wille unde ir gedanc.
sîn senedez ouge sich erswanc
an der vil klâren dicke.
unde swenne er sîne blicke
verliez an si besunder,
sô wart im ie dar under
sîn varwe missehandelt.
sus unde sô verwandelt
wart sîn wunneclicher schîn.
daz viur im in dem herzen sîn
tac unde nacht wiel unde sôt.
daz kunde sîn antlitze rôt
wol machen unde verwen
unde aber denne gerwen
in bleichen unde in trüeben glast.
ez was der sorgen überlast,
daz er ir niht getorste klagen,
daz er sô grimme swaere tragen
muoste durch si z'aller' stunt.
möht ir sîn ungemüete kunt
von sînem munde worden sîn,
daz hete im sînes herzen pîn
geringet harte sêre.
nû was der vrouwen êre
sô grôz unde des juncherren zuht,
daz er niht sîne jâmersuht
ir künden wolte, noch ensparn.
er lie sîn ougen dicke varn
hin an die maget wol gestalt
unde wart dar under nie sô balt,
daz er nâch sînes herzen gir
sîn leit getörste klagen ir.
Er het ê die getürstekeit,
daz er mit grimmen löuwen streit,
unde was nû worden von der scham
sô blûc unde alsô vorhtesam,
daz er niht einer megde guot
getorste künden sînen muot
unde sînes herzen ungemach.
an einem tage ez sô geschach,
daz er nâch ir begunde senen
unde aber sich ûf jâmer wenen
durch die juncfrouwen reine.
ze herzen unde ze beine
ir minne im alze nâhe gienc.
daz houbet er dâ nider hienc
unde saz beswaeret bî der vrist.
reht als ein man, der trûric ist,
alsô kund er gebâren.
sîn ougen trüebe wâren
unde sîn antlitze erblichen.
nû kam vür in geslichen
Dêîdamîe tougen
unde sach im under ougen
lieplîche bî der stunde.
mit rôsenrôtem munde
sprach diu vil klâre wider in:
gespil, waz meinet, daz dîn sin
bekümbert ist sô rehte gar?
ein trüebe antlitze missevar
daz biutest du mir unde gîst.
ich waene, du beswaeret sîst
durch dîne muoter ûz erwelt.
nâch ir dîn herze sich verquelt
unde ist nû vröuden worden vrî.
daz du niht solt ir wonen bî,
daz ist dîn groestiu swaere.
ob si dir nâher waere
den âbent unde den morgen,
sô enhaetest du niht sorgen
unde waere dîn gemüete vrô.
der rede gap antwürte dô
mit sorgen ir der jungelinc.
er sprach: du merkest mîniu dinc
reht unde schône, trût gespil.
ich hân darumbe leides vil,
daz ich der muoter sol enbern,
diu mich hie vröuden solde wern
unde inneclicher triwe.
mîn jâmer unde mîn riwe
sint bitter unde swaere,
wan ich ir gerne waere
nâh unde herzeclichen bî.
sol ich ir lânge wesen vrî
unde iren trôst vermîden,
weizgot, sô muoz ich lîden
den grimmen angestbaeren tôt.
kein blî sô vaste nie gesôt
ûf einer heizen glüete,
sô starke mîn gemüete
nâch ir siudet alle stunt.
an vröuden wirt mîn herze wunt,
swenn ich ir hie niht schouwe:
wan ez enwart nie vrouwe
sô saelic, sô mîn muoter.
ir lîp rein unde guoter
ist edel unde wunnevar.
swie si mich seneder nôt gebar,
dar în ich von ir schulde kam,
doch kan ich ir niht werden gram
unde muoz ir holt von grunde sîn.
si liebiu süeziu troesterîn,
an der ich wandel nie gesach,
erkande si mîn ungemach
unde al mîn jâmer, daz ich dol,
sô triwe ich ir gnâden wol,
daz si mîn ungemüete
mit reiner tugent güete
geruochte stillen al zehant.
mir würde trôst von ir bekant,
solt ich ir nâch dem willen mîn
heimlicher unde naeher sîn.
Die rede treip achilles.
er jach der minneclichen des
vür ein gewislich maere,
daz sîn gemüete waere
nâch sîner muoter ungemeit.
ouch het er wâr dar an geseit,
daz er betrüebet was nâch ir.
an ir lac sînes herzen gir
unde sîn bestiu zuoversiht.
iedoch meint er die muoter niht,
diu sînen werden lîp getruoc:
er meinte die juncfrouwen kluoc,
diu mit ir lîbe wunnevar
ein niwez leben im gebar
unde im sîn altez bilde
gemachet hete wilde,
als ez der minne kraft gebôt.
si was ein muoter sîner nôt
unde der vigûren wîplich,
in die verwandelt hete sich
sîn vrecher lîp vil unverzagt.
haet er die keiserlichen magt
niht beschouwet, noch besehen,
sô künde niemer sîn geschehen
an im daz wunderlîche dinc,
daz sich der starke jungelinc
gecleidet haete in wîbes wât.
ez was ir schult unde ir getât,
daz er sich wîplich schouwen liez:
dâ von si wol ein muoter hiez
des bildes unde des lebetagen,
den er durch si begunde tragen
unde an sich nam in blüender jugent.
in hete ir klârheit unde ir tugent
gestalt nâch einem wîbe,
des sprach er von ir lîbe,
daz er nâch sîner muoter lite
swaer unde riwelîche site.
Alsô truoc er die reinen,
daz er si wolte meinen
sus z'einer' muoter wolgetân.
wie mohte des getriwet hân
diu kiusche wandels vrîe?
nû daz dêîdamîe
den knaben sus beswaeret vant,
der jocundille was genant
unde achilles hiez dô vor,
dô wolte in ûz der sorgen spor
diu minneclîche vüeren hin.
diu reine süeze diu nam in
mit blânker hende wol getân.
wol ûf, sprach si, wir müezen gân
ze velde mit ein ander.
dâ singet der galânder
unde diu liebe nachtegal.
waz ob ir wunneclicher schal
dîn ungemüete swachet.
sô durch dîn ouge lachet
vil manic bluome in dînen muot
unde des vil liehten meigen bluot
gelpf in dîn herze glîzet,
sô swindet unde slîzet
dîn ungemüete garwe
von maneger hande varwe,
die man dâ schouwet ûf dem plân.
wer solde alsus beswaerde hân
durch sîner muoter willen!
dich schoenen jocundillen
sol man niht vinden ungemeit.
mit disen worten überstreit
diu klâre den getriwen,
daz er sich dâ von riwen
begunde scheiden bî der zît.
ûf einen plân grüen unde wît
si giengen z'einer' ouwe,
diu mit des meien touwe
vil sanfte was erfiuhtet
unde wunneclich erliuhtet
stuont mit bluomen unde mit grase.
ir ougen bar der grüene wase
süez unde senfte weide
mit aller hande kleide,
daz herze vröuwet unde sin.
si giengen zuo den boumen hin
unde brâchen wol geblüemtiu rîs,
mit den wart in dô manic wîs
vil sanfte unde inneclichen wol.
daz rîs blüet unde loubes vol,
daz achilles danne truoc,
daz huop er ûf lîs unde sluoc
ez ûf dêîdamîen.
die kiuschen wandels vrîen
traf er dâ mit dem aste,
iedoch ruort er niht vaste
noch ze sêre si dâ mite.
er sluoc si nâch der liute site,
die vol trûtschefte steckent
unde sich mit liebe zeckent,
nâch dem si tougenlichen quelnt.
sô si vor schame ir leit verhelnt
unde ez mit rede niht enklagent,
sô zeigent si doch unde tragent
daz werc unde die gebaerde,
dâ bî man die beswaerde
der minne kiesen müeze:
darumbe ouch dirre süeze
unde dirre werde jungelinc
tete vil ofte manic dinc,
dâ bî diu reine guote
wol mohte in irem muote
gemerket hân die trûtschaft,
mit der sîn herze was behaft
verborgenlichen alle stunt.
wie solt ir aber werden kunt
diu tougenlîche minne sîn,
sît daz diu werde künegîn
des wânde, daz er waere
ein maget wunnebaere.
Der schoenen wâren sîniu dinc
ein tougenlicher haelinc
unde ein verborgenlich geschiht:
dâ von enwiste si des niht,
daz er nâch ir minne ranc.
ob ir mit worten sîn gedanc
waere entslozzen unde geseit,
im haete lîhte sîniu leit
geringet diu getriwe maget.
nû was an schame alsô verzaget
daz herze unde daz gemüete sîn,
daz er mit rede sînen pîn
niht getorste künden ir.
er wolte ir sînes herzen gir
entsliezen mit gebâre,
dâ von sluoc si der klâre
des mâles mit dem rîse
unde traf si doch sô lîse,
daz ir der slac tete sanfte wê.
dâ nider ûf den grüenen klê
warf si der knappe spaehe.
als ez durch schimpf geschaehe,
sus leite er ûf ir brüstelîn
die linden blânken hende sîn
unde wart denn iemer alsô rôt
unde alsô bleich von sender nôt,
daz ez der minne wol geviel.
sîn herze in ungemüete wiel
unde in grimmer noete starc,
daz er mit rede alsô verbarc,
daz si niht mohte wizzen,
daz er sô gar verflizzen
was ûf ir minne tougen.
er tete ir mit den ougen
unde mit der wîzen hende sîn
als inneclîche tücke schîn,
daz si wol mohte hân gesehen,
daz im unsanfte was geschehen
von ir unde von ir lîbe.
dô was eht einem wîbe
sîn klârez bilde sô gelîch,
daz diu juncfrouwe tugentrîch
getriwen mohte niht, daz er
ûf si trüeg eines mannes ger.
Swaz schimpfes er mit ir begienc,
den nam diu saelic unde enpfienc
vür guot von im spât unde vruo,
noch het arcwânes niht dar zuo,
daz er mit ir was gemelich.
dô si gefröuten sament sich
ûf der plânîe lânge
unde von der vogele sange
ein hôchgemüete enpfiengen,
dô kêrtens'' unde giengen
mit ein ander wider hein
unde kâmen des beid über ein,
daz er si lêrte künste vil.
er sprach, mîn liebe trûtgespil,
ich wil dich underwîsen des,
daz mich dâ lêrte achilles,
dô wir ein ander wâren bî.
waz lîren unde harpfen sî,
daz solt du künnen, werdiu vruht.
ich lêre dich sîn die genuht,
wan ich kan ir beider vil.
hie mite er si dô seiten spil
begunde lêren al zehant.
dô sich ir lîp des underwant,
dô gienc ez wol ze handen ir.
si wart mit reines herzen gir
wol harpfend, als er wolte.
swenn er si lêren solde
die seiten mit den henden
berüeren unde wenden,
sô leite er dar ûf sînen vlîz,
daz im ir kleinen vinger wîz
ze râme kaemen eteswie
unde er gedrücken möhte die
nâch sînes herzen luste.
güetlichen er si kuste
ze miete unde z'einem' lône,
sô si geharpfet schône
unde lobelichen haete.
als er ez drumbe taete,
daz si gelernet hete wol,
sus wart ir munt heiz als ein kol
von im geküsset denne.
ouch kuste er eteswenne
ir hende lûter unde weich.
er lêrte singen einen leich
die klâren küneginne.
dâ wart achilles inne
gerüemet bî der stunde.
er selbe von ir munde
mit sange wart geprîset.
er hete si bewîset
vil schiere maneger vuoge.
tenz unde noten gnuoge
begunde er si dô lêren.
ouch wart er von der hêren
dar ûf gereizet unde gemant,
daz wîplich werc von sîner hant
dâ wart getriben unde getân.
si sprach: sît ich gelernet hân
wol harpfen unde lîren,
sô ensolt ouch du niht vîren
noch müezic sitzen, trûtgespil.
vil gerne sol ich unde wil
dich lêren des beginnen,
daz du wol künnest spinnen
unde naejen hovelîche.
sus nam diu tugentrîche
ir sîden unde ir tuoch herfür.
den jungelinc von hôher kür,
den lêrte si dâ naejen
unde ûzer vlahse draejen
vil manegen vaden vil geslaht.
ein kunkel diu wart im gemaht,
ab der span er dâ kleinez garn.
er muoste nâch der mâze varn,
daz niht der vaden würde grôz,
unde als in denne des verdrôz,
sô warf er zuo der wende
unwirslîch ûz der hende
beidiu kunkel unde gespunst.
wan in began wîplicher kunst
zehant verdriezen unde beviln.
wol ûf, sprach er, wir müezen spiln
iht anders, tugentrîchiu maget.
diz werc mir sêre missehaget,
ichn mac niht lânger spinnen.
wir sulen hie gewinnen
ein ander an vil manegen biuz:
her ûf ein bret drî würfel schiuz!
dâ pflegen kurzewîle mite
nâch zweiger jungen megde site
unde lâzen spinnen altiu wîp!
wer solde quelen sînen lîp
mit sus getâner arebeit?
sus wurden würfel dar geleit
unde ein bret schoen unde sleht,
ûf dem der wunneclîche kneht
dâ spilte mit der künegîn
eintweder umbe vingerlîn
od umbe senfte biuze.
mit worten ich entsliuze
ir leben unde ir wunnespil.
schimpflicher kurzewîle vil
triben si spât unde vruo.
er sprach ir eteswenne zuo
lieplîche sunder lougen:
lâ sehen, ob dîn ougen
sint lûter oder mîniu.
mich dunket, daz dir dîniu
sint vil wunneclicher var.
hie mite blicte er denne dar
in ir ougen unde kôs
daz wilde wunder endelôs,
daz von lebender minne
versigelt was dar inne
unde im sîn herze mahte wunt.
ouch maz er dicke sînen munt
z'ir' munde roeselehte,
ob er im stüende rehte
unde alsô minneclîche als ir.
swenne er dâ nâch sîner gir
in ir ougen sich ersach,
sô wizzent, daz im wol geschach
unde daz im wart sô sanfte nie.
vil manegen siufzen er dô lie,
der ûz des herzen grunde sleich.
er wart dô von geluste bleich
unde aber denne rôsenvar:
sô sach diu saelig iemer dar
unde dâchte denne tougen:
waz meinet, daz mîn ougen
sô dicke schouwet mîn gespil?
si luoget an mich harte vil
unde ist mir alze gerne bî.
mich wundert, waz der maere sî,
daz si mich alsô gerne siht.
unde waere si ein maget niht,
ich möhte denken, daz ir lîp
mich wolte meinen, als ein wîp
gemeinet wirt von einem man,
der si von grunde meinen kan
unde si von herzen triutet.
si gît mir unde biutet
oug über ouge z'aller' stunt,
als ob ir sî daz herze wunt
von seneclicher swaere.
sus kan diu wunnebaere
vil manegen siufzen lâzen
unde wil sich des niht mâzen,
daz man dâ küssen heizet.
si locket unde reizet
mich vil ofte zuo dem zil,
daz ich nâch herzeliebe quil.
Seht, alsô was diu guote
in herzen unde in muote
verdâht in maneger stunde,
durch daz der senewunde
juncherre si sô gerne sach.
er leit durch si grôz ungemach,
als ez der minne kraft gebôt.
ouch tete ez im entriwen nôt,
daz an ir dô sîn leben lac,
sît daz er kurzewîle pflac
mit ir, swie dicke er wolte.
swaz liebe heizen solde,
daz treip er mit der reinen,
wan eht des alters einen
daz niht diu schoene wart sîn wîp.
er umbevienc ir kiuschen lîp,
unde kuste ir ougen unde munt:
dâ von sîn herze wart enzunt
nâch ir liebe deste mê.
im tete wol tûsentstunt sô wê,
daz im diu schoene wonte mite,
denn ob diu reine wol gesite
von im gewesen waere.
iedoch was im diu swaere
vil süeze, diu sîn herze truoc.
in dûhte senftebaere gnuoc,
swaz er an sich beswaerde las.
ie naeher im diu guote was,
ie vaster im sîn herze bran.
des werkes er dâ niht began,
daz an der süezen minne lac.
er wielt des schimpfes unde pflac,
der liep ze liebe reizet
unde sêre triuten heizet:
dâ von was im, geloubent mirs,
nâch der vil klâren deste wirs
unde deste noeter alle zît.
ein strô, daz bî dem viure lît,
daz wirt enzündet sanfter an,
denn ob ez verre dort hin dan
von im gelegen waere:
sus wirt ein senendaere
von seneclicher marter
enbrennet deste harter,
daz im sîn liep wont nâhe bî
unde er doch sîner minne vrî
dar under muoz belîben.
swaz er mit im getrîben
mac von schimpflicher sache,
daz wirt im z'ungemache'
verkêret alle stunde:
ein marterlîchiu wunde
wirt im sîn gemellich gebâr,
wenn er daz spil süez unde klâr
vermîdet, des sîn herze gert.
ich meine, daz er niht gewert
der wâren süezen minne wirt,
diu vollekomene vröude birt
dem herzen unde der andâht.
swâ niht diu liebe vollebrâht
mac werden mit getaete,
dâ wirt diu vröude unstaete,
der man dâ mit gebaerde pfligt:
wan si den schimpf dâ wider wigt
mit ernestlicher siure.
doch ist alsô gehiure
lieplich gebaerde ân alle tât,
daz man den kumber gerne hât,
den si dâ gît spât unde vruo,
swie rehte wê si dicke tuo,
sô dunket si doch süeze gar:
des wart achilles wol gewar
bî sîner vrouwen ûz erkorn.
er wolte ungerne hân verlorn
swaer unde kumberlichen pîn,
durch daz er die gebaerde sîn
het ouch vermiten gegen ir.
sîn wille unde sînes herzen gir
gereinet wurden von der nôt,
daz sîn gemüete in leide sôt
unde in jâmer alle tage.
daz er durch si truoc senede klage,
dâ von was ir sîn herze holt.
als in der gluot ein edel golt
wirt von hitze lûtervar,
sus wart sîn edel herze gar
von seneclicher swaere
an triwen lûterbaere
unde âne mein erkennet.
sîn valsch wart ûz gebrennet
in heizer minne viure.
diu bitterliche siure,
diu sîn lîp truoc unde hete,
diu was im süezer denne mete
unde dûhte in alsô milteclich,
daz er vil kûme haete sich
geloubet der gebaerde,
von der im grôz beswaerde
unde ein vil jâmerhaftez leben
sîme herzen wart gegeben.
Swie vaste er kumberhaft beleip
durch manegen schimpf, den er dâ treip
mit sîner vrouwen wol gesite:
doch was im alsô wol dermite,
daz er niht drâne wolte sîn.
in dûhte sînes herzen pîn
ein wunneclîchiu sache.
hin z'einem' klâren bache
si zwei vil ofte giengen,
dar în si beide hiengen
ir vüeze, des geloubent mir.
 <lâ sehen,> sprach er danne z'ir',
 <ob dîniu bein iht liuhtent wîz .>
sus leite er dar ûf sînen vlîz,
daz er gesaehe ir hiute schîn.
er huop ûf mit der hende sîn
der wunneclichen daz gewant
unde greif ouch dar nâch mit der hant,
swar in geluste bî der stunt.
nû seht, ob er niht möhte wunt
von dem gebâre werden.
unde solde ein man ûf erden
von keime dinge siechen,
sô möhte ouch wol dem kriechen
von dirre sache wê geschehen.
si liez in handeln unde sehen
ir linden unde ir blânken lîp
unde wart dar under niht sîn wîp,
noch sîn âmîe denne:
des wolte im eteswenne
zerspalten sîn daz herze
unde was iedoch sîn smerze
gemischet mit der süezikeit,
daz er die nôt vil sanfte leit,
die sîn gemüete danne enpfienc.
sîn lieht erlasch im unde zergienc
vor liebe in sînen ougen:
sô wol tete im daz tougen
sîn kumberlichez ungemach.
er lie vil siufzen unde sprach
der minneclichen denne zuo:
ichn weiz, waz ich darumbe tuo,
daz ich dir bin sô rehte holt.
vür wâr du mir gelouben solt,
waer ich ein man, des ich niht bin,
ich wolte lîp, herz unde sin
an dich mit staete kêren,
wan du mich kundest lêren
der vröuden unde der saelden hort.
dîn lîp, dîn werc unde dîniu wort
gezieret sint mit reiner tugent
sô wol, daz keiserlîchiu jugent
nie baz mit êren wart becleit.
der wunsch der ist an dich geleit
unde alles heiles übermez,
dâ von sô muoz mich riwen ez,
daz ich niht mannes bilde hân,
old aber du niht bist getân
als ein juncherre, trûtgespil,
durch daz wir hôher wunne vil
mit ein ander solden haben.
waer ich gebildet z'eime' knaben
old aber du, vil reiniu vruht,
daz würde uns ein vil grôz genuht
an vröuderîchen sachen.
hey, kunde ich daz gemachen
unde wol gebringen über ein,
daz unser einiu von uns zwein
würd ein liutsaelic jungelinc,
sô möhten wir der minne dinc
nâch wunsche wol getrîben.
an herzen unde an lîben
würd uns ein wunneclichez leben
von lieben dingen hie gegeben.
Alsô getâne tegedinc
der hovelîche jungelinc
gap der getriwen unde bôt:
des wart diu liebe schamerôt,
als ez gebôt ir kiuscher sin.
bliuclichen sprach si wider in:
du redest, daz mir grûset.
ein tumber sin gehûset
hât bî dir, gespile mîn.
möht aber des kein rât gesîn,
diz wunder müeste an uns ergân,
daz unser einiu solde hân
menlichez bilde ân allen haz,
sô gunde ich dir sîn verre baz,
denn ich ez selbe trüege.
mich dûhte an dir gefüege,
daz du soltest sîn ein man.
dir stüende ritters orden an
vil baz, denn ez mir taete.
swer dich in mannes waete
solde schouwen unde sehen,
der müeste ân allen zwîvel jehen,
du trüegest einen vrechen lîp
unde waerest niender als ein wîp
gestellet noch gebildet.
swie vaste dir entwildet
sî menlicher orden,
doch bist du sêre worden
eim ûz erwelten man gelîch.
alsam ein rîter ellentrîch
bist du gar wît zen brüsten.
dich möhte wol gelüsten,
daz du soltest als ein man
harnasch unde îsen vüeren an.
Mit selhen worten unde alsô
wart von in getriben dô
diu zît unde ouch diu stunde hin.
si beidiu pflâgen under in
geselleschefte ein wunder
unde hal iedoch dar under
daz leben sîn achilles,
sô daz er nie gedâhte des,
daz er truoc mannes orden.
ze jungest was dâ worden
sîn tougenheit schier offenlich.
nû hoerent, wie daz hüebe sich,
daz er ze melde kam iesâ.
sich huop ein spil des mâles dâ,
daz an dem vierden jâre
wart ie begangen zwâre
dem gote z'einen' êren,
der wîn begunde mêren
von êrst in allen kreizen.
Bâchus er was geheizen
unde schein sîn lop breit unde wît.
swer vaste luodert alle zît,
der lebte gar in sîme gebote.
der tac, dar inne er z'eime' gote
ûf erden was enpfangen,
der wart dâ wol begangen
mit ezzen unde mit tranke.
diz nam er dâ ze danke
unde z'einem' hôhen prîse.
man vleiz sich guoter spîse
unde süezer wîne zuo dem spil.
der wart dâ beider harte vil
verswendet unde verdoeset.
geblüemet unde geroeset
wart dâ krenze vil gesehen.
ich hoere sprechen unde jehen,
daz man die selben hôchgezît
ze walde ûf einem plâne wît
begienge unmâzen schône.
von wilder vogele dône
wart si dô wol besungen.
die klâren unde die jungen
megde wunneclichgevar
die kâmen ûz dem hove dar
ze dirre hôchgezîte grôz:
des wol der jungelinc genôz,
der einer vrouwen bilde truoc.
dâ wart sêr unde vaste gnuoc
geboten unde gebannen,
daz sich dô von den mannen
diu wîp dâ sunder schieden.
ein brâten unde ein sieden
huop sich in dem gevilde.
von zame unde ouch von wilde
wart dâ gekochet wunder.
die vrouwen sich besunder
gezogen heten bî der zît
ûf einen plân grüen unde wît,
der was becleidet wol mit grase.
der selbe wunneclîche wase
rîlîche stuont gezieret dâ.
wîz, brûn, gel, rôt, grüen unde blâ
was er von gelpfer blüete,
diu von des meigen güete
was in daz gras gemischet.
erfiuhtet unde erfrischet
stuont er mit süezem touwe.
in der geblüemten ouwe
vlôz vil manic brunne kalt
unde gienc darumbe ein hôher walt,
der an diu wolken reichte
unde sich ze berge leichte
mit esten unde mit rîse.
sô rehte lûte wîse
diu vögellîn dâ sungen,
daz in die lüfte klungen
ir stimme unde ir gedoene.
vil gar unmâzen schoene
was diu waltriviere,
dar în diu vrouwen schiere
z'ir' spil begunden gâhen.
kein lebender man genâhen
den wîben dâ getorste.
si muosten in dem vorste
besunder sîn gescheiden.
der orden wart in beiden
mit kreften ûf gesetzet hie,
sô man daz selbe spil begie.
Nû dâ die vrouwen alle
zuo dirre vröuden schalle
dar in den walt bekâmen,
dô sach man si dâ râmen
vil maneger hande wunne zils.
diu priesterîn des selben spils,
diu der hôchgezîte wielt,
diu vuorte sunder unde schielt
die vrouwen alle nâch ir ger.
si sprach: ist ieman komen her,
der eines mannes zeichen trage,
der strîche vürder ûz dem hage
unde île von uns vrouwen,
wan er sol uns niht schouwen,
sô wir hie trîben unser spil.
von schulden muoz ich unde wil
mîn gebot unde mînen ban
hie künden über alle man,
die sich under uns versteln
unde sich in wîbes bilde heln
verborgenlichen wellen.
ich wünsche, daz si vellen
müez ein unsaelic râche.
des wînes got, her bâche,
des tac wir hiute hie begân,
der wil des z'eime' rehte hân,
daz under uns kein man bestê,
die wîle man sîn vest begê
unde sîner hôchgezîte schimpf.
in dûhte ein michel ungelimpf,
daz man bî vrouwen waeren
unde niht ir lîp verbaeren,
sô man hie vestivierte.
der rede tougen smierte
Achilles der vil guote
unde dâchte in sînem muote:
swie vaste ez hie verboten sî,
daz man niht sî den vrouwen bî,
doch wil ich under in bestân
unde mit in kurzewîle hân
von aller hande wunne spil.
mîn leben ich hie wol verhil
unde mannes orden under in,
sît ich von in gesehen bin
vür eine maget wunneclich.
alsus gedâhte wider sich
der jungelinc vil wol gesite
unde was im sanfte gnuoc dâ mite,
daz er bî vrouwen reine
belîben mohte aleine,
dô von in verre dort hin dan
getriben wurden alle man.
Ez dûhte in ein gelücke hôch.
nû von den vrouwen dô geflôch
enwec ein iegelicher man,
dô wart daz spil gevangen an
mit vröuden unde mit schalle.
die werden vrouwen alle
begunden kurzewîle hân
unde ir hôchgezît begân,
als in ir priesterîn gebôt.
man briet in wunder unde sôt
von spîse maneger slahte.
in wart dâ manic trahte
vür gesetzet unde geleit.
ein tisch wart in zehant bereit,
dar über si dâ sâzen.
si trunken sêre unde âzen
unde wâren mit ein ander vrô.
man schancte in unde gap in dô
mete, môrat unde wîn.
swaz eht ein wirtschaft mac gesîn
von zame unde ouch von wilde,
des wart ein grôz unbilde
getragen vür die megde klâr.
si triben stille unde offenbâr
vröud unde wunneclichen spot,
dâ mite wart des wînes got
geprîset unde gerüemet.
ein schapelîn geblüemet
unde ein kranz geloubet
het ûf ir werdez houbet
geleit ein iegelîchiu maget.
dâ wart gesungen unde gesaget,
geharpfet unde gelîret.
daz spil wart dâ gevîret
mit tenzen unde mit reigen.
ouch wart in von dem meigen
gesant rîlîchiu stiure.
diu wise unde diu plâniure
mit boumen umbetüllet,
die wurden schône erfüllet
mit wilder vogele sange
unde von der stimme klânge,
diu von der vrouwen munde
gienc bî der selben stunde.
Sich huop dâ wunneclicher schal.
des küneges tohter über al
ir spil begunden gesten
mit wol geblüemten esten
schuzzens'' über sich enbor.
diu verre schôz in allen vor,
der wart mit lobe gedanket des.
unde iemer swenne achilles
ein rîs dâ brechen solde,
dâ mite er schiezen wolte
behendeclichen zuo dem zil,
sô roufte er ganzer boume vil
mit wurzeln ûz der erden,
mit den sô muoste werden
von im geschozzen danne.
er schuof, daz in dem tanne
gerüemet wart sîn junger lîp.
die vrouwen unde diu werden wîp
die lobten in besunder
unde sâhen in ze wunder
ie vaster unde ie vaster an.
swes iegelicher dô began
von maneger hande wunne spil
der treip er hundertstunt sô vil,
als alle, die dâ wâren.
des lobten si den klâren
unde tâten im grôz êre schîn.
diz möhte ein vrechiu maget sîn,
sprâchens'' algelîche.
ez wart in keime rîche
sô vrischiu tohter nie gesehen.
alsus begunde man im jehen
kreft unde rîcher tugent vil.
Dêîdamîe sîn gespil
sîn lop mit worten hôrte,
wan ez ir trûren stôrte
unde allez ungemüete neit.
si twanc ir reiniu tugenheit,
daz im ir herze günstic was.
swaz man von vröuden ie gelas,
des alles wart begangen vil
ze dirre hôchgezîte spil
unde ûf des tages veste.
dâ was dehein gebreste
an spîse unde an geraete.
ir aller besten waete,
der heten sich geflizzen
die megde wol verwizzen
unde diu wunneclichen wîp.
dâ was gezieret manic lîp
mit golde unde mit gesteine.
vil manic vrouwe reine
truoc dâ den besten purper an,
den elliu diu welt ie gewan,
unde hete sich dar în becleit.
si wâren vroelich unde gemeit
in maneger hande wîse.
dem gote z'eime' prîse.
der luoders unde wînes pflac,
wart gevîret dirre tac
mit wunneclichen sachen.
der walt der mohte erkrachen
von gemellichen dingen.
sich huop dâ michel ringen
unde ein brehten unde ein toben.
sus wolten si den hêrren loben,
der bâche was genennet.
zerfüeret unde zertrennet
wart von sîden manic nât
an der vil küneclîchen wât,
die beide megede unde wîp
geleget heten an ir lîp.
Ouch wart von blânker hende
vil schapel unde gebende
verrücket bî der stunde.
dâ wart von rôtem munde
gelâzen manic vroelich ruof.
von schimpfe man dâ wunder schuof
unde von wîplichem spotte.
in der juncfrouwen rotte
hete achilles guot gemach.
ir schimpf er willeclichen sach
unde vuor dâ ringend under in.
diu eine her, diu ander hin
wart von im geswenket.
er hete sich gelenket
unde geschepfet nâch ir site.
er wonte in gemellîche mite
unde bran iedoch dar under
der heizen minne zunder
in sînes herzen sinne.
diu glânze küneginne
Dêîdamîe tete im wê.
nâch ir sô bran er deste mê,
daz ir vil hôchgeborner lîp
ein bluome schein vür alliu wîp,
diu zuo dem veste wâren komen.
ûz sîme herzen wart genomen
vil manic tiefer siufze lânc,
des in diu minneclîche twanc,
diu sam ein glânziu veine
durliuhtic unde reine
verr ûz in allen lûhte.
doch wizzent, daz si dûhte
nie sô lûterbaere,
Achilles der enwaere
dennoch wol zwirent alsô klâr.
sîn schoener lîp unde sîn gebâr
der schein den vrouwen allen obe
an liehter klârheit unde an lobe.
Der wunsch der was ûf in geleit.
in dirre spilenden tobeheit,
der man durch kurzewîle pflac,
begunde im als ein rôsenhac
sîn antlitze blüejen
unde von der minne glüejen,
diu sîme herzen wonte bî.
die vrouwen, missewende vrî,
die jâhen albesunder,
ez laege an im ein wunder
von ûz erwelter saelikeit.
sîn schapel unde sîn vrouwencleit
stuont baz dô sîme lîbe,
denn iender keime wîbe
dâ stuont ir krenzel unde ir wât:
des wart sîn lîp unde sîn getât
vor in allen dâ gelobet.
nû dâ mit vröuden was getobet
den lângen tac biz ûf die nacht,
dâ wart ir schallen unde ir braht
gestillet von den klâren:
wan si dâ müede wâren,
daz si niht mohten lânger
sich vröuwen ûf dem anger
mit wunneclichen dingen.
ir tanzen unde ir springen
was vil schiere dô gelegen,
wan si begunden ruowe pflegen
unde slâfes alle enwette.
ir leger unde ir bette
wâren bluomen unde gras.
daz grüene loup ir decke was,
dar under si dâ lâgen.
mit sange ir lîbes pflâgen
diu lêrche unde der galânder.
ie zwô unde zwô z'ein' ander
heten slâfen sich geleit.
dar under ouch niht lânger beit
der hôchgeborne achille.
heimlichen unde stille
nam er dêîdamîen.
die kiuschen wandels vrîen
vuort er besunder in daz holz.
er sprach: gespil schoen unde stolz,
ich hân uns einen boum erwelt
unde z'eime' leger hie gezelt,
dâ suln wir slâfen under.
er hât von im ein wunder
von bletern unde von rîse,
dâ manege süeze wîse
diu vögellîn ûf singent
unde uns mit sange ringent
swaer unde trûren dise nacht.
ir schallen unde ir süezer braht
ist edel unde manicvalt.
ein brunne lûter unde kalt
ûz einem velse gât derbî,
der tuot uns aller sorgen vrî
mit sînem süezen gange.
von sînes vluzzes klânge
sîn wir entslâfen schiere.
in dirre waltriviere
kein wazzer ist sô reine,
ez klingelt ûz dem steine
ze wunsche in unser ôren.
wir taeten als die tôren,
ob wir uns leiten zuo der schar,
die slâfes unde ruowe bar
muoz al die nacht belîben.
niht anders wil si trîben
wan toben unde wüeten,
dâ vor suln wir uns hüeten,
ob ez dir wol gevallet.
swâ man ze vil geschallet,
dâ wirt diu ruowe kleine.
sus gienc diu maget reine
mit dem juncherren einen stîc,
der truoc si, dâ vil manic zwîc
ab eime grüenen boume gienc
unde si mit sîme lufte enpfienc
vil senfteclichen unde wol.
er stuont der bleter alsô vol,
daz im an loube niht gebrast.
dô hete ein iegelicher ast
sîn vogelîn besunder,
diu sungen dâ ze wunder
vil manic süeze wîse
ûf dem geblüemten rîse.
Dar under was diu ruowe guot.
in bâren löuber unde bluot
luft unde reineclichen smac.
der wase wol geblüemet lac
mit vîol unde mit rôsen.
ouch hôrte man dâ kôsen
diu wazzer unde rûnen.
den blânken unde den brûnen
bluomen schuof ez guot gemach,
wan in sîn wunneclicher bach
bar vil süeze senftekeit.
hie wart ein bette in zwein bereit
schier under disem boume hôch.
der jungelinc z'ein' ander zôch
bluomen, gras, loup unde krût,
dar ûf er unde sîn vrouwe trût
des nachtes wolten slâfen.
haet in der minne wâfen
dâ lânger iht versêret,
daz müest im sîn verkêret,
von allen werden liuten.
sît daz er si dâ triuten
nâch sînem willen möhte
heimlîche, als ez im töhte:
sô was ouch billich unde reht,
daz der vil hôchgeborne kneht
gaeb aller sîner sorge ein zil
unde der vil reinen minne spil
begunde an ir vollenden.
swer under sînen henden
het alsô waehe sache,
daz er von ungemache
sich scheidet, ob er hât geturst,
der lesche sînes herzen durst
an liebe zuo den zîten.
wan ob er lânger bîten
wil durch zegelichen sin,
ich vürhte, er neme den ungewin,
daz sîn wille niht geschehe.
ich râte, ob er die state sehe,
diu minneclicher sache tüge
unde im sîn leit geringen müge,
daz er sich niht ensûme.
entwîchet er dem rûme,
der im ze liebe wirt beschert,
sô wizzent, daz im widervert
diu state lîhte niemer mê,
daz sînes herzen muot ergê.
dar an gedahte achilles.
in dûhte in sînem muote des,
er hete rîcher state vil
dar zuo, daz er daz minnespil
vollânte bî den zîten,
dâ von der süeze bîten
wolte lânger niht als ê;
wan er in sorgen dô niht mê
verborgenlîche tûzete.
daz er sîn heil verlûzete,
des wolt er niht verhengen.
in dûhte, daz sich lengen
begunde daz gelücke sîn,
ob er die werden künegîn
von im gelâzen hete dô.
lîs unde tougenlîche alsô
gedâhte er wider sich zehant:
mich hât der strengen minne bant
nû lânge zît getwungen.
ich hân mit nôt gerungen
ze dicke unde alsô manegen tac,
des ich niht mê gelîden mac,
noch lânger wil verdulden.
von dirre megde schulden
bin ich an vröuden gar verhert.
unde ist mir nû diu zît beschert
unde diu state hie gegeben,
daz ich mîn jâmerhaftez leben
mit vröuden kan gestillen,
ich mac hie mînen willen
vollenden, bin eht ich sô balt,
daz ich die maget wol gestalt
getürsteclichen rüere
unde an ir vollefüere
mit liebe mînes herzen ger.
daz ich geloschet hân dâ her
in eines wîbes kleide
mir selben z'einem' leide,
daz ist vil sêre missetân.
owê, daz ich gevolget hân
der muoter mîn unde ir gebote.
ich bin der werden minne gote
gewesen widerspaenic,
nû wil ich undertaenic
im werden hie mit triwen.
mich sol daz iemer riwen,
daz ich durch mîne blûcheit
sô grimmen kumber ie geleit,
als ich dâ her geliten hân.
swer alsô vrechiu dinc getân
hete, als ich bî sînen tagen,
warumbe solde der verzagen
an minneclichen dingen.
sô ich getar betwingen
mit kampfe unde mit gestürme
tier unde starke würme,
weizgot, sô mac ich unde wil
daz senfte süeze minnespil
wol üeben unde trîben ouch.
ich waere ein sinnelôser gouch,
ob ich durch mîner muoter bete
sô grundelôsen kumber hete,
daz ich niemer würde geil.
mir ist geschehen hie daz heil
unde daz gelücke, daz ich mac
verheilen mînes herzen slac
unde die wunden mîner klage.
wil ich nû sîn ein boeser zage,
sô daz ich lânger bîte,
wie sol ze keiner zîte
denne mir gelingen wol?
nein ich, entriwen, ich ensol.
hie wirt vermiten alle bite,
ungerne ich lânger hie vermite
die klâren unde die süezen,
der minne mir gebüezen
mac trûren unde herzeleit.
mich riwet, daz ich ie gebeit
sô vil unde alsô lânge.
sol ich in dem getwange
verswenden leben unde lîp,
daz man mich haete vür ein wîp,
sô möhte ich lieber sterben.
ich sol den prîs erwerben,
daz man mich neme vür einen man.
des dinges, des ich nie began,
des wil ich nû beginnen.
beslâfen unde minnen
muoz ich dêîdamîen.
ich wil die wandels vrîen
erwerben z'einem' wîbe
old aber von dem lîbe
vil gaehes unde balde komen.
wirt ez gehoeret unde vernomen,
daz ich bin ein jungelinc,
daz sint unschemelîchiu dinc
unde ist ein sache mügelich.
ich mac des schamen harte mich,
daz ich wîbes bilde hân,
denn ob ich als ein man getân
unde als ein vrecher knappe sî.
wird ich nû mîner sorgen vrî
von mîner vrouwen helfe niht,
sô weiz ich wol, daz mir geschiht
diu state lîhte niemer mê,
daz an ir mîn wille ergê
unde ich von mîner swaere kume.
ez sî mir schade, ez sî mir vrume,
ich wil an si genenden
unde mînen muot vollenden
an ir unde an ir lîbe.
wirt si mir hie ze wîbe,
sô muoz mîn trûric herze wunt
an vröuden iemer sîn gesunt.
Hie mite er dô genante.
herz unde muot er wante
dar ûf mit hôhem vlîze gar,
daz er die maget wunnevar
besliefe unde ir gelaege bî,
wan im der muot reht als ein blî
wiel unde sôt in sender klage.
sîn vröude unde al sîn lebetage
mit ganzer staete wâren
versigelt an der klâren
unde an der küneclichen vruht,
iedoch begunde er sîne zuht
an ir swachen mit gewalt.
er wart sô vrevel unde sô balt,
daz er die scham ze rücke dranc
unde mit der wunneclichen ranc
umb ir vil werden minne.
er greif die küneginne
mit vrevelichen henden an;
daz tete im nôt, sîn herze enbran
in seneclicher marter:
dâ von er deste harter
wart des mâles ungezogen.
er hete lânge dâ betrogen
die juncfrouwen staete
in eines wîbes waete,
daz was in dô geriwen.
gewislich unde entriwen
liez er bevinden si, daz er
truoc mannes lîp unde mannes ger,
wan er begunde bî der stunt
ir wangen, ougen unde munt
dâ küssen unde triuten.
swaz minnesiechen liuten
vür seneclîche swaere
gemaeze ist unde gebaere,
des wolt er dô beginnen.
nû daz si des wart innen
unde si der maere sich versan,
daz er gelîch tete einem man,
dô sprach diu werde künegîn:
waz nû, gespil, waz sol diz sîn?
waz tiutest unde meinest du?
mich dunket, du gebârest nû
reht als ein man unde als ein kneht.
wîplich natûre unde wîplich reht
verbieten sus getânen spot.
lâ die gebaerde sîn durch got,
diu vrouwen lop getrüeben kan!
sô du mich triutest als ein man,
sô weiz ich, wes ich denken sol.
erkande ich niht sô rehte wol
dîn art unde alliu dîniu dinc,
ich wânde, daz ein jungelinc
in wîbes bilde ruorte mich.
dîn ringen ist unfröuwelich
unde alliu dîn gebaerde.
mir wahset grôz beswaerde
von dînen wilden tücken.
du wilt mir vröude zücken
unde mînes hôhes muotes vil.
lâ stân durch got, mîn trûtgespil,
geloube dich der sache,
diu wîbes namen swache
unde habe die schemelichen site,
dâ manic kiusche vrouwe mite
blüeme ir leben unde ir jugent.
scham ist ein krône reiner tugent,
diu wîbes lop beschoenet
unde werde vrouwen kroenet
an herzen unde an lîbe.
kein tugent stât dem wîbe
sô wol sô vrouwelîchiu schame,
wan aller hôhen tugent name
von schamerîchem muote wirt.
scham êre unde alle saelde birt
unde ist vür schande ein obetach,
daz beste, daz man ie gesach.
Der minnewunde achilles
antwürte gap der klâren des
unde wart gên ir mit rede balt.
er sprach: < wie schame sî gestalt,
des muoz ich nû vergezzen.
ich was dâ her besezzen
mit schamerîchen sorgen
unde truoc ein leit verborgen,
dâ mite ich hân gerungen.
mich hât ûf schaden betwungen
diu schame ein teil ze sêre,
des ich niht lânger mêre
mac verswîgen noch vertragen.
ich muoz der schame hie widersagen
mit werken unde mit sinne:
des twinget mich diu minne
unde ir gewalt hôch unde starc.
swaz ich dâ her vor dir verbarc,
daz sol dir werden offenlich.
die liute ersâhen alle mich
vür eine maget wol gezogen,
dar an sô wâren si betrogen,
wan ich nie vrouwen lîp gewan.
ich bin ein minnesiecher man
an herzen unde an lîbe
unde wil dich hie ze wîbe
gewinnen unde erwerben
old aber hînaht sterben
durch dich, vil keiserlîchiu maget.
ich was dâ her alsô verzaget,
daz ich nie getorste dir
entsliezen mînes herzen gir
unde mîniu tougenlîchiu dinc.
nû bin ich, seneder jungelinc,
von dir sô gar ze tôde wunt,
solt ich verderben tûsent stunt,
ich müeste dir mîn jâmer klagen.
daz ich sô lânge in disen tagen
bin gesehen vür ein wîp,
daz ist getân durch dînen lîp,
den man sô wunneclichen siht.
Achillen swester bin ich niht,
erweltiu maget wol getân,
du solt mich vür in selben hân,
wan ich bin endelichen er.
mîn trôst unde mînes herzen ger
sint vil gar an dich geleit,
des lâ mich dîner saelikeit
geniezen, hôchgeborniu vruht,
unde stille mîne jâmersuht
mit der vil reinen minne dîn,
wan ez enmac niht anders sîn,
mîn wille muoz an dir geschehen.
dâ von lâ dîne tugent sehen
unde dîne erwelten güete mich
darumbe, daz ich, vrouwe, dich
mit herzen unde mit sinnen
well êweclichen minnen .>
Der rede erschrac diu guote.
si wundert in ir muote
der vremden niwemaere,
daz niht ein maget waere
unde ein juncfrouwe ir trûtgespil:
dâ von des dûhte gar ze vil
die klâren süezen künegîn,
daz ir sô heimlich was gesîn
der edele unde der lobesame.
si wart von blûcheit unde von schame
rôt als ein niwez rôsenblat
unde wolte gerne von der stat
zen vrouwen sîn gegangen.
dâ wart si dâ gevangen
von dem juncherren bî der hant.
er sluoc die hende an ir gewant
unde lie si niht von dannen gên.
die schoenen bat er stille stên
unde klagte ir aber sîne nôt.
er seite ir, daz er waere tôt
an herzen unde an lîbe,
ob er si niht ze wîbe
gewünne bî den zîten.
ein minneclichez strîten
vienc er aber mit ir an,
als ein vil senesiecher man,
der liebes gerne wirt gewert
unde minneclicher wunne gert
von sînes herzen trûte.
ûf bluomen unde ûf krûte
begunde er mit ir ringen,
durch daz im dâ gelingen
möht an ir lîbe minneclich.
dô werte diu vil schoene sich
mit hübschen worten unde sprach:
lâ stên, du tuost mir ungemach
mit vrevelichen sachen.
du wilt an mir gemachen,
daz ich dir niemer wirde holt.
mit êren du mich lâzen solt
durch dîne tugentrîchen art!
daz ich dir ie sô heimlich wart,
daz ist mich nû geriwen.
wer möhte des getriwen,
daz du der waerest, der du bist?
ich hân dir alze lânge vrist
geselleschaft alhie geboten,
des muoz ich glüejen unde roten
in schemelicher noete heiz.
het ich gewist, daz ich nû weiz,
ich hete niht verhenget dir,
daz du sô dicke nâhe mir
gesezzen waerest unde gelegen.
du hâst ze vil mit mir gepflegen
heimlicher kurzewîle,
nû ganc von mir unde île
vil balde dîne strâze!
des schimpfes mich erlâze,
der mînen êren übel stê!
dîn ringen tuot mir alsô wê,
daz ich sîn lânger niht vertrage,
wan ich ez klegelîche klage,
daz du mich niht mit vride lâst.
swie du niht von mir hinnen gâst,
hie wirt ein grôz geschrei vernomen
unde muoz vür mînen vater komen,
daz mich dîn vrevelich gewalt
hât in angest hie gestalt
unde mich ze noeten bringet.
swie mich dîn kraft betwinget,
daz ich werden muoz dîn wîp,
ez sol bînamen dînen lîp
dich kosten unde dîn êre.
dâ von du hinnen kêre
unde lâ mit êren mich durch got!
du trîbest ungefüegen spot,
der hôhen muot mir leidet
unde mich ûz vröuden scheidet.
Diu rede was im swaere:
doch lie der tugentbaere
darumbe niht sîn ringen abe.
er sprach mit jâmers ungehabe
zuo der vil klâren aber dô:
niht rede, saelic vrouwe, alsô,
daz du vermelden wellest mich
gein dînem vater lobelich,
wan ich enlâze drumbe niht.
swaz an dem lîbe mir geschiht
unde an den êren, doch wil ich
erwerben hie ze wîbe dich
unde dînen minnen an gesigen:
dâ von sô lâ die rede ligen,
daz ich nû hinnen kêre!
ich wâge ê lîp unde êre,
ê daz ich von dir scheide.
ich hân mit herzeleide
durch dich gerungen aldâ her,
des muote ich an dich unde ger,
daz dîn erweltiu minne
nû troeste mîne sinne
unde al mîn trûren büeze.
sît daz du, vrouwe süeze,
bist ze trôste mir geborn,
sô habe drumbe keinen zorn,
daz dich erwelt mîn herze hât,
wan sîn ist keiner slahte rât:
mîn angest muoz ein ende haben.
in senender nôt bin ich begraben
gewesen lânge stunde,
nû sol mîns herzen wunde
verheilet werden schône
mit dîner minne lône
unde von der hôhen helfe dîn.
hie mite er aber die künegîn
begunde triuten al zehant.
der guoten er sich underwant
mit herzen unde mit henden
unde wolte an ir vollenden
mit liebe sînen muotgelust.
er twanc si nâhe an sîne brust
unde an sîn herze bî der stunt.
ouch wart diu minneclîche enzunt
sô vaste unde alsô sêre,
daz si niht lânger mêre
mit worten noch mit listen
sich mohte dâ gevristen
von sîner hôhen überkraft.
ir lîp schoen unde tugenthaft
wart in senende nôt gejaget.
si was ein wol gewahsen maget
unde schein der süezen minne vruht
an ir sô zîtic mit genuht,
daz si daz niht ungerne sach,
daz er daz edel obez brach,
daz in ir wunnegarten stuont.
si tete als al die megde tuont,
die sich von êrst beginnent wern,
sô man der minne wil verhern
ir kiuschen unde ir reinen lîp.
ungerne wart si niht sîn wîp
unde werte sich doch vaste sîn.
in stiez diu werde künegîn
von ir allez hinnen baz.
si dûhte unschemelicher daz,
er laege ir mit gewalte bî,
dann ob diu kiusche wandels vrî
gesprochen hete wider in:
vollende dînes herzen sin
an mir unde dînen willen.
si wolte gerne stillen
sîn trûren mit ir güete
unde machen sîn gemüete
vil hôher wunne rîche,
doch tete si dem gelîche,
sam si niht gerne saehe,
daz an ir dâ geschaehe
sîn wille unde sînes herzen ger.
er wart von ir hin unde her
gestôzen unde gedrungen.
si vâhten unde rungen
mit ein ander ûf dem grase
sô lânge, biz der grüene wase
wart ir zweiger bettewât
unde ein vil minneclich getât
ergienc dâ von in beiden.
diu schoene wart gescheiden
von ir magetuome:
ir kiuscheite bluome
wart mit vröuden ab genomen.
sus wâren dâ ze liebe komen
mit ein ander disiu zwei,
doch wizzent, daz sô lûte erschrei
diu maget rîch von hôher kür,
ê si den magetuom verlür,
daz von ir stimme schalle
die werden vrouwen alle
erschrâken unde erwacheten.
ir gnuoge sich ûf macheten
unde wânden vil gemeine,
ir priesterinne reine
diu haete si gewecket
unde mit ir stimme erschrecket,
durch daz man sliefe niht ze vil
unde man der hôchgezîte spil
begunde trîben aber als ê.
waz touc hie lânge rede mê?
der jungelinc schoene unde guot
erküelet hete sînen muot
an der juncfrouwen lîbe.
si wart im z'eime' wîbe
unde er wart ir z'einem' man
si truogen beide ein ander an
lieb unde herzeclichen sin,
si minnet unde meinet in.
daz selbe tete er si dâ wider.
diu schoene leite ir zürnen nider
unde wart im herzeclichen holt:
daz schuof der süezen minne solt,
der in beiden nâch ir art
gelîche dâ gewegen wart.
In was vil herzelichen wol.
si wurden ganzer wunne vol
unde wart ir liep gemeine.
diu hôchgeborne reine
wart swanger in der selben nacht.
ein kint gar edel unde geslaht
diu wunneclîche vrouwe enphie,
daz sît vil starkiu dinc begie
mit ellenthafter hende.
genomen het ein ende
Dêîdamîen trûren,
wan si begunde mûren
ze herzen ganzer wunne spil.
si truoc erwelter vröude vil
unde wart vil hôhes muotes rîch,
doch tete diu schoene dem gelîch,
als ob si leidic waere
der sache unde dirre maere,
daz ir enblüemet was der lîp.
si kunde alsam ein schemic wîp
gebâren wol unde arten,
wan si begunde zarten
unde ein vil lützel weinen,
dô si verlôs ir reinen
unde ir klâren magetuom.
owê, sprach si, der wirde ruom,
der von hôher kiuscheit
an mich von kinde was geleit,
der hât sich nû verendet.
ich bin sîn hie gepfendet
von dir ân alle mîne schult.
du hâst mit grôzer ungedult
an mir zerbrochen dîne zuht
unde mînes magetuomes vruht
enpfüeret unde gezücket mir.
weizgot, ich möhte wol an dir
gemerket mannes bilde hân,
dô mir kunt von dir getân
wart sô manic wilder tuc.
mîn hant diu leit vil manegen druc,
der zuo der minne sich gezôch.
owê, daz ich von dir niht vlôch,
dô du sô rehte dicke
mir leitest dîne stricke
mit rede unde mit gebâre.
du gienge mir ze vâre
den âbent unde den morgen
unde lieze dich verborgen
bî mir alle stunde spehen.
dar an möht ich wol hân gesehen,
daz du vüer ûf der manne spor.
mir was von dir diz allez vor,
daz mir von dir geschehen ist
unde mohte doch ze keiner vrist
mich vor dir behüeten.
ich möhte in leide wüeten,
durch daz ich bin geswachet sus.
waz solde mir vil manic kus,
den ich von dîme munde enpfie,
swenn ich von dir getrogen hie
wart in wîbes bilde.
dir müeste sîn gar wilde
gewesen mîn gesellikeit,
het ich an dir die trügenheit
erkennet unde verstanden.
mîn lop in disen lânden
ze tôde wirt geswachet,
wirt iemer kunt gemachet,
daz ich worden bin dîn wîp.
ouch muoz ich lîhte mînen lîp
verliesen von der schulde dîn,
bevindet ez der vater mîn,
daz du mich hâst beslâfen.
ach wê mir unde wâfen!
wie bin ich sus in angest brâht.
hât mich unsaelde alsô bedâht,
daz ich ein kint beginne tragen,
sô muoz ich weinen unde klagen
biz ûf mîner jâre zil.
mich dûhte gar ein kindes spil,
waz leides mir von dir geschiht,
het ich des einen angest niht,
daz ich hie swanger würde.
mir ist der sorgen bürde
gevallen ûf mîn herze.
noch twinget mich ein smerze,
der mich ân ende drücket.
sît du mir hâst gezücket,
mîn lop unde al mîn êre,
sô vürhte ich harte sêre,
daz du ze lânde strîchest,
sô daz du mir entwîchest
unde du mich lâzest in der nôt.
swie daz geschiht, sô bin ich tôt
unde ist dâ hin mîn lebetage.
von schulden weine ich unde klage
in mînem herzen iemer.
getrûren wolte ich niemer
von keiner slahte swaere,
ob ich des sicher waere
an der bescheidenheite dîn,
daz du bî mir hie woltest sîn
unde mir vür wâr gehiezest,
daz du mich niht enliezest.
Der hôchgemuote achilles
antwürte gap der rede des
getriwelichen bî der stunt.
er kuste ir rôsenvarwen munt
unde twanc si nâhe an sînen lîp.
erweltiu vrouwe, saelic wîp,
sprach er zuo der künegîn,
du maht des âne vorhte sîn,
daz ich von hinnen kêre.
dîn leben unde dîn êre
sol ich alsô bewachen,
daz du vor leiden sachen
wirst beschirmet unde behuot.
wis vroelich unde wol gemuot!
erfüere ez joch der vater dîn,
daz an dir ist der wille mîn
ergangen ûf der erden,
ez solde guot rât werden,
wan ich niht vürhte sîn getwanc.
ich sol dich über sînen danc
vor schaden wol behüeten.
lâ senften unde güeten
dîn angest unde dînen zorn.
ich hân ze vrouwen dich erkorn
ûz allen werden wîben
unde wil an dir belîben
staete biz an mînen tôt.
mîn herze keiner slahte nôt
kan von dir gescheiden.
ein triwe sol uns beiden
unde ein wille sîn gegeben.
lîp unde guot, êr unde leben
wil ich hie bî dir wâgen.
gevorschen noch gefrâgen
sol ich ze lânde niemer
die wîle, daz ich iemer
kan alhie bî dir betagen.
grôz angest muoz mich von dir tragen,
ê daz ich hinnen scheide.
niht bringe ich dich ze leide
mit sorgen, herzeliebez trût.
verselwe dîne blânken hût
unde dîne liehte varwe niht,
wan dir kein leit von mir geschiht
an lîbe noch an êren.
ich sol dir vröude mêren
unde wil dir hôchgemüete geben
die wîle, daz ich mac geleben.
Durch den getriwelichen trôst
wart von ungemüete erlôst
Dêîdamîe sâ zehant.
ir beider trûren dâ verswant
unde wart ir jâmer kleine.
vorht unde sorgen eine
bî ein ander si beliben.
die nacht in vröuden si vertriben
unde lepten ouch mit liebe sît.
ein ende nam diu hôchgezît
des morgens unde der vrouwen spil.
si beide pflâgen wunne vil
unde was in herzeclichen wol.
swaz liep bî lieben vrouwen sol,
des triben si dâ wunder
unde truogen daz dar under
den liuten vor den ougen
sô heimlîch unde sô tougen,
daz nieman sîn wart innen.
wie solde ir zweiger minnen
iemer keiner muoter barn
hân befunden unde ervarn,
sît man des waenen wolte,
daz der juncherre solde
ein wunneclîchiu maget sîn.
Achilles unde diu künegîn
vermiten allez herzesêr.
si pflâgen hôher minne mê
unde wart in groezer vröude erkant,
danne isôt unde tristant
mit ein ander trüegen.
vermelden noch verrüegen
mohte nieman si durch haz,
dâ von sô was in verre baz
mit liebe z'allen' stunden,
danne isôt der blunden
unde ir tristande waere.
si zwei mit senender swaere
wâren alle zît behaft:
daz schuof der leiden huote kraft,
die disen beiden tiure wart.
si wâren weizgot alle vart
in vröuden wol ein ander bî,
wan si bestuonden huote vrî
unde lepten âne vorhte.
daz in diu vrîheit worhte,
diu von den schulden in geschach,
daz man vür eine maget sach
den jungelinc vrech unde vruot.
si truogen beide hôhen muot
unde liten keiner sorge pîn,
wan diu werde künegîn
beswaeret wart vil dicke,
swenn er sîn ougenblicke
lie swingen an ein ander wîp.
ir gienc sîn kôsen an den lîp,
daz er mit ir gespilen pflac.
swie nâch im an sîn herze wac
ir minne ob allen vrouwen,
doch wolte er dicke schouwen
der wunneclichen megde schar.
diu nôt ir alters eine war
noch ander keiner slahte zorn.
het er diz eine dinc verborn,
sô waere si belîben geil,
noch hete keiner sorgen teil
geslozzen an ir herze.
nû was eht ie der smerze
den vrouwen vil gemeine,
swaz in doch möhte kleine
gewerren, daz si nîdent daz.
ir herze unde ir gemüete laz
wirt an vröuden umb den wint.
swie sicher si an dem manne sint,
daz er in holde sinne trage:
doch hazzent si daz alle tage,
ob er ein ander wîb an siht.
si wizzent wol, daz im geschiht
kein liep, wan daz er blicket dar,
unde nîdent doch daz selbe gar
mit herzen unde mit sinne.
sus birget in diu minne
den angel in ir süezekeit.
ê daz si liep gar âne leit
lieze in ganzer wunne sîn,
ê stieze si den stift dar în
vil harte kleiner schulde.
ez waere ein übergulde
der saelden unde der êren,
daz minne künde mêren
vröud âne kumberlichen haz.
nein, si wil iemer etewaz
in daz gemüete stricken,
daz liep kund underspicken
mit sorgen eteswenne:
dâ von diu schoene denne
truoc in ir herzen ungemach.
sô der juncherre lîhte sach
ein ander wîp mit ougen an,
diu guote sich des wol versan,
daz im ir wunneclicher lîp
was lieber vil dann alliu wîp,
unde was ir doch von herzen leit,
daz er niht sîne blicke meit
unde daz kôsen, daz er tete
durch kurzewîle an maneger stete.
Waz touc hie lânge rede mê.
Dêîdamîen herzesêr
was an den zîten anders niht,
wan daz achilles die gesiht
lie dicke unde ofte an ir gespiln.
ouch wolte si der rede beviln,
der mit in der hübsche pflac.
er leit von ir nacht unde tac
darumbe grôzen itewîz.
si jach, er leite sînen vlîz
an vremde minne tougen:
sô bôt er ie sîn lougen
dem wunneclichen wîbe.
ze herzen unde ze lîbe
het er mit triwen si geleit.
iedoch twanc in sîn wildekeit
zuo den vrîlichen dingen,
daz er sîn ougen swingen
an minneclîche vrouwen lie.
diu zît in mit ein ander gienc
sanft unde wunneclichen hin:
si zwei die truogen under in
lieb unde staeter minne vil.
hie mite sol ich unde wil
si lâzen belîben beide,
biz daz ich iu bescheide,
wie troye was gebiwen wider.
ich lege ir zweiger maere nider
unde entsliuze von der stat,
wie keiserlichen man si bat
ornieren unde stiften.
wir lesen an den schriften,
dô der juncherre achille
mit der juncfrouwen stille
pflac der süezen minne alsus,
dô hete ouch künec prîamus
die veste schône widerbrâht.
si was mit bûwe alsô bedâht,
daz ir kein stat dô was gelîch.
nû hoerent, wie der künec rîch
mit vlîze unde mit geraete
die stat gebiwen haete.
Er hete ûz manegem lânde
wercliute maneger hande
gewunnen unde besendet,
mit den sô was vollendet
der bû schoen unde staete.
die stat begriffen haete
ein harte wîter umbevanc.
wol drîer tageweide lânc
was diu veste uncleine.
ein mûre ûz marmelsteine
die stat vil schône alumbe zôch,
diu was sô gar unmâzen hôch
getriben ûf durch muotgelust,
daz über si kein arembrust
geschiezen mohte noch kein boge.
waer al die welt mit ir gezoge
derfür gevallen bî der zît,
der solde si kampf unde strît
mit ir kraft gegeben haben.
dâ giengen umbe zwêne graben,
die wâren ûzer mâzen tief.
ein wazzer drinne alumbe lief,
daz die graben mahte vol.
mit türnen was gezieret wol
diu mûre in allen enden.
man warf wol mit den henden
ab eime, dâ der ander stuont.
er tete alsam die tôren tuont,
swer si gedâhte erstrîten.
man dorfte in keinen zîten
nie bezzer stat beschouwen.
dâ wâren an gehouwen
ûz marmel siben porten,
die stunden z'allen' orten
behuot vor itewîze
unde wâren gar mit vlîze
gezieret hinden unde vor.
ein burc ob iegelichem tor
stuont vil harte wunneclich,
dar în gezogen hete sich
ein vürste biderbe unde snel.
in iegelichem kastel
saz ein herzoge staete,
der tûsent rîter haete
unde geltes zehen tûsent marc.
diu siben tor schoen unde starc
alsus besetzet wâren.
huot unde vride bâren
diu castel unde die rîter in.
die türne gên den lüften hin
wâren ûf ze berge erhaben.
sô vil erhoehet vür die graben
was diu mûre wunneclich,
sus vil erhoehet heten sich
die türne vür die mûre glânz.
die steine kreftic unde ganz,
mit den diu mûre was bereit,
die truogen schoener varwe kleit,
daz liehten schîn den ougen bôt.
si wâren gel, grüen unde rôt,
wîz, brûn unde als ein lâsûr blâ.
die türne stuonden alle dâ
mit blîe wol bedecket
unde wâren drûf gestecket
knöpf überguldet schône.
mit rîcher koste lône
gezieret was diu selbe stat.
sô lûterbaere unde alsô glat
was ir gazzen esterich,
daz man ersach dar inne sich
reht als in eime spiegel,
wan er enwas von ziegel
erziuget niht sô reine.
er was von marmelsteine
geworht nâch rîchen sachen.
swer troye alsus hiez machen,
der solde leben iemer!
sô rîche liute niemer
in keiner stat gehûsent.
dâ wâren zehen tûsent
burger inne sezhaft,
die vürstenlicher hêrschaft
dâ wielten algelîche.
si wâren künege rîche,
margrâven unde herzogen.
diu schrift enhât uns niht gelogen,
diu von der stat die wârheit saget.
kein hûs dar inne was betaget,
daz iht anders waere,
wan alsô wunnebaere,
daz ez niht schoener mohte sîn.
ez was eht allez marmelîn,
swaz von bûwe drinne was.
vil manic hôher palas
stuont dar inne schône enbor,
an dem die louben wâren vor
unde der wende mûre
mit golde unde mit lâsûre
geverwet unde gezieret.
die steine wol gevieret
von bilden wâren schône ergraben.
dâ was vollendet unde erhaben
rîlichez werc in manege wîs.
reht als ein irdisch paradîs
diu stat erwünschet dûhte,
wan si gar schône lûhte
von rîchen dingen maneger slaht.
si was nû bezzer vil gemaht
denn ê, daz sont ir wizzen.
der künec wol geflizzen
het ûf die veste wunneclich
mit koste unde mit gezierde sich.
Ouch hete er einen turn gemaht
ûz marmelsteine vil geslaht,
der stuont enmitten in der stift.
uns seit von im diu wâre schrift,
er laege ûf einem velse hôch,
des lenge sich ze berge zôch
vünf hundert klâfter über sich.
ez wart nie turn sô vesteclich
noch sô rehte schoene erdâht.
er was mit vlîze vollebrâht
ûz grôzen quâdersteinen.
die gâben alle reinen
unde ûz erwelter varwe schîn.
gesmelzet unde gemâlet drîn
was beidiu lâsûr unde golt.
durch küneclicher êren solt
was dar an besunder
vil manic wildez wunder
gebildet unde gehouwen.
die burger mohten schouwen
ab sînen hôhen zinnen,
swes ieman dâ beginnen
kund in dem lânde unde ûf dem mer.
kein werc noch keiner slahte wer
mocht in ervehten mit gewalt.
diu rîcheit was sô manicvalt,
diu von gezierde lac dar an.
ez hete manic wercman
an im bewaeret sînen list.
swaz meister in den lânden ist
bî rîne unde bî der elbe,
die kunden ein gewelbe
von künsterîchen sachen
sô starkez niht gemachen,
als einez an dem turne lac.
mîn zunge niht ergründen mac
mit worten sîne koste rîch.
ez wart ûf erden sîn gelîch
nie beschouwet noch erkant.
in manic wildez einlânt
gienc durchliuhtic schîn dervon.
der turn der was ylîon
geheizen unde genennet.
sîn name wîte erkennet
von sîme glânzen schîne was.
der künec einen palas
gebiwen hete nâhe dran,
daz man nie schoener hûs gewan
noch alsô keiserlichen sal.
ûz marmel was er über al
geworht nâch spaehen sinnen
unde schein gewieret innen
mit golde unde mit gesteine.
von zêderholze reine
was allez sîn gezimber.
glânz unde niht ze timber
diu venster alle wâren,
diu lieht dem hûse bâren
von dem wunneclichen tage.
man dorfte nâch der schrifte sage
nie venster baz gezieren.
von löubern unde von tieren
wâren si gehouwen.
swer wunder wolte schouwen
von meisterlichen dingen,
der lie sîn ougen swingen
an ir siule sinewel,
dâ manic vremdez capitel
stuont an gesniten unde ergraben.
der palas hôhe was erhaben
unde stuont enmitten in der stat,
als in der künec setzen bat
unde sîne tugentrîche süne.
ir sülnt gelouben, daz sîn büne
mit golde wol gezieret schein
unde daz vil manic edelstein
dar ûz vil schône lûhte.
sîn esterich der dûhte
von marmel ûzer mâze vîn.
ein krône was gehenket drîn,
dâ kerzen ûfe brunnen,
diu gleiz gelîch der sunnen
von glânzen margarîten.
an orten unde an sîten
was der küneclîche sal
sô wol gezieret über al,
daz man nie rîcher hûs gesach.
schôn übersilbert was sîn dach
unde schein als ein gestirne,
wan er enwas niht virne,
er lûhte gar niw unde vrisch.
der sal enhete keinen tisch,
der unedel möhte sîn.
si wâren alle zipressîn
unde wol ze rehter mâze breit.
mit golde wunneclich erleit
stuonden si gemeine
unde wol mit helfenbeine
gespenget an den orten.
wie künde ich iu mit worten
den pallas vollerüemen?
mit rede ich niht geblüemen
mac den küneclichen prîs,
der an im lac in manege wîs.
Er was vil bezzer denne guot,
wan in durch vrîen übermuot
Prîant gebiwen hete wol.
swaz ich iu noch entsliezen sol,
daz habent niht vür einen troum!
vor dem palas ein rîcher boum
sich hete gar entspreitet
unde was sô wît gebreitet
von künsterîcher sache,
daz drunder mit gemache
sâzen hundert rîter wol.
der boum stuont vögellîne vol,
diu süeze doene sungen.
gewahsen unde entsprungen
was niht der boum von rehter art,
mit listen er gemachet wart
vil rîlich unde wunnesam.
des boumes wurzel unde sîn stam
diu beidiu wâren silberîn.
sîn este lûter guldîn
sach man dâ verre schînen;
diu bleter ûz rubînen
unde von smâragden wâren,
diu gâben unde bâren
erwelten unde reinen glast.
dâ klânc ein iegelicher ast
in wunneclicher wîse,
swenn er gerüeret lîse
wart mit handen eteswâ.
wîz, brûn, gel, rôt, grüen unde blâ
diu vögellîn drûf glizzen.
man hete sich geflizzen
ûf si mit listen reine.
si wâren von gesteine
gewürket ûzer mâze vîn.
diu selben glânzen vögelîn
diu wâren des betwungen
mit listen, daz si sungen
den winter unde die sumerzît.
ir stimme lûte enwiderstrît
den liuten in diu ôren klânc.
swer dâ gehôrte ir süezen sanc,
dem wart vil hôher muot gegeben.
si stuonden sam si kunden leben
unde heten wunneclichen braht.
seht, alsô wâren si gemaht
von nigromantîe.
Prîant der wandels vrîe
het an si koste vil geleit.
swenne er wolte sîn gemeit
unde werden rehte vröudenhaft,
sô gienc er unde sîn ritterschaft
hin zuo dem boume wunneclich.
dar under liez er danne sich
ûf ein gestüele reine,
daz was von helfenbeine
erziuget unde ûz golde lieht.
der endiam unde uztrieht
erfüere unde aller künege lânt,
ein rîcherz würde niht erkant
noch beschouwet drinne.
nâch wîser liute sinne
der boum unde daz gestüele was
sô wol gewürket, als ich las,
daz alle die des jâhen,
die ez mit ougen sâhen,
sô kürlich werc enwürde nie
geworht ûf al der erden hie.
An dem erwelten bûwe lac,
swaz rîlich kost geheizen mac
unde edel werc genennet ist.
man hete maneger hande list
mit hôhem vlîze drûf gewant.
der palas wunneclich erkant
gezieret was mit sinne.
die göte wâren drinne
an silber unde an golde ergraben
unde ob in allen hôch erhaben
der minne got, her jûpiter.
in hete wol nâch sîner ger
der künec dâ gezieret
unde allenthalp gewieret
mit glânzen gimmen schône.
in eime rîchen trône
ob sîme tische er hôhe saz.
sô prîamus tranc oder az,
sô sach er under ougen im.
swaz ich von der hystôrje nim,
daz künde ich hie ze tiute.
sich heten wîse liute
geflizzen ûf daz bilde sîn.
daz gap sô liehtebaeren schîn,
daz mich sîn iemer wundert.
sîn glânz wart ûz gesundert
vor al der göte bilden,
die man dâ spurte in wilden
gebaerden an der mûre.
sô wunneclich vigûre
wart nie bekant, des bin ich wer,
als an im truoc her jûpiter,
der in dem sal gebildet was.
swer in den schoenen palas
des morgens vruo gienc unde trat,
der neic der wunneclichen stat,
dâ daz bilde wart gesehen.
er wânde, im solde wol geschehen
den tac von sîner heilikeit,
swenn er von êrst dervür geschreit
unde ez mit ougen an gesach.
ez truoc von golde ein rîchez tac
unde eine decke reine.
lieht unde vremde steine
dar ûz vil schône brunnen.
nie bilde wart gewunnen,
des klârheit im gelîche.
Prîant der saelden rîche
der hete an sînen bû geleit
sô küneclîche rîcheit,
daz nieman in mit worten
geprîsen z'allen' orten
nâch volleclicher wirde mac.
unz an den jungestlichen tac
wirt beschouwet niemer mê
kein veste, diu sô schône stê,
sô troye stuont, diu wîte.
ouch wart bî keiner zîte,
die gerne z'allen' zû
kein stat von alsô rîcher art
gebiwen ûf der erden.
ir hôhen unde ir werden
burger die wâren alle
gefrîget vor dem valle,
der mannes wirde letzet.
ez wart nie stat besetzet
mit vrumen liuten alsô wol.
si was der ritterschefte vol,
die gerne z'allen' zîten
nâch êren kunden strîten.
Nû daz der künec prîamus
die stat gebiwen hete alsus
unde allez, daz ich hân genant,
dô wart erhoehet al zehant
sîn küneclich gemüete.
er vröute sich der güete,
der wunder an der veste lac.
doch wizzent, swaz er wunne pflac,
diu was mit sorgen undersniten.
in sîne vröude wart gebriten
swaer unde bitterlîche nôt,
wan er den angestbaeren tôt
betrûrte, den sîn vater nam
unde manic rîter lobesam,
den im die kriechen sluogen.
möht er sîn leit mit vuogen
wol an in gerochen hân,
daz haete er gerne dô getân
mit lîbe unde mit dem guote.
swenn er in sînem muote
gedâhte an alte smerzen,
sô dente er ûz dem herzen
vil manegen tiefen siufzen lânc.
wît unde breit wart sîn gedanc
den âbent unde den morgen.
der helt begunde sorgen
dar ûf mit ganzer staete,
wâmite er wider taete,
waz von den kriechen im geschach.
daz man im sîne stat zerbrach
unde im sîn vater wart erslagen,
daz wolte er niht sô tiure klagen,
sô daz der künec telamon
mit sîner swester was gewon
vriuntschefte bî den jâren
unde daz man im die klâren
gezücket hete in roubes wîs.
daz laster unde den unprîs
liez er im an sîn herze gân
unde hete gerne widertân
die schemelichen smâheit.
er wolte rechen sîniu leit
unde mêrte sînen kumber,
sô noch vil manic tumber
ein ungemüete brîchet,
biz er sîn leit gerîchet
ze manicfalter swaere.
swer alsô wîse waere,
swenn im ein schade geschaehe,
daz er den übersaehe,
durch daz im wirs gelünge niht:
der möhte veiger ungeschiht
wol eteswenne sich erholn.
kan er vertragen unde verdoln
deheiner slahte schedelîn
unde wil des gerne vlîzic sîn,
daz er zehant gereche sich,
sîn krankez leit wirt groezlich
unde wahset drûz ein grôzer schade.
der wîse niht ze herzen lade
sîn ungemach ze sêre,
durch daz er niht gemêre
mit leide sînen smerzen.
swer allez daz ze herzen
wil mûren, daz im ist geschehen,
der wirt vil selten vrô gesehen
unde muoz in sorgen alten.
man lâze got des walten,
des man gebüezen niht enkan.
er dûhte mich ein tumber man,
der allez daz wolt anden
mit herzen unde mit handen,
daz im geschaehe z'aller' zît.
swem ungemach ze nâhe lît,
der wirt an saelden heiser.
weizgot, ein rîcher keiser
mac allez daz gerechen niht,
daz in den lânden im geschiht.
Diz wart an künec prîamô
bewaeret unde erzeiget dô;
dem wart sîn altiu riwe
sô vrisch unde alsô niwe,
daz er si gar ze vil gerach,
wan sich diu râche sîn gebrach
in grôzez ungelücke.
sîn heil in armiu stücke
ze jungest wart zerschrenzet.
zerstoeret unde engenzet
wart sîn erweltiu hêrschaft.
ûf sîner veste magenkraft
het er sô rîche zuoversiht,
daz er sich lânger sûmde niht
unde er dô keine stunde beit.
er wart zehant dar ûf bereit,
daz er sîn leit geraeche.
des huop er ein gespraeche
ze troye in sîner schoener stat.
er hiez dâ vür sich unde bat
die vürsten ûz dem lânde komen,
die wurden alle dâ genomen
ûf sînen küneclichen sal.
dar zuo besante er über al
sîn ûz erwelte rîter.
den grimmen schaden bitter,
der von den kriechen im geschach,
klagt er in aber unde sprach:
 <ir hêrren algelîche,
die mir unde mînem rîche
ze dienste sint gebunden,
ir hânt in manegen stunden
mit ellentrîchen handen
ze staten mir gestanden,
dâ von getriwe ich noch, daz ir
gern unde willeclîche mir
geruochent helfe bieten.
sît ir iuch mit mir nieten
went übels unde guotes,
sô bin ich ouch des muotes,
daz ich niht von iu scheide
lîp unde guot die beide
die wîle, daz ich leben sol.
ir wizzent leider alle wol
den schaden unde daz ungemach,
daz von den kriechen uns geschach,
unde wie daz ungerochen ist:
des habe ich nû bî dirre vrist
iuch her besant ûf mînen sal.
nû wil ich biten über al,
daz ir gedenkent wol dar an,
daz ir sint mîne dienestman
unde mir nû helfent anden
daz leit mit vrechen handen,
daz uns allen ist getân.
welt ir ze staten mir gestân,
wir rechen uns in kurzen tagen.
an ir guote unde an ir kragen
werden si veig unde mat,
wan troye diu werlîche stat
ist worden alsô veste,
daz wir die vremde geste
dar inne vürhten kleine.
laeg al diu welt gemeine
dervor mit werken unde mit her,
wir möhten uns mit hôher wer
dar inne wol gevristen.
mit kreften noch mit listen
wirt niemer si geletzet,
ouch wart nie stat besetzet
mit vromen liuten alsô wol.
ob ich gerechen iemer sol
mîn leit, daz mac nû wol geschehen,
sît daz kein veste wirt gesehen
sô werlîch ûf der erde,
sô troye diu vil werde
an liuten ist unde an ir kraft.
nû dar! getriwe ritterschaft
unde ûz erwelten vürsten,
lâzent iuch gemeine dürsten
in herzen unde in muote
nâch der vînde bluote,
der kraft uns schaden hât getân.
geruochent mir ze helfe stân
unde sprechent alle nû dar zuo,
waz iu gevalle, daz ich tuo
unde wes ich nû beginne.
mir râte ûz sîme sinne
daz beste ein iegelicher man.
waz grîfe ich nû zem êrsten an?
des werde ich underwîset hie.
sô durft enwart mir râtes nie,
noch helferîcher lêre.
mîn leben unde mîn êre
wil ich ûf eine wâge laden,
old ich gereche mînen schaden .>
Mit disen worten unde alsus
der werde künec prîamus
dô suochte sîner liute rât,
daz er gereche die getât,
diu von den kriechen im geschach.
unde als er z'in' alsus gesprach,
dô giengens'' unde berieten sich,
waz si dem hêrren lobelich
z'antwürte' solden bieten.
nû daz si sich berieten,
dô gertens'' algemeine,
daz im hector der reine
entsliezen solde ir aller muot.
der gienc dô zuo dem künege vruot
unde sprach alsus dô wider in:
 <der vürsten willen unde ir sin,
herr unde vater, den sag ich,
wan si des hânt gebeten mich,
daz ich ir aller rede tuo.
si wellent iu spât unde vruo
mit triwen undertaenic wesen
unde mit iu sterben unde genesen,
als in daz reht gebiutet.
si hânt mir daz betiutet
unde algemeine hie geseit,
daz si mit kreften iwer leit
iu wellent helfen rechen.
ich hôrte si daz sprechen,
swaz in darumbe sol geschehen,
daz si bî namen wellent sehen,
ob si mit keinen dingen
die kriechen mügen bringen
ze schedelichem valle.
doch râtent si daz alle,
daz ir geruochent balde z'in'
zû senden einen boten hin,
der allez ir geverte spehe
unde ouch mit rede an in besehe,
ob si ze buoze wellent stân
des schaden, der iu sî getân
an liuten unde an mâgen.
ir sult des heizen vrâgen,
waz ir bezzerunge sî
darumbe, daz ir worden vrî
sint iwers vater von ir hant.
iu sî zerstoeret iwer lânt
unde manic ander leit geschehen,
daz wellent ir gar übersehen
unde allez lâzen belîben,
durch daz si niht vertrîben
iuch von hôhen êren gar
unde iwer swester wunnevar
iu geruochent wider geben,
diu lânge ir tugentrîchez leben
dâ sunder wirde swende,
daz man ze troye sende
die klâren unde die wol gesiten,
des sult ir si gemeine biten.
Ouch heizent in daz, hêrre, sagen:
daz iwer vater sî erslagen,
daz bringe iu leides niht sô vil,
sô daz man si dâ kebsen wil
unde anders hân, denn ir gezeme.
der iu daz laster abe neme
an der juncfrouwen hôchgeborn,
ir welt belîben âne zorn
unde alle schult verkiesen.
müez aber si verliesen
ir wirde aldâ ze lânde,
daz bringe iu maneger hande
leit vor aller swaere.
seht, hêrre, disiu maere
enbietent in ir lândes kreiz,
sô prüeve ich daz wol unde weiz,
daz si versmâhent diz gebot.
si dunket iwer rede ein spot
unde machent alle drûz ir schimpf.
daz wirt iu denne ein guot gelimpf
dar zuo, daz man in widersage
unde man niht lânger in vertrage
den schaden unde die schande,
daz wir alhie ze lânde
wurden gar von in verhert.
swenn iwer bote z'in' gevert
unde iwers willen in vergiht,
swaz in dar nâch von iu geschiht,
daz wirt mit êren in getân,
sô daz wir des kein laster hân,
ob wir uns rechen an ir kragen.
man sol in allen widersagen,
ê daz man si mit strîte
bestê ze dirre zîte .>
Der rât den künec dûhte guot.
der vürsten willen unde ir muot
wolt er vollenden âne zorn.
ein bote wart von im erkorn
unde von den hêrren allen,
des herze was gevallen
in witze unde in bescheidenheit.
diu saelde was ûf in geleit,
daz er vuor ûf der êren spor.
geheizen was antênor
der selbe rîter ûz genomen
unde was ein hêrre vollekomen
an lîbe unde an geslehte.
er hete von lântrehte
gelernet an der schrifte gnuoc.
sîn zunge ein edel sprâche truoc
unde was unmâzen redehaft.
ouch hete er eine grâveschaft
unde was des lîbes gar ein helt.
ze boten wart er ûz gewelt
von den vürsten al zehant
unde zuo den kriechen hin gesant
von prîande ân underbint.
er hete guoten segelwint
unde eine vranspüetige vart.
der grâve wîs von rîcher art
nû daz er hin ze kriechen kam,
dô vant der bote lobesam
die vürsten algelîche.
er kôs dâ künege rîche
unde lândes hêrren ûz genomen,
die wâren dâ z'ein' ander komen
an ein gespraeche z'eime' tage.
si wurden nâch der schrifte sage
vil samenthaft dâ vunden
unde wolten bî den stunden
des lândes dinc berihten
unde eteswaz verslihten,
daz bî der zît uneben stuont.
si tâten als die hêrren tuont,
die lândes unde liute pflegent
unde sich dar ûf mit vlîze wegent,
daz guot gerihte werde schîn.
ein lânt heizet salamîn,
dâ was genomen hin der tac.
des selben künecrîches pflac
her thelamon, als ich ez las.
gezogen daz gespraeche was
dar in sîn hûs besunder.
von liuten was dâ wunder
unde ritterschefte ein michel teil.
der dinge wart der bote geil,
der zuo den kriechen was gesant.
daz er die lândesherren vant
gemeine unde algelîche,
des wart er vröuden rîche.
Het er si bî den stuonden
niht samenthaft dâ vunden,
sô waere im kumber worden schîn,
wan er besunder müeste sîn
z'ir' iegelichem sîn geriten.
er gienc nâch tugentlichen siten
vür si gezogenlichen dan.
als der vil schône reden kan,
sus warp er sîne boteschaft.
er sprach: < ir hêrren tugenthaft
von kriechen algelîche,
der werde künec rîche
von troye, prîamus genant,
der hât ze boten mich gesant
vür iwer angesiht dâ her,
durch daz ich sînes herzen ger
mit worten iu betiute.
ir werden hôhen liute,
er hiez iuch vrâgen alle,
wan iu daz wol gevalle,
daz ir büezent im den schaden,
dâ mite er von iu wart geladen
bî sînes vater zîte,
den ir an eime strîte
ze tôde sluogent âne schult.
ez wart mit grôzer ungedult
an im gefrevelt starke.
sîn volc unde sîne marke
vertribent ir gar ûf ein ort.
sîn guot unde allen sînen hort
in roubes wîs ir nâment.
ir vuorent unde kâment
verholne sunder widersagen
in sîn rîche bî den tagen
unde erslichent sîne stat.
an êren unde an wirde mat
wart im von iu gesprochen.
zerstoeret unde zerbrochen
wart im sîn veste wunneclich.
er hât von iu genietet sich
verlüste maneger hande:
an liuten unde an lânde
wart im grôz ungemüete schîn.
Esîonâ diu swester sîn
von troye wart gezücket
unde ist ir lop verdrücket
noch hie ze lânde sêre.
daz riwet in noch mêre
denn allez, daz er hât verlorn.
daz man die vrouwen hôchgeborn
hât anders, denne ir schône stê,
daz tuot im alsô rehte wê,
daz er dâ von ze herzen
vil maneger hande smerzen
unde inneclîche swaere treit.
im ist vil manic herzeleit
von iu getân, dar umb er nie
deheine bezzerunge enpfie
noch keiner slahte buoze enpfant.
dâ von sô hât er mich gesant
her in diz künecrîche
unde heizet iuch gelîche
unde algemeine biten hie,
daz ir geruochent eteswie
ze buoze sîner hende stân
der dinge, der im sî getân
von iu gar unverschuldet.
swaz er verlüste duldet
an liuten unde an rîcher habe,
daz wil er allez lâzen abe
mit willeclichen henden,
durch daz ir widersenden
geruochent im die swester sîn.
wirt im diu werde künegîn
ze troye wider heim gesant,
er wil verkiesen al zehant,
daz man den vater im ersluoc
unde swaz er schaden ie getruoc
an liuten unde an lânde wît.
sît ir nû bî ein ander sît,
sô sprechent vil gelîche,
waz ir dem künege rîche
enbieten wellent alle.
swaz iu nû wol gevalle,
daz lâzent mich wizzen hie zehant,
sô tuon ich ez dâ heime erkant .>
Den kriechen was diu rede unwert,
daz von prîande wart gegert
buoz unde bezzerunge alsô.
daz ieman z'in' getorste dô
deheine vorderunge hân,
daz dûhte si niht wol getân
unde wart ir muote swaere.
smaeh unde gar unmaere
was in des grâven boteschaft.
si giengen ûz dô samenthaft
an ein gespraeche drâte
unde wurden des ze râte,
daz thelamon der staete
ir aller rede taete
unde er vür si gemein
besunder unde aleine
dem boten gaebe antwürte dâ.
sît daz diu schoene esîonâ
was dâ heime in sîner wer,
sô dûhte reht der vürsten her,
daz er umb ir getriwez leben
billîche antwürte solde geben.
Nû tete er ouch die gerne gnuoc.
sîn herze in ûf den willen truoc,
daz er gienc zuo dem grâven hin.
er smierte in zorne wider in
unde sprach im vîentlichen zuo:
 <daz ich der kriechen rede tuo,
des bin ich hie von in gemant.
der iuch ze boten hât gesant
unde den ir hânt genennet,
der ist gar unbekennet
den hêrren allen unde mir.
von eime künege sagent ir,
der prîant sî geheizen,
des name in disen kreizen
seltsaene ist unde wilde.
weizgot, wir hân sîn bilde
beschouwet selten unde gesehen.
swaz im ze schaden ist geschehen,
daz süln wir spâte gelten.
er sol von uns vil selten
enpfâhen bezzerunge.
der vürsten samenunge
erkennet sîner dinge niht,
ouch ist mir selber sîn geschiht
gar vremde worden mîniu jâr.
vriunt, ich enahte niht ein hâr
ûf in unde sîner lânde kreiz,
iedoch erkenne ich unde weiz,
wie troye wart zerstoeret.
ich hân die schult gehoeret,
durch die si wart zerbrochen.
ein laster wart gerochen
an ir, daz uns aldâ geschach,
dô man die selben stift zerbrach
unde man die schoenen stat gewan.
seht, dô was ich der êrste man,
der in die guoten veste reit.
ich vaht des mâles unde streit
sô werlîch unde sô schône,
daz man mir gap ze lône
des küneges tohter wunnesam.
ich vuorte drûz esîonam
die glânzen unde die klâren.
si wart mir bî den jâren
ze solde unde z'einer' stiure.
noch ist diu vil gehiure
in mîner staeteclichen pflege.
die süezen wil ich alle wege
ze vrouwen unde ze wîbe hân.
daz beste hân ich ir getân,
des ich geflîzen kunde mich.
daz dunket mich gar mügelich.
daz ich ir noch daz selbe tuo.
dâ hoeret nôt unde angest zuo,
daz man der schoenen mich verher
daz ich si gebe ûz mîner wer
unde ich si widersende,
daz ist ein rede ân ende
unde ein gar üppeclicher sin.
wer gaebe ouch eine âmîen hin,
diu schoener ist denn alliu wîp?
ich sol ir wunneclichen lîp
hân in vil hôher werdekeit.
dâ von ist ez ein tumpheit,
daz ieman in der welte gert,
daz ich die küneginne wert
lâzen süle ûz mîner pfliht.
zwâr, ich engibe ir von mir niht
unde solde ich leben iemer.
gewinnen müeze ich niemer
wird unde ritters êre.
gevorschet iemer mêre
kein bote nâch der künegîn,
ez muoz sîn bitter ende sîn
unde wirt sîn grimmeclicher tôt.
iu selben ist vil harte nôt,
daz ir von hinnen gâhent,
durch daz ir niht enphâhent
verlust vil maneger hande.
ob ir der kriechen lânde
genâhent iemer vür diz mâl,
sô wizzent, daz ir sunder twâl
verloren hânt den lebetagen.
niht anders kan ich iu gesagen,
wan daz ir strîchent hinnen,
ê daz ir hie gewinnen
müezent schaden unde leit.
ich nim ez ûf die werdikeit,
diu ritters namen ist gegeben,
ez wirt iuch kosten iwer leben,
ob ir gesant her über sê
ze boten werdent iemer mê .>
Der werde grâve antênor
dô kêrte ûf sîner strâze spor
unde îlte snelleclichen dan.
er tete alsam der wîse man,
der lützel widerrede pfligt,
swâ man sîn wort unhôhe wigt
unde man dar ûf niht ahten wil.
er dâchte, daz er schaden vil
enphienge, ob er iht spraeche mê:
dâ von gesweic er vil dest ê
unde was ein michel witze daz.
swer anders niht wan argen haz
mit sînen worten mac erjagen,
der mac vil gerne stille dagen
unde lützel rede trîben.
diu wort lâz er belîben,
diu schaden bringent unde nît.
dar an gedâhte bî der zît
der grâve tugentrîchgemuot.
er hôrte wol, daz man vür guot
dâ sîner worte niht enpfienc,
dâ von er hein ze schiffe gienc
unde sîne rede leite nider
unde îlte gegen troye wider
unde kam ze prîamô gevarn,
der in mit sînen hovescharn
enpfienc gar minneclichen dô,
wan er wart sîner künfte vrô
unde al sîn werdiu ritterschaft
diu kam gedrungen herhaft
unde bôt im süezen willekomen.
Prîant der künec ûz genomen
dô vrâget in der maere,
waz von den kriechen waere
enboten im her wider hein.
dô sprach der künec sunder mein
unde âne valscheit wider in:
 <der kriechen willen unde ir sin
künd ich iu, hêrre tugenthaft.
si wegent iwer boteschaft
lîht unde ringe alsam ein spriu
unde wellen widerspaenic iu
mit worten unde mit werken sîn.
si dûhte ein schimpf diu rede mîn
unde swaz ich in geseite.
unde waere ich niht gereite
von in gestrîchen unde komen,
ich müeste ein ende hân genomen
unde einen grimmelichen tôt.
her telamon daz lânt verbôt
bî leben unde bî lîbe mir,
wan er niht wizzen wil, daz ir
ein künec hie ze troye sît.
er sprach, daz er bî sîner zît
unde in allen sînen tagen
nie von iu gehôrte sagen
noch gesingen, hêrre mîn.
Esýonam die künegîn
schôn unde wunneclich gestalt
wil er dâ triuten mit gewalt
unde iemer hân in sîner pfliht.
herr, ich enkan iu anders niht
gesagen hie ze tiute,
wan daz ir iwer liute
unde iuch selber dar nâch hânt,
daz ir den kriechen widerstânt
unde iuch an in gerechent.
si jehent unde sprechent,
swaz iu ze leide sî getân,
des wellent si ze buoze stân
vil selten oder niemer.
weizgot, ir müezent iemer
âne ir bezzerunge sîn.
des râte ich ûf die triwe mîn,
daz ir gedenkent wol dar zuo,
daz man den schaden widertuo,
der iu geschehen ist von in.
ir sult dar ûf herz unde sin
mit hôhem vlîze wenden,
daz wir mit vrechen henden
ein urliug an gevâhen.
doch sult ir iuch vergâhen
ze sêre niht bî dirre zît.
gedenkent, hêrre, wie der strît
enphâhe ein lobelichez zil.
swer sich des underwinden wil,
daz er bestê griuslîchiu dinc,
der trahte, wie der ursprinc
ze saeleclichem ende kume.
jô lît an aller dinge drume
prîs oder missewende.
wie stât ein armez ende
an einem rîchen urhabe.
man tuo sich des beginnes abe,
des man niht vollebringen müge,
sô daz sîn zil den êren tüge
unde werdeclichem prîse.
der biderbe unde der wîse
der ahte, wie sîn anevanc
gewinne guoten ûzganc,
sô mac er leides sich entladen.
wir hân genomen grôzen schaden,
den suln wir alsô rechen,
daz nieman dürfe sprechen,
daz unser leit gemêret sî.
belîbet uns diu saelde bî,
daz wir den vînden an gesigen,
sô wirt verdrücket unde verswigen,
swaz uns ze laster ie geschach.
wir mügen allez ungemach,
daz wir nû lânge dulden,
mit vröuden übergulden,
wirt uns ein rîlich ende schîn.
herr, ez enmac niht anders sîn,
wan daz wir setzen uns ze wer.
geloubent, daz der kriechen her
versmâhet iwer hôch gebot.
si dunket iwer rede ein spot
unde iwer vorderunge z'in'.
des kêren leben unde sin
dar ûf bî disen zîten,
daz wir alsô gestrîten,
swenn unser kriec ein ende neme,
daz er den êren wol gezeme .>
Prîant der künec lobesam
als er gehôrte unde er vernam,
daz im die kriechen sus noch sô
ze buoze komen wolten dô
noch ze bezzerunge stân,
dô wart diu varwe sîn getân
bleich unde rôt von zorne.
der werde hôchgeborne
daz houbet nider sancte;
sîn herze in sorgen wancte,
wan ez ûf ungemüete swal.
 <ir hêrren,> sprach er, < über al
unde ir vürsten wol gemuot,
die mit mir übel unde guot
durch iwer triwe hânt geliten,
ich wil iuch algemeine biten,
daz iu mîn kumber sî geklaget.
erwelten rîter unverzaget,
rein unde ganzer tugende vol,
ir hânt gehoeret alle wol,
daz mich beswaerde vellet an,
unde daz ich reht noch gnâde kan
erwerben an den kriechen.
des muoz mîn herze siechen
an vröuden alle mîne tage,
ist, daz ich niht daz heil bejage,
daz ich gerîche mîniu leit.
waz uns antênor hât geseit
her wider ûz ir lânde wît,
daz hânt ir wol bî dirre zît
gehoeret unde gemerket:
dâ von sint nû gesterket
dar ûf, getriwen liute,
daz iu mîn angest hiute
ze herzen unde ze lîbe gê.
mir tuot diu smâheit alsô wê,
die mir die kriechen hânt getân,
daz ich deheine ruowe hân,
ê daz mîn wille mac geschehen.
man solde uns alle sterben sehen,
ê daz wir trüegen smaehen pîn.
uns möhte verre lieber sîn,
daz wir mit êren laegen tôt,
dann ob wir lasterlîche nôt
iemer von den kriechen lîten.
doch sîn wir niht sô gar versniten
an guote unde an den êren:
wir mügen wol gemêren
mit kreften unser werdikeit.
wirt iwer helfe mir bereit,
uns mac noch allen wol geschehen.
wir hân der liute vil gesehen,
die sigelôs gelâgen
unde aber denne pflâgen
der sigenüfte in kurzen tagen.
man sol darumbe niht verzagen,
ob man verliuret z'einer' stunt.
jô vindet man gewinnes vunt
vil dicke nâch verlüste grôz.
gelücke ist gar ein wildez lôz,
daz dicke walzet an unde abe.
sô maneger waenet, daz sich habe
heil unde saelde z'im' geleit,
sô nâhet im unsaelikeit
unde ein verlüsterîcher schade.
swer hiute sitzet ûf dem rade,
der sîget morne drunder.
uns mac noch heiles wunder
unde hôher êren widervarn.
ob wir die vînde niht ensparn
unde alter schulde an in gehügen,
sô wizzen, daz wir aber mügen
sitzen ûf gelückes rat.
Troy ist ein alsô werlich stat
an liuten unde an rîcher habe,
daz ich bin gar des zwîvels abe,
daz ieman si gewinne.
och hân wir ouch dar inne
geraetes unde spîse gnuoc.
ob uns gebûte niemer pluoc
vünf jâr, doch wolte ich sicher sîn,
daz si brôt, vleisch unde wîn
uns allen gaebe mit genuht.
dâ von sô mügen wir âne vluht
den kriechen wol gesitzen,
mit kreften unde mit witzen
von hinnen kêren al zehant.
wir schiffen heimlîch in ir lânt
unde machen uns verholne dar.
ê man des werde an uns gewar,
daz wir in ir lânt sîn komen,
ê wirt der schade von uns genomen,
der si muoz in ir herzen
von schulden iemer smerzen
unde si tuot sorgenrîche.
si wellent algelîche
belîben dirre vorhte vrî,
daz ieman sô gewaltic sî,
daz er getürre si bestân:
dâ von wir deste waeger hân
dar in ir lânt ze varne.
ê daz man si gewarne,
ê werden si von uns vertriben,
unde ist in allen dô beliben
schad unde sorge bitter.
ahý, getriwen rîter,
vrech unde von gebürte vrî,
gestât mir iwer helfe bî
unde iwer kraft unde iwer lide,
son wil ich niemer tac noch vride
gewinnen mit der kriechen schar,
ê daz ich in ir lânt gevar
unde ich gerochen wirde an in.
nû dar! ob ir getriwen sin
ie gewunnent wider mich,
sô helfent alle mir, daz ich
erküele mînes herzen muot,
durch daz ich weder lîp noch guot
von iu gescheide niemer.
diu beide wil ich iemer
mit iu verswenden mîne tage.
ob ez iu allen wol behage,
sô tuont, als ich gesprochen hân.
tumpheit noch witze wirt getân
von mir niemer mêre,
wan der mich iwer lêre
unde iwer rât berihtet.
ich hân dar ûf geslihtet
mit staete willen unde muot,
swaz iu gemeine dunket guot,
daz mir daz wol gevalle.
dâ von sô sprechent alle,
waz ir wellent, daz ich tuo,
dâ kêre ich mînen willen zuo .>
Diu rede in allen wol geviel,
wan ir gemüete in zorne wiel
ûf die von kriechen starke,
durch daz in was ir marke
von in zerstoeret unde ir lânt:
dâ von si riefen al zehant
gemeine unde algelîche:
 <vil werder künec rîche,
wir alle sint dar zuo bereit
mit vlîzeclicher arebeit,
daz wir die reise niht ensparn
unde mit iu willeclichen varn
biz in den bitterlichen tôt.
uns mac deheiner slahte nôt
von iu gescheiden niemer.
wir lîden, weizgot, iemer
mit iu beid übel unde guot
unde rêren durch iuch unser bluot,
swenn iu sîn, hêrre, nôt geschiht.
des sûment iuch nû lânger niht,
vil werder künec wandels vrî!
swaz iwer muot darumbe sî,
daz tuont, dâ helfen wir iu zuo,
wan ez ist reht, daz man iu tuo
staet unde ganze triwe kunt .>
der rede seite im bî der stunt
der künec rîch gnâd unde danc.
dar nâch sô was vil harte unlânc,
ê daz er ûf des sales büne
vür sich besante sîne süne
unde er mit in dâ redende wart.
 <vil werden kint von hôher art,>
sprach er dô wider in zehant,
 <ich hân iuch her vür mich besant
durch helfe unde durch getriwen muot.
ir sît mîn vleisch, ir sît mîn bluot.
dar an nû lît mîn bestiu wer,
durch daz bevilhe ich iu mîn her,
daz mir nû sol ze helfe stân.
ich wil iu machen undertân
mîn volc unde mîne ritterschaft.
diu sol beschirmen iwer kraft
sô vlîzeclichen alle wege,
daz iwer iegelicher pflege
mit sînen kreften einer schar
unde si mit huote alsô bewar,
daz er sîn lop gewinne.
er pflege ir ûze unde inne
mit witzen unde mit vrecher hant.
mîn schade iu nâher ist gewant,
dann ieman ûf der erden.
dâ von daz her sol werden
ûf strît von iu gewîset.
die vürsten hôch geprîset
sult ir ze kampfe kêren
unde si daz beste lêren
mit rede unde mit getaete.
sît an ir helfe staete
unde schirmet in êr unde leben.
ir sult in lîhen unde geben,
sô sint si willic ûf den strît.
swer milte ist unde gerne gît,
der wil die vînde swachen.
waz kan die rîter machen
sô vrech als edeliu miltekeit?
ez wart sô werlich wâpencleit
vür alle vînde nie geweben,
sô daz ein hêrre künne geben
unde willic machen sîne schar.
swer milte wesen wol getar,
der überwindet alle nôt.
sich wâget maneger in den tôt
durch sînes vrîen herzen gibe
er schepfet wazzer mit dem sibe,
swer âne vrîe milte
mit sper unde mit dem schilte
ervehten wil êr unde lânt.
des vürsten unde des küneges hant
muoz offen z'aller' zîte stân,
der grôziu dinc wil âne gân
unde sîne vînde twingen sol.
dâ von sô râte ich iu daz wol,
daz ir versmâhent kargez leben.
lâzent sehen, wer getürre geben
under iu doch aller meist,
dem gibe ich hôhen volleist
von silber unde von golde.
swer aller meist ze solde
der ritterschefte biutet,
der wirt von mir getriutet
unde vür iuch alle gêret.
sich hât mîn hort gemêret
unde ist gewahsen lânge zît.
swer under iu den allen gît
getürsteclichen sînen wec,
der dunket mich vrum unde quec
unde ist mîn kint von rehter art:
swer aber mîne gülte spart
unde er belîbet milte vrî,
der wizze, daz er niht ensî
mîn sun von küneclicher ê.
dâ von sô gebent deste mê
der ritterschafte z'aller' zît.
dem künege, der ungerne gît,
wie sol dem êre werden schîn?
daz rîche mac niht veste sîn,
daz milte niht bestaetet.
ein boum niht wol geraetet,
der in der wüeste aleine stât.
swenn er dâ liute niht enhât,
die dicke niezent sîne vruht,
sô wirt an im grôz ungenuht
geschepfet unde gebildet:
wan er sô gar erwildet,
daz er ze jungest wênic birt
unde er kein obez tragende wirt,
daz edel unde nütze sî.
dâ neme ein rîche bilde bî,
des guot niht sî gemeine.
ez muoz ze jungest eine
belîben küneclicher habe.
an hôher gülte gât im abe,
sô nieman sîne gâbe zert.
swer sich der vînde gerne wert,
der muoz hân milteclichen muot.
dar an gedenkent, helde guot,
unde gebet willeclichen solt!
sô werden iu die rîter holt
unde gât iu niemer nihtes abe.
daz iwer iegelicher habe
ein her in sîner huote,
des ger ich unde muote
mit herzen unde mit sinne.
Hector, den ich dâ minne
mit veterlicher staete,
nû volge mîner raete,
sô daz du dich ze strîte wegest.
ich wil, daz du der rotte pflegest
vil gar mit dem gebote dîn
unde dîne werden bruoder sîn
all under dîner meisterschaft.
swie vaste ir iegeliches kraft
ein her bewachen müeze nû,
doch ger ich, lieber sun, daz du
sîst ir aller houbetman.
dîn rât in ungemüete kan
wol ringen unde büezen.
die vürsten alle müezen
dir werden undertaenic.
nieman sol widerspaenic
belîben, hêrre, dîme gebote.
mîn herze minnet dich nâch gote
vür allez, daz ich ie gesach.
du bist vür sorge ein obedach
unde vür trûren mir ein büne,
dâ von sô pflic du mîner süne,
die dîne lieben bruoder sint.
Hector, vil herzeliebez kint,
mîn trôst an dîner helfe stât.
sol mînes leides werden rât,
daz muoz von dîner lêre komen.
sô kürlich unde als ûz genomen
wart nie kein rîter, sô du bist.
des mac dîn helferîcher list
verswenden al mîn herzensêr.
nû dar! getriwer degen hêr,
gehüge, daz ich dîn vater bin
unde kêre dar ûf dînen sin,
daz wir den kriechen widerstân,
der kraft uns schaden hât getân .>
Hector, der hübsche jungelinc,
als er vernam die tegedinc,
dâ stuont er ûf geswinde gnuoc.
ein schapel, daz er ûfe truoc,
von gimmen unde von golde vîn,
daz nam er ab dem houbte sîn.
dar nâch sô leite er unde twanc
sîn ûz erwelten hende blânc
vür sich gezogenlîche.
der klâre tugentrîche
antwürte sînem vater bôt.
er kunde reden wol ze nôt
unde sprach vil selten anders iht.
mit boeser zal enwolte niht
vergâhen sich der staete
unde kunde mit getaete
niht sûmen sich dar under.
an im lac tugende wunder
unde keiserlicher wirde.
mit reines herzen girde
sprach er zuo sînem vater dô
schôn unde minneclîche alsô:
 <herr unde vater, künec wert,
ir hânt der dinge an mich gegert,
der ich ze tump noch leider bin.
ich hân dar ûf ze kranken sin,
daz ich verrihte ein michel her
unde ez ûf ellentrîche wer
mit mîme râte kêre.
haet aber ich die lêre
unde den sinnerîchen muot,
daz ich ze strîte waere guot
unde ich dar zuo vervienge,
sô rite ich unde gienge
durch iuch mit willen in den tôt.
man darf ze strîteclicher nôt
witz unde hôher krefte wol.
swer vehten unde urliugen sol,
der muoz wîs unde küene sîn.
herr unde lieber vater mîn,
der beider mir gebristet.
ich bin dâ vor gevristet,
daz ich rât unde witze habe,
wan ich der jâre bin ein knabe,
der lützel guoter sinne treit.
mîn herze ist mit bescheidenheit
niht wol geblüemet noch erlûht.
sît aber iuch des hât gedûht,
daz ich daz her geleiten müge
unde ich ze houbetmanne tüge
den vürsten unde der ritterschaft,
sô sol ich alle mîne kraft
dar ûf mit vlîze wenden,
daz ich nû müge vollenden
al iwer bete unde iwer gir.
swaz ir gebietent, hêrre, mir,
daz leiste ich gerne sâ zehant.
ist, daz ir in der kriechen lânt
nû wellent kêren, als ir jehent,
sô râte ich wol, daz ir besehent,
daz man sô krefteclîche dar
unde alsô witzeclîche var,
daz man mit êren wider kome.
wan ez enwart nie volc sô vrome
ze strîte, sô der kriechen her.
in ir gewalt unde in ir wer
hânt si vil ûz erweltiu lânt.
Eurôpe unde asiâ genant.
zwei grôziu künecrîche sint.
diu beidiu stênt ân underbint
in ir gewalteclîche pflege
unde sint bî namen alle wege
der besten ritterschefte vol,
die man ze strîte haben sol
beid an dem lânde unde ûf dem sê:
wan si niht anders trîbent mê,
wan daz man si dô vehten siht.
daz rede ich doch darumbe niht,
daz ich entsitze ir grimmekeit.
man sol deheine zageheit
an mir kiesen unde sehen.
durch daz ieman des dürfe jehen,
daz ich die reise wende.
mit willen ich vollende
die vart hin ûf der kriechen schaden.
daz wir mit kumber si geladen,
dar ûf sô wende ich mîne gir.
nû volgent, werder künec, mir,
sît ich daz her muoz leiten,
sô heizent uns bereiten
kiel unde schiffe ein michel teil!
ob uns geschehen süle daz heil,
daz wir ze kriechen iemer komen,
sô muoz uns helfen unde vromen
schiffunge maneger hande.
hin zuo der vînde lânde
kein strâze gât wan ûf den sê.
dâ von gewinnent deste mê
kiel unde guoter barken,
wir sulen z'in' mit starken
schiffen ûf dem wazzer varn
unde si mit ellentrîchen scharn
sô krefteclîche an strîten,
daz nie bî keinen zîten
gevohten wart sô sêre.
ir leben unde ir êre
diu müezen si verliesen
unde alle ein ende kiesen
darumbe, daz uns ie geschach
von in sô bitter ungemach .>
Nû daz hector die rede getete,
dô stuont zehant ûf an der stete
der stolze werde pârîs.
er sprach: < mîn bruoder ist sô wîs,
daz er daz beste raetet.
Hector der ist bestaetet
an ritterlichen êren.
er kan wol tugende lêren
unde ist sîn rât gar sinneclich;
doch hoerent ouch ein wênic mich,
herr unde vater ûz genomen,
sît wir des über ein sîn komen,
daz wir die kriechen wellen
nû veigen unde vellen
an êren unde an guote,
sô ger ich unde muote,
daz ich nû werde z'in' gesant
unde daz ich strîchen in ir lânt
mit ritterschefte müeze,
durch daz ich uns gebüeze,
swaz uns ze schaden ist geschehen.
ich lâze iuch schouwen unde sehen,
ob ich dâ hin gestrîche,
daz ich daz selbe rîche
enterbe sîner werdikeit.
sîn êre nider wirt geleit,
kum ich in sîner lânde kreiz.
dâ von ich daz merk unde weiz,
daz hoerent algelîche,
vil werder künec rîche,
ir wizzent wol unde iwer diet,
daz ich umb einen apfel schiet
mit mînen worten einen strît.
ir wârent zuo der hôchgezît
ûf der gekrieget wart alsus
unde mir diu vrouwe vênus
gelopte z'eime' solde,
daz si mir geben wolde
Helênen von der kriechen lânt.
durch daz si dâ von mîner hant
den apfel hete enphangen,
sît müeste mich belângen
nâch der vil reinen minne.
ze herzen unde ze sinne
slôz ich ir wunneclichen lîp
unde meinte si vür alliu wîp
mit lûterlicher andâht.
ich wart in die gedenke brâht
den âbent unde den morgen,
daz ich begunde sorgen,
wie mir diu schoene würde.
vil senender swaere bürde
luot ich ûf daz herze mîn.
daz mir der minne meisterîn
ze solde ir werden lîp gehiez
unde mich ir lônes âne liez,
des wart mîn herze selten vrô.
nû kam ez anders tages sô,
daz ich mîne hünde nam
unde in die kleinen yndiam
durch kurzewîle jagen reit.
vertrîben wolte ich mîniu leit
mit vröuden gerne bî der zît.
ich kam durch ein gevilde wît
in einen wunneclichen walt,
dâ manic tier snel unde balt
het inne wonung unde leger.
aldâ begunden mîne jeger
nâch eime hirze gâhen,
den si dâ vor in sâhen
unde rehte komen ûf ir spor.
er lief in snelleclichen vor
unde îlten si geswinde nâch.
in wart von mir sô rehte gâch,
daz ich in volgen wolte niht.
ich lie si balde ûz mîner pfliht
dô kêren unde rîten.
unde erbeizte ich bî den zîten
dâ nider ûf ein grüenez gras,
daz vol mit liehter blüete was
gemischet unde beströuwet.
der meyge dâ gefröuwet
het alliu wildiu vögellîn.
von der vil süezen künfte sîn
gezieret was heid unde walt.
dâ vlôz ein lûter brunne kalt,
der schône ûz eime velse klânc,
bî dem wolt ich die stunde lânc
mit ougenweide kürzen.
in bluomen unde in würzen
saz ich dâ nider ûf den klê.
mir was von dem geheize wê,
den vênus hete mir getân.
daz ich des manegel solde hân,
daz mir wart von ir gelobet,
des was ich nâhe in leide ertobet
unde saz aldâ versunnen.
ich hete zuo dem brunnen
mîn ougen dô gekêret.
mich hete nôt gelêret,
daz ich helênen meinte.
mîn wange ich under leinte
vil riweclîche mit der hant,
ûf trûren was mîn sin gewant
unde allez mîn gemüete alsus.
 «hey, » dâchte ich, « vrouwe vênus,
wie hâst du mich alsô betrogen,
daz du mîn herze hâst gezogen
ûf einen minneclichen wân
unde ich nû keine vröude hân
von dîner helfe râte!
ich waene, ich alze spâte
von dir ûz sorgen würde brâht.
du hetest mir des zuo gedâht,
du woltest mir ze lône geben
daz schoenste wîp, daz möhte leben,
daz sûmest du ze lânge vrist.
wâ nû dîner helfe list?
der schînet wider mich ze laz . »
nû daz ich in den sorgen saz
unde in mîn herze trûren zôch,
dô kam her ûz den lüften hôch
vür mich ein stolzer jungelinc,
der an dem hâre manegen rinc
von krûsen löcken haete.
in wunneclicher waete
liez er sich vür mich ûf daz gras.
gestellet er nach wunsche was
an lîbe unde an gewande.
vil schiere ich daz erkande,
daz er was der göte bote
unde er von manegem werden gote
in alliu rîche wart gesant.
Mercurius was er genant,
als er mir selbe dâ verjach.
er kniete vür mich unde sprach:
 «vriunt hêrre, ich tuon dir maere kunt . »
alsus begunde er sâ zestunt
entsliezen eine bühsen kluoc,
dar inne er guote brieve truoc,
die mir gesendet wâren.
mit wîzen unde mit klâren
henden bôt er mir si dar.
dô las ich ûf ein ende gar,
swaz mir enboten was her dan.
dâ stuont alsus geschriben an:
 «
Pârîs, du lâ dîn trûren sîn!
Vênus, der minne meisterîn,
diu wil erfüllen dîne gir.
swaz dir geheizen ist von ir,
daz wil si leisten al zehant.
du solt bald in der kriechen lânt
nû strîchen unde kêren.
dâ maht du wol gemêren
dîn lop unde dîne wirde.
du solt nâch dîner girde
dâ vinden ein erwünschet leben.
Helêne diu wirt dir gegeben
ze wîbe unde z'einer' vrouwen.
an der solt du beschouwen,
daz ir wunneclicher lîp
vil schoener ist denn alliu wîp,
diu man siht ûf der erden.
dir sol ze teile werden
an ir der kriechen rîchtuom.
der vürsten unde der künege ruom
den vüerest du mit dir von dan.
dâ von belîp ein vroelich man
unde île ûf dîne strâze.
daz dich vrouw saelde lâze
mit vröuden unde mit êren
ze lânde wider kêren! »
Diz maere seite mir der brief,
dâ von ich mîner sorgen tief
gefrîet dâ vil schiere was.
nû daz ich allez daz gelas,
daz ich vor mir geschriben vant,
dô vuor der bote sâ zehant
von dannen bî den stunden.
er was vor mir verswunden
noch balder denne ein windes brût.
seht, vater unde hêrre trût,
dis âventiure mir geschach.
dâ bî mîn herze sich versach,
daz noch hiute muoz versehen,
daz mir ze kriechen mac geschehen
vil êren, unde kom ich dar.
ob ich dâ hin alsus gevar,
uns wirt noch aller swaere buoz,
wan ich von dannen vüeren muoz
der künege besten prîsant.
daz rîche wirt von mir gepfant
an êren unde an ruome,
sô mir der lânde bluome
von dannen volget über sê.
waz touc hie lânge rede mê?
wirt helenâ diu schoene mir,
sô daz ich kêre dan mit ir,
sô wirt daz laster widertân,
daz wir hie manegel müezen hân
der wunneclichen basen mîn.
Esýonâ diu künegîn
wart uns gezücket unde genomen.
die smâheit suln wir überkomen
mit einer schemelichen tât.
ob mir gelücke bî gestât,
daz ich helênen vüere dan,
sô wirt daz lop uns vallend an,
daz denne wirt gesprochen,
wir hân uns wol gerochen .>
Pârîs nû der alsus gesprach
unde sînem vater dâ verjach,
er wolte gegen kriechenlânt,
dô sprach dêîfebus zehant:
 <mîn bruoder hât uns wâr geseit.
er sprîchet hie die wârheit
unde ist gar endelich sîn rât.
mîn herze sich des wol verstât,
ob er ze kriechen strîchet,
daz uns diu sorge entwîchet,
mit der wir lânge sîn beladen.
wir überwinden allen schaden
unde werfen unser angest nider.
Eýonâ diu wirt uns wider,
der wir nû lânge darben hie.
Pârîs der schicket eteswie,
daz wir uns noch gerechen.
ich hoere in rehte sprechen
unde ist sîn lêre uns nütze gar.
dâ von er balde hinnen var
unde vüere mit im liute vil .>
 <des râtes ich niht volgen wil,>
sprach helenus der wîse,
der wol nâch ruomes prîse
gelernet hete sîne tage.
er was ein junger wîssage
unde weste künfteclîchiu dinc.
der selbe wîse jungelinc
begunde reden schiere dô.
zuo sînem vater prîamô
sprach er nâch sînes herzen gir:
 <herr, ich enrâte niht, daz ir
Pârîsen lazent hinnen varn
welt ir vor schaden uns bewarn,
sô heizent in belîben hie.
swaz ich geseite dinges ie,
daz ist beliben allez wâr.
ich hân daz stille unde offenbâr
in mînen tröumen wol vernomen,
daz wir ze noeten müezen komen,
swie nû mîn bruoder hinnen vert.
ob im ze kriechen wirt beschert
ein vrouwe, als er uns hât geseit,
sô wizzent vür die wârheit,
daz wir komen ze grimmer nôt
unde wir geligen alle tôt
an êren unde an lîbe.
ist, daz im wirt ze wîbe
Helêne von der kriechen lânt,
sô wirt liut unde guot verbrant
unde swaz iu, hêrre, an hoeret.
zergenget unde zerstoeret
muoz troye werden alle.
hie komen z'eime' valle
beginnet ilýon der turm
durch manegen angestlichen sturm,
der von den kriechen dran geschiht.
die stat man si von grunde siht
ûz wurzeln unde brechen
unde mac nieman gerechen
daz laster unde daz grimme leit.
ir kraft diu wirt dar ûf bereit,
daz si mit jâmer uns gelade.
sî daz niht wâr, daz dirre schade
werde uns hie gesamnet,
sô müeze ich sîn verdamnet
unde werde in pulver hie gebrant,
alsô daz man mich ûf daz lânt
beginne saejen in den wint.
alt unde junc, wîp unde kint
verderbent hie gelîche,
swie von der kriechen rîche
Pârîs ein wîp gewinnet.
ob er helênen minnet,
wir müezen alle sîn verlorn.
dâ vor man, hêrre hôchgeborn,
vil starker huote wol bedarf.
swaz ich noch lôzes ie gewarf,
daz ist dar ûf gevallen,
daz wê geschiht uns allen,
swie pârîs vert in kriechen lânt.
ich hân die göte vil gemant,
daz ich an ir antwürte
gar endelichen spürte,
daz troye würde wüeste,
ob daz geschehen müeste,
daz pârîs hinnen kaeme
ze kriechen unde dâ naeme
die wunneclichen helenam.
den grimmen schaden vreissam
sol man behüeten unde bewarn.
Pârîsen lâze man niht varn
ze kriechen, welle man genesen.
ich hân von allem dem gelesen,
daz ie geflôz unde ie geflouc,
darumbe ich iu noch nie gelouc,
swenn ich begunde wîssagen.
ich hân den glânzen himelwagen
unde daz gestirne alsô besehen,
daz uns vil schaden sol geschehen
an liuten unde an lânden.
wirt ez niht understanden,
wir müezen kumber lîden.
man sol die râche mîden,
diu schaden ûf den rücke ladet.
swer alsô rîchet, daz er schadet
im selben, der ist wîse niht.
swâ von dem manne wirs geschiht,
denn im geschehen solde,
ob er sich hüeten wolte,
dâ vor sol er sich warnen.
wir müezen alle garnen,
daz mîn bruoder eine tuot,
wirt von uns balde niht behuot,
daz er hin zuo den kriechen vert
unde eine vrouwen dâ verhert,
diu schoener ist denn alliu wîp.
ez kostet leben unde lîp,
Troyaere, ob manz geloubet,
wirt helenâ geroubet
unde über sê gevüeret her.
dâ von sô râte ich unde ger,
daz er die reise mîde,
von der man kumber lîde,
unde diu noch müge ze valle
mit kraft uns bringen alle .>
Nâch disen worten allez daz
gesweic, daz vor dem künege saz,
unde was erzaget von der rede.
die rîter dûhte ein überlede
unde ein gar swaere bürde,
ob an troyaeren würde
diu prophêtîe erfüllet sus,
diu der wîssage helenus
hete in allen vür geleit.
in was vil ofte wâr geseit
von sînem wîsen munde,
dâ von si bî der stunde
geloubten im vil deste baz.
Prîant sîn vater selbe saz
verdâht in sorgen bî der zît.
si swigen alle enwiderstrît
unde sprâchen niht ein wörtelîn.
ir herze leit vorht unde pîn
von dirre wîssagunge.
nû trôilus der junge
ir aller zageheit ersach,
sô daz ein wort ir keiner sprach,
seht, dô wart er ungemeit.
im was gar inneclîche leit,
daz prîamus der guote
an ritterlichem muote
von rede solde erwinden.
von allen sînen kinden
was er der jungest, als ich las.
doch sult ir wizzen, daz er was
des lîbes ein bewaeret helt.
der selbe rîter ûz erwelt
vuor ûf der êren strâze
unde mohte in sîner mâze
wol gelîchen hectorî.
vrech unde missewende vrî
was er, dâst âne lougen.
rôt under sînen ougen
wart er von zorne bitter.
 <hey,> sprach er, < werden rîter,
wie sint ir alle alsus gedaget?
warumbe siht man iuch verzaget
durch eines bloeden pfaffen wort,
der strîtes selten hât bekort
unde lützel kumbers ie geleit?
er hât von tröumen hie geseit
unde wil mit valschen maeren
beziugen unde bewaeren,
daz uns niht wol gelingen müge.
niht kêrent iuch an sîne trüge
unde an sîn gougel, daz er kan.
sîn kunst enhoeret uns niht an
unde al sîn zouberîe grôz.
swer sich an eines pfaffen lôz
wil hân, der ist ein tôre.
er sol ûf eime kôre
wol singen hôhe wîse
unde mit rîlicher spîse
vil schône mesten sînen lîp:
sô muoz ein rîter durch diu wîp
unde umb sîn selbes êre
lîp unde guot vil sêre
an strîte wâgen alle vrist.
sîn leben unde daz unser ist
in manege wîs besundert.
dâ von mich sêre wundert,
daz man iuch durch in siht verzagen.
was kan er uns gewîssagen
von sturmes unde von strîtes kraft?
im ist von einer wirtschaft
ze redene baz gemaeze.
ein pfaffe lieber aeze
stark unde veste mursel,
denn er ze kamphe würde snel
unde ûf ritterlichen strît.
ir hêrren, daz ir saelic sît!
swaz helenus mîn bruoder seit,
daz ist vil gar ein üppikeit
unde ein lâchenîe.
sîn valsche prophêtîe
kan niht erwenden unser heil.
sint alle vroelich unde geil!
uns mac gelingen harte wol.
Pârîs mîn bruoder kêren sol
ze kriechen, als er hât geseit,
sô wirt gerochen unser leit
unde manic schade widertân,
den wir dâ her geliten hân
an liuten unde an guote.
wer solde an ritters muote
sîn durch pfaffen tröume laz?
manheit stât werden mannen baz
danne ein gar verzagter lîp.
an tröume sol ein altez wîp
gelouben unde ein rîter niht.
ich hân des rîche zuoversiht,
vert pârîs in der kriechen lânt,
daz wir gerechen al zehant
daz laster unde die grimme klage,
die wir hie lîden alle tage.
Diu rede manlich unde quec
treip alle zageheit enwec,
die maneger hete an sich genomen.
ze vrechem muote widerkomen
die rîter wâren drâte.
daz schuof mit sînem râte
der ellentrîche trôilus .>
het er geredet niht alsus,
diu reise waere wendic,
dar ûf pârîs genendic
mit herzen unde mit lîbe wart.
si jâhen, daz sîn übervart
gar nütze waere in allen.
ir muot der was gevallen
gemeinlîch ûf den einen sin,
daz er ze kriechen solde hin
dô schiffen âne widerstrît.
hie wart bewaeret bî der zît,
daz ein vrecher man ze wer
mit worten bringet wol ein her
unde ez ûf strît kan rezen
mit rede unde mit geheizen,
die werlich unde vrevel sint.
des hôchgebornen küneges kint,
daz trôilus genennet was,
geschuof, daz maneger an sich las
sîn herze unde sîn gemüete wider,
daz in gevallen was dernider
von zegelicher vorhte.
sîn rede in allen worhte
manheit unde ellentrîchen muot.
sîn rât die rîter dûhte guot
unde sînen vater ûz erwelt.
dâ von pârîs der junge helt
wart bereit ûf eine vart.
der rede doch betrüebet wart
ein hêrre, der hiez panthus.
daz trôilô gevolget sus
wart von ir aller munde,
des truoc er bî der stunde
swaer unde bitter ungemach.
der selbe zuo dem künege sprach,
als der vil schône reden kan:
 <herr, ich bin iwer dienestman,
der iuch vor schaden behüeten sol.
ich weiz daz unde erkenne wol,
daz ich an allen sachen
muoz iwer êre bewachen
vor lasterlicher ungeschiht.
swer sînen hêrren warnet niht
vor schedelicher riwe,
der brîchet sîne triwe
unde sîne hôhe staetekeit,
dâ von mir iwer schande leit
unde iwer schade waere.
seht, hêrre tugentbaere,
jô het ich einen vater balt,
der was wol hundert jâre alt,
ê daz er tôt gelaege.
man seit mir, daz er pflaege
witz unde grôzer wîsheit.
an in was rîlich kunst geleit,
daz er beschouwen dicke liez.
Eufebius der hêrre hiez,
als ich in hôrte nennen.
er kunde wol erkennen
daz niwe unde ouch daz virne
unde kôs an dem gestirne,
swaz künftic was den liuten.
entsliezen unde betiuten
hôrt ich in wilder tröume vil.
swaz er gesprach, daz nam ein zil
schier unde vil gereite.
kein dinc er nie geseite,
wan daz ze voller wârheit kam
unde ein sô rehtez ende nam,
daz nie wort gelouc dar an.
der selbe sinnerîche man
wîs unde listebaere
seit uns hie vor ze maere,
ze troye würde ein helt geborn,
von dem zerstoeret unde verlorn
daz rîche würde in alle wîs
unde daz er solde pârîs
geheizen werden unde genant.
vür wâr tete er von im erkant,
ob im ze kriechen würde ein wîp,
daz müeste an leben unde an lîp
den liuten hie ze troye gân.
diz maere wart mir kunt getân
von mînes vater munde
unde manegem bî der stunde,
dem er dâ wolte wîssagen.
ouch hôrte ich sprechen bî den tagen,
swer mit gemache saeze,
dem solde sîn gemaeze
vrid unde ruowe bî der zît,
sô daz er üppeclichen strît
niht koufte noch ensuochte
unde krieges niht geruochte,
die wîle er drâne mohte wesen.
herr unde künec ûz erlesen,
diu rede triffet iuch vür wâr.
si gêt iu stille unde offenbâr
sêr unde volleclichen an.
ir sint ein sanfte lebender man,
des rîche mit gemache stât
unde einen vrîen vride hât
an liuten unde an lânde.
nû seht, daz maneger hande
verlust niht werde ûf iuch geleit
unde iwers lândes vrîheit
niht valle in grôzen unprîs.
wan swie mîn hêrre pârîs
nû strîchent gegen kriechen,
ir müezent iemer siechen
an êren unde an guote,
dâ von sint in der huote,
daz er belîbe an dirre zît.
niht suochent urliug unde strît,
die wîle ir drâne mügent leben.
im wirt ein swacher lôn gegeben,
wer selhen lôn verschuldet,
dâ von er selbe duldet
ein schedelichez ende.
wê der vertânen hende,
diu nâch dem lône wirbet,
dâ von ir kraft verdirbet
unde ir gewalt sich krenket!
swer willeclichen senket
sîn rîch in armen lebetagen,
wer sol daz weinen oder klagen,
ob im niht wol gelinget?
sît daz er selber ringet
nâch kumberlicher swaere,
sô wirt im wol gebaere
schad unde kumberlîche nôt.
vil maneger ist gelegen tôt,
der lânger möhte hân gelebt,
het er nâch tôde niht gestrebt .>
Nû daz der wîse pantus
ze prîamô gesprach alsus,
dô wart ein brehten unde ein ruof.
sîn wîse rede in allen schuof
swaer unde grôzen urdruz.
swie rîlich êre unde manic nuz
an sînem râte laege,
doch wâren si vil traege
ze sîner volge bî der zît.
si riefen alle enwiderstrît,
sîn lêre endiuhte si niht guot.
Pârîs, der hêrre wol gemuot,
der solde gegen kriechenlânt
von dannen kêren al zehant
mit liuten unde mit schiffen.
si viengen unde griffen
die reise willeclichen an.
Hector der tugentrîche man,
gevrîet vor unküsten,
hiez dô die kiele rüsten,
dar inne pârîs dannen schiet.
er unde sîn erweltiu diet
kêrt ûf daz wilde tobende mer
mit einem küneclichen her,
daz nâch dem wunsche was becleit
unde wol ze strîte was bereit
nâch ritterlichem prîse.
des küneges tohter wîse,
diu cassander was genant,
nû diu vernam unde si bevant,
daz pârîs dannen kêrte,
dô kam diu wol gelêrte
geloufen zuo des meres stade.
si wiste wol, daz grimmer schade
von sîner reise würde schîn.
dâ von diu hôhe künegîn
ûf trûren leite grôzen vlîz.
ir hende lûter unde wîz
begunde si z'ein' ander slahen.
si rêrte manegen heizen trahen
ûz ir ougen liehtgemâl
unde rief mit leide sunder twâl:
 <
Pârîs, nû var von hinnen!
dîn vart sol uns gewinnen
sêr unde bitterlîche nôt.
weizgot, wir müezen alle tôt
geligen von der reise dîn.
wirt helenâ diu künegîn
von kriechen dir ze wîbe,
daz gêt vil manegem lîbe
ze troye an sînen lebetagen.
die liute werden alle erslagen
unde daz rîche enterbet.
diu stat diu wirt verderbet
unde alsô gar gevellet nider,
daz si gebiwen niemer wider
mit keime liste werden mac
biz an den jungestlichen tac .>
Diu rede was ir aller spot.
des küneges bete unde sîn gebot
daz wart erfüllet al zehant.
si vuoren gegen kriechenlânt
mit hôher unde mit rîcher wer.
dâ von daz küneclîche her
sît vröude wart beroubet.
unde heten si geloubet
der megde wîs unde helenô
unde ouch dem hêrren pantô,
sô waere ir saelde worden schîn.
nû wolte in widerwertic sîn
gelücke z'allen' orten.
dâ von si wâren worten
gelouben niht enwolten.
si vuoren unde holten
verlust unde êwiclichen schaden.
ir kiele wâren wol geladen
mit koste maneger hande.
der künec, der si sande,
der hêrschaft hete wîten grif.
si vuorten vier unde zweinzic schif
getregedes unde liute vol.
berâten rîlich unde wol
die boten vuoren allez dan.
Pârîs, der was ir houbetman,
wan sîn vater prîant
der hete si des ê gemant,
swaz er gebüte in allen,
daz in daz wol gevallen
begunde sunder widerstrît.
unde daz si teten alle zît
den willen sîn gar âne zorn.
drî lândes hêrren hôchgeborn
diu vuoren mit dem klâren.
wie die genennet wâren,
daz künde ich iu mit rede alsus.
der eine was dêîfebus,
der ander hiez polimodas
unde der dritte ênêas,
die kêrten mit im über sê.
dennoch sô vuorte er vürsten mê,
der ich niht aller mac gezeln.
swaz man von râte kan erweln,
des heten si grôz überkraft,
wan ez geschiet nie ritterschaft
von lânde mit sô rîcher zer.
nû daz si vuoren ûf daz mer,
dô volget in guot segelwint.
Pârîs der kêrte ân underbint
geswinde z'einer' schoenen habe.
dâ kom sîn herze sorgen abe,
dâ mite ez was gebunden ê.
dâ lac ein insel bî dem sê,
geheizen citarêâ,
zuo der begunde er îlen sâ
unde stiez aldâ ze lânde.
ûf einem schoenen sande
liez eine wîle sich daz her
durch banken nider bî dem mer.
Dar nâch diu rotte wart becleit;
ir wurden kleider an geleit,
diu verre lûhten über al.
von liuten einen grôzen schal
heten schiere si vernomen;
die wâren dâ z'ein' ander komen
vil snelleclichen unde gerade.
dâ stuont ein tempel bî dem stade,
von marmel, ûzer mâzen wît.
dâ woltens'' eine hôchgezît
begân des tages inne
ze prîse der götinne,
diu vênus was geheizen.
zuo der riviere kreizen
wâren si durch schallen
ûz den bîlânden allen
gestrîchen unde gekêret.
Vênus wart von in gêret
mit aller hande wunnespil.
man hôrte dâ pusûnen vil
unde harphen unde lîren.
sus wolten si dâ vîren
der werden süezen minne tac.
daz tempel wol gezieret lac
mit golde unde mit gesteine,
unde was mit bluomen reine
beströuwet unde mit grase wol;
gedoenes unde sanges vol
wart ez von hellen stimmen
unde gleiz von liehten gimmen
gelîch der glânzen sunnen;
vil kerzen drinne brunnen
schôn unde wunneclîche.
nû daz der tugentrîche
Pârîs unde die gesellen sîn
daz tempel sâhen alsô vîn
unde si den schal vernâmen,
dô vuorens'' unde kâmen
mit willen in daz einlânt:
si wolten alle ir prîsant
den göten ouch dar inne geben,
durch daz vor schaden werde ir leben
ze kriechen von ir kraft behuot.
si leiten an ir kleider guot
gemeine unde algelîche;
diu sach man alsô rîche
dâ liuhten unde glesten,
daz si den werden gesten
stuonden wunneclichen an.
Pârîs ir aller houbetman
durch guften unde durch schallen
gecleidet vor in allen
wart mit keiserlicher wât.
er truoc den besten ziclât,
der ie ze kriechen wart gesehen,
dar ûz man liuhten unde enbrehen
sach beide gimmen unde golt,
wan er hete dar geholt
gezierde maneger hande.
an lîbe unde an gewande
was er nâch wunsche vollebrâht.
er hete sich des wol bedâht,
daz er dâ wolte schouwen
vil manege liehte vrouwen,
diu zuo der hôchgezîte kam.
des wart der rîter wunnesam
gezieret verre deste baz,
wan er sîn selbes dâ vergaz
an keiner slahte dinge,
daz eime jungelinge
schôn unde werdeclichen stât.
er hete küneclichen rât,
dâ mite er wart gegestet.
sîn lîp was überlestet
mit ûz erwelter saelikeit;
dâ von daz keiserlîche kleit
im stuont vil werdeclichen an.
sîn gürtel unde sîn vürspan
unde ein schapel, daz er truoc,
diu wâren tiure unde edel gnuoc
von küneclicher rîcheit.
sîn hâr was krispel unde reit
unde gleiz als ein gespunnen golt.
durch hôher wirdikeite solt
het er diu liehten kleider an.
er schuof, daz er unde sîne man
den kriechen wol gevielen.
si kâmen ûz den kielen
gegangen in daz tempel dô,
dar inne manic herze vrô
was mit hôher wunne spil.
man dorfte liute nie sô vil
beschouwen, sô dar inne was.
der eine sanc, der ander las,
als in dâ was gemaeze.
man seit, daz nieman saeze
dâ müezic bî der stunde.
mit handen unde mit munde
triben si dâ manic dinc,
daz pârîs der jungelinc
dô lopte in sînem muote.
der edele unde der guote
brâht ûf des tempels alter
mit zühte manicvalter
sîn opher dâ vil schône
der minne z'eime' lône,
die man des tages êrte;
dar nâch der hübsche kêrte
vür daz betehûs zehant,
dâ man des mâles veile vant,
swaz man von krâme wolte.
swes man bedürfen solde,
des alles was dâ market.
gewahsen unde gestarket
was dâ gedrenge bî der zît;
iedoch wart im gemachet wît
von allen samenungen.
si trâten unde drungen
schier unde balde hinder sich,
dô si den rîter wunneclich
mit ougen an gesâhen.
man hôrte in wol enphâhen
mit gruoze vrouwen unde man,
diu sâhen in ze wunder an
unde lopten alliu sîniu dinc.
si jâhen, daz der jungelinc
an antlitz unde an hâre,
an lîbe unde an gebâre
waer aller vürsten krône,
unde daz nieman sô schône
gekleidet würde ûf erden.
den hôhen unde den werden
lopte maneger muoter kint.
 <jâ, hêrre,> sprâchen si, < wer sint
die geste rîlich unde klâr?
wir haben selten unser jâr
sô werde rîter hie gesehen .>
sus hôrte man dâ wirde jehen
den gesten algemeine.
durliuhtic unde reine
wart der manicvaltic prîs,
den bî der stunde pârîs
enphienc mit ganzer staete.
swaz er gesellen haete,
die wâren saelikeite vol;
ir iegelicher waere wol
ein vürste lîbeshalp gesîn,
des muost ir wunneclicher schîn
den kriechen wol gevallen.
iedoch schein ûz in allen
Pârîs an schoenen dingen,
als ûz vil kiselingen
ein glânziu margarîte.
swaz ûf der hôchgezîte
was ougen unde sinne,
die wâren ûze unde inne
bekümbert dâ mit sînem lobe.
sîn wirde vlouc den allen obe,
die mit im kâmen über sê,
wan ez enwas nie rîter mê
beschouwet dâ ze lânde
an lîbe unde an gewande
sô kürlich unde als ûz erkorn.
man haete des dâ wol gesworn,
er waere ein got unde niht ein man:
des wart er vil gekapfet an.
Er gap sô liehtebernden glast,
daz man den hôchgebornen gast
ie gerner unde ie gerner sach.
sîn klârheit diu dranc unde brach
in manic herze tougen.
er was ir aller ougen
ein spiegel bî der stunde;
ouch wart er von dem munde
lieplîche dâ gemeinet.
geliutert unde gereinet
was er an allen dingen.
er kunde ez dar zuo bringen,
daz sîn lop wart genaeme.
dâ stuonden rîche kraeme:
dâ gienc der werde rîter în
unde koufte den gesellen sîn
kleinoete maneger slahte.
sîn vrümekeit diu mahte,
daz er vil hôhen prîs enphienc.
nû daz er krâmend alsus gienc,
dô wart sîn kunft vermaeret
unde schiere goffenbaeret
der vrouwen, diu des lândes wielt
unde hûs mit grôzen êren hielt
ûf einer burc dâ nâhe bî.
daz dise geste wandels vrî
dar in daz tempel wâren komen,
daz hete si von sage vernomen
ûf ir kastelle bî der stunt.
man seite ir unde tete ir kunt
ze maere unde ouch ze tiute,
ez waeren vremde liute
geschiffet ûf dem wâge dar,
daz rîter nie sô wunnevar
noch sô kürlich würde.
si trüegen al die bürde,
die man von saelden möhte hân.
dâ bî sô wart ir kunt getân,
ein hêrre der waer under in
gegangen in daz tempel hin,
der sich ûf êren vlizze
unde ûz in allen glizze,
durliuhtic als ein engel,
unde sam ein rôsenstengel
an herzen unde an muote
in vrischer tugende bluote.
Des maeres wart diu reine vrô.
si wart ze râte schiere dô,
daz si die geste wolte sehen,
den rîches lobes dâ verjehen
unde alsô maneger tugende wart.
diu saelig einer bitevart
nam sich dâ willeclichen an.
si jach, si wolte kêren dan
durch opher in den selben kreiz
unde leisten einen antheiz
den göten unde der minne.
si was ein küneginne
des lândes unde des rîches,
unde lepte ir niht gelîches
an êren unde an lîbe.
ein bluome glânzer wîbe
schein diu vil wunnebaere.
wie si genennet waere,
daz künde ich iu mit rede sâ:
ez was diu lûter helenâ,
diu pârîse was gelobet.
ir lop noch allen vrouwen obet
ze kriechen unde ouch anderswâ.
man rüemet hie, dort unde dâ
ir lîp, ir leben unde ir art,
daz mir der kumber ist gespart,
daz ich hie sage ir hôhen prîs,
dar zuo bin ich niht vollen wîs
an sinne unde an vernünste.
ich dörfte wol der künste,
der salomônes herze pflac,
solt ich den ruom, der an ir lac,
entsliezen gar ze tiute.
des bite ich werde liute,
daz si mir niht verkêren,
ob ich nâch vollen êren
ir lop niht müge ergründen.
ir prîs den wil ich künden
mit worten, als ich beste kan.
des sol ein wol bescheiden man
erkennen unde merken bî,
daz mîn gemüete lûter sî
unde ich daz beste gerne tuo.
leg ich der werke niht dar zuo,
doch tuon ich reinen willen schîn
unde lobe die glânzen künegîn
gern unde wol nâch mîner state.
reht als ein troum unde sam ein schate,
sus wâren alliu schoeniu wîp,
swâ man ir tugentlichen lîp
begunde rehte schouwen.
si kunde liehte vrouwen
mit ir klârheite blenden.
nû seht, wie von den wenden
erschîne ein tôt gemaelde blint,
swâ lebende krêâtiure sint,
sus wâren alle varwe
tôt unde erloschen garwe,
sô man ir lebendez bilde kôs.
ir schoene was sô bodenlôs,
daz man niht grundes drinne sach.
swaz man von vrouwen ie gesprach
an buochen unde an lieden,
dâ lopten unde schieden
die wîsen ûz ir schoenen lîp
vür alliu minneclîchiu wîp.
Ir name an êren unde an lobe
vuor ie den besten vrouwen obe
unde muoz ouch ob in iemer varen
gelîch dem wilden adelaren,
der sweimet in den wolken.
swaz ie von wîbes molken
ze vleische unde ouch ze beine wart,
daz was ein wint an reiner art
biz an daz spilnde wunder,
daz an ir lac besunder
von ûz erwelter klârheit.
der wunsch der hete an si geleit
mê vlizes denne ûf alliu wîp.
er wolte ir leben unde ir lîp
uns allen z'eime' urkünde geben,
sô daz er niemer wîbes leben
vür si geschepfen wolte baz.
dô sîn gewalt ir bilde maz,
dô leite er an si manic model.
der pfaffen schrift, der jüden rodel,
unde aller sarrazîne brief
diu sagent von dem wunder tief,
daz von êren unde von tugent
was an ir keiserlichen jugent
unde an ir werden lîp gewant.
ouch hete si liut unde lânt
unde was ein küneginne rîch:
nieman ze kriechen was gelîch
dem künege menelâô,
der si ze wîbe hete dô
mit liuterlicher staetikeit.
diu künegîn stolz unde gemeit,
dô si troyaere kunft vernam,
dô wart diu vrouwe minnesam
dar ûf bereit geswinde,
daz si mit ir gesinde
dar in daz tempel kaeme
unde ouch dâ war genaeme
der vremden ritterschefte klâr.
dô man ir seite daz vür wâr,
si waeren schoene unde ûz erkorn,
dô hete ungerne si verborn
die reise zuo der hôchgezît.
si zierte sich enwiderstrît
mit maneger hande rîcheit
unde vuor des endes unde reit,
dâ si die werden geste vant,
die schoenen lîp unde rîch gewant
ouch heten unde truogen.
si wolte ir dinges luogen
unde ir geverte schouwen.
si kam mit vünfzic vrouwen,
die wol gezieret wâren;
doch wâren si der klâren
an liehter schoenheit ungelîch.
Pârîs der junge künec rîch
wart ir zem êrsten innen,
wan si begunde brinnen
unde liuhten in sîn ougen
sô verre sunder lougen,
daz er was der êrste man,
der si von ir kastelle dan
sach komen dô mit ir gezoge:
des wart er als ein regenboge
geverwet von der minne
der glânzen küneginne,
der schoene durch sîn herze brach.
wan dô sîn ouge ir bilde ersach,
dô was zehant diu minne dâ
unde tete im kunt, daz helenâ
dâ kaeme bî den stunden.
swie selten er die blunden
gesehen hete in sînen tagen,
iedoch begunde im wîssagen
sîn herze tugentbaere,
daz si diu selbe waere,
diu vênus im geheizen
het in der lânde kreizen,
dâ von im der vrouwen strît
gescheiden wart zer hôchgezît.
Er dâchte wider sich alsô
still unde tougenlichen dô:
 <waz vrouwen möhte diz gesîn,
wan helenâ diu künegîn,
die man ze solde mir gehiez,
dô man den kriec an mich geliez,
der umb den apfel wart getân?
ich wil gelouben sunder wân,
daz si diu selbe vrouwe sî,
diu lânge mînem herzen bî
gewont mit ganzer staete hât.
swaz got an sîne hantgetât
rîliches wunders hât geleit,
daz allez ist ein kunterfeit
biz an den wunderlichen vlîz,
den er ân allen itewîz
an ir vigûren hât gewant.
ein wildez wunder hât sîn hant
mit vlîze an ir gebildet;
ir schoenheit überwildet
unde überwundert allen schîn,
der von klârheite mac gesîn
an wîben unde an vrouwen.
wer mac den glânz geschouwen,
der ûz ir varwe schînet?
geliutert unde gefînet
vor wandel ist ir reiner lîp.
nû gênt eht slâfen alliu wîp
unde tuon sich under an ir lobe.
Helêne vert in allen obe
an êren unde an werdekeit;
Helêne ir aller spiegel treit,
diu vrouwen heizent unde sint;
Helêne ist ein erweltez kint
an herzen unde an lîbe,
wan ez enwart von wîbe
nie sô reines niht geborn;
unde hete sîn der wunsch gesworn,
er wolte bilden schoener wîp
unde schephen alsô klâren lîp,
als helenâ mîn vrouwe treit;
er müeste brechen sînen eit,
wan er enkünde niemer
unde solde er bilden iemer
geschephen wunneclicher vruht.
an ir lît alliu diu genuht,
die man von êren ie gesach.
Helêne ist aller wunne dach
unde aller vröuden klûse,
dar în sich hât ze hûse
heil unde saelden vil gezogen.
Vênus enhât mir niht gelogen,
diu von ir klârheit seite mir.
erfüllet si mîns herzen gir
an ir vil reinen minne klâr,
sô dunket ez mich allez wâr,
swaz mir von ir liutsaelikeit
unde von ir tugenden ist geseit .>
Alsus gedâhte pârîs,
dô man die küneginne wîs
gezieret sach dort komen her.
si was nâch edels herzen ger
an êren unde an lîbe
ein wunder z'eime' wîbe
unde ein erwünschet bilde.
si zierte daz gevilde,
dar über si des mâles reit;
ir schîn den hete si zerspreit
hin unde her, dan unde dar.
ir vrouwen minneclich gevar
die wâren schoene unde wol gesite;
si vuoren ir des mâles mite
schôn unde in spilnder wunne.
si kam reht als diu sunne
dort her durliuhteclichen schine
unde mit ir in daz tempel hine
wolt alle sterne wîsen.
des dûhte dô pârîsen,
daz er nie wîp gesaehe
sô lûter noch sô waehe,
sô diu vil wol getâne.
man sach si zuo dem plâne
erbeizen harte schône.
si kêrte vür daz vrône
tempel unde wolte drîn.
Pârîs unde die gesellen sîn
die stuonden vor den kraemen,
durch daz si war genaemen
ir wunneclichen lîbes.
mit ougen wart nie wîbes
sô rehte vil gewartet;
ouch wart ir gnuoc gezartet
mit herzen unde mit sinne.
Pârîs wart von ir minne
sîn selbes dô beroubet.
ir wunneclichez houbet
daz truoc si zühteclîche enbor
unde lie daz von der strâze tor
niht wenken eines hâres breit.
si wolte in schamender bliucheit
dâ kêren in daz betehûs.
ir hâr was krispel unde krûs
unde schein sô liehtebaere,
als ez gespunnen waere
ûz golde von ârâbiâ.
sich heten umbe ir ôren dâ
geringelt zwêne löcke reit,
die glizzen âne kunterfeit
reht alse goldes draete.
ir stirne wandels haete
niht sô tiure als umbe ein ei.
si truoc der schoensten ougen zwei,
der ie kein vrouwe mê gepflac,
dar ûz der ôsterlîche tac
mit lebender wunne spilte.
got was gezierde milte,
der si beide schuof nâch lobe.
zwô brâwen heten sich dar obe
gewelbet unde gekrümbet wol,
die wâren swarz reht als ein kol
unde glizzen alsô kleine,
als ob ein vaden reine
von sîden waere dar gezogen.
ein lützel stuonden si gebogen
der welte z'eime' wunder
unde schein sô lieht dar under
der ougen spiegel, hoere ich jehen,
daz man sich drinne mohte ersehen
alsam in eime werden glase.
daz wol geprîset werde ir nase,
dar zuo bin ich vil gar ze tump;
niht hoverehte noch ze krump
geschepfet was ir vorme glast;
an ir deheines dinges brast,
daz einer nasen wol gezimet.
swaz wirde unde êre vrouwen nimet,
daz het helêne kleine.
ein glânziu varwe reine
was ir gestrîchen under
unde was diu z'eime' wunder
mit wîze unde ouch mit rôte
vermischet sô genôte,
daz dâ weder rôt noch wîz
bewaeren mohte sînen vlîz
mit volleclichem schîne.
diu lûter unde diu vîne
truoc liehteberndiu wangen,
diu wâren umbevangen
mit rôte an iegelicher stat;
si lûhten als ein rôsenblat,
daz sîne bollen hât zertân
unde êrst dar ûz beginnet gân
des morgens in dem touwe.
diu keiserlîche vrouwe
het einen munt lieht unde heiz,
der bran noch vaster unde gleiz
denn ein rubîn durliuhtic rôt.
er bar den ougen unde bôt
vil schoener aneblicke;
er was eng unde dicke
unde lac versigelt drinne
daz viur der süezen minne
unde ir vröuden honictranc.
smal unde kleine zene blânc
dar ûz vil schône lûhten,
die wîz geverwet dûhten
als ein niwevallen snê.
si kunden herzelichez wê
wol mit ir schoene swachen.
sô si begunde lachen
güetlîche z'etelicher' stunt,
sô glizzen dâ zen unde munt
an der vil hôchgemuoten,
als ob dâ liljen bluoten
unde liehte rôsen ûz erwelt.
si was gefrîet unde geschelt
vor wandelbaerem meine.
in rehter mâze kleine
lûhte ir kinne dort her dan
unde stuont ein kerbelîn dar an,
daz gar liutsaeleclîche schein.
glat als ein altez helfenbein
unde wîzer denne ein krîdenmel
was ir daz neckel unde ir kel.
Si truoc zwô linde hende blânc.
dâ stuonden kleine vinger lânc
schôn unde lusteclichen âne.
ir arme glizzen als ein swane
ûz lûterlichem vollen
unde wâren ir gewollen
alsam ein kerze sinewel.
weich unde glat was ir daz vel
an vleische unde an gebeine.
si was enmitten kleine
unde umb den gürtel wol gedrât.
swaz schône unde adelichen stât,
des lac an ir ein wunder.
wie möht ich gar besunder
entsliezen ir geverte!
schoen als ein wünschelgerte
kam si geslichen ûfreht.
ir bein diu wâren bêdiu sleht
unde ir sîten bêde smal.
si was erwünschet über al
an lîbe unde an gelâze.
ir vüeze in rehter mâze
stuonden ir geschepfet wol,
si wâren tapfer unde hol
enmitten ein vil kleine.
si was gar wandels eine
unde alles ungelückes arm.
kein sumer der wart nie sô warm
von manicvalter hitze,
man vünde an ir antlitze
unde an ir bilde niwen snê;
ouch wart sô kalt nie winter mê,
man spurte vrische rôsen dran.
ich meine, daz nie wîp gewan
sô rôten munt, sô wîse kelen.
ir lobes wil ich niht verhelen,
sô verre ich mich versinne.
an ir lac ûze unde inne
gar aller saelden überfluz.
ir âten als ein muscâtnuz
kund adellichen draehen.
sô glânzen noch sô waehen
lîp kein vrouwe nie getruoc.
si was bî namen alsô kluoc
unde alsô vîn unde alsô klâr,
solt ich si prîsen tûsent jâr,
ir lobes kaeme ich z'ende' niht.
swer si mit sîner angesiht
geruorte z'einer' stunde
unde si mit rôtem munde
sach lachen unde smieren,
der muoste dar nâch zieren
mit tugenden iemer sînen lîp
unde êren alliu werdiu wîp
mit hôhem vlîze sîne tage.
jô wirt noch hiute von ir sage,
sô man si nennen hoeret,
sorg unde leit zerstoeret
eim iegelichen manne.
sîn herze im eine spanne
wirt hôher ûf gerücket,
swâ man ze liehte zücket
ir namen unde ir saelikeit,
der wunder an si was geleit.
Si truoc von purper eine wât.
diu was der beste plýât
den ie gesach kein ouge.
von golde tûsent bouge
niht möhten in vergolten hân.
man sach in stotzen unde stân
von golde an allen enden.
er was von wîsen henden
rîcheite niht verstôzen.
in indiâ der grôzen
wart er gewürket unde bereit
mit zouberlicher wîsheit
unde mit sô vremden listen,
daz sarrazîn noch kristen
nie gewap sô waehez werc.
in worhte ein heidenisch getwerc
unde leite ûf in der künste vunt,
daz er des tages sibenstunt
verkêrte sîne varwe.
er wart gestellet garwe
reht als ein vrischiu rôse rôt.
diu meisterschaft im daz gebôt,
diu von zouber lac dar an,
daz er in blüender roete bran
unde sich verwandelte dar în.
dar nâch verkêrte er sînen schîn
in kurzer wîle, niht ze lânc,
unde wart geverwet alsô blânc,
daz nie kein lilje wart sô wîz.
durch sîner wandelunge vlîz
vergaz ein herze sîner klage.
sus endert er sich alle tage
unde lie sich zweier hande spehen.
ze siben zîten blânc gesehen
unde ze siben zîten rôt
wart er von künsterîcher nôt,
dâ mite er was getwungen.
zwischen den wandelungen
schein ie der selbe plýât,
von sîden alsô wol zernât,
daz man gesach mit handen
in al der welte lânden
nie waeher werc gebilden.
des zamen unde des wilden
ein wunder was dar an geleit.
daz stuont in glânzer rîcheit
geschepfet, als ez künde leben.
ouch wâren löuber unde reben
dar ûf genât mit golde vrisch.
daz tier, der vogel unde der visch
stuont ûf dem tuoche reine
unde lac erwelt gesteine
dar under unde dâ zwischen.
daz kunde wol gemischen
zuo dem rîchen werke sich.
sîn glânz rein unde wunneclich
wart zuo der sîden glaste
unde zuo dem golde vaste
getempert unde gesellet.
swaz ouge wol gevellet
unde eime herze vröude gît,
daz lac ze vil enwiderstrît
an dem plîâte wol gestalt.
kein winter der wart nie sô kalt,
daz ieman lite keinen vrost,
der diz gewant von hôher kost
an sîme lîbe trüege;
ouch wart als ungefüege
nie kein sumer noch sô heiz,
man hete wol ân allen sweiz
dar inne küele gnuoc gehabet.
gelîstet unde gebuochstabet
was ez von wîsen henden
an orten unde an enden
mit hôher künste ruoche.
ûz dem rîlichen tuoche,
daz ich mit lobe kroene,
truoc helenâ diu schoene
des mâles mantel unde roc.
der mantel hete ein underzoc,
daz ein sô vremdez werden
mac niemer ûf der erden
biz an den jungestlichen sent.
ein lânt daz lît in ôrient
unde ist genant cepfaliâ.
die liute, die man vindet dâ,
die vâhent einer hande tier
mit listen in der lântrifier,
von dem seit uns diu schrift alsus,
ez sî genant dindîalus
unde pflege als adellicher art,
daz nie kein tier als edel wart
von zame noch von wilde.
durch sîner hiute bilde
wirt im geleit des tôdes stric.
der liehten klâren sunnen blic
der glenzet in des lândes kreiz
sô gar unmaezeclichen heiz,
daz man dâ luftes bresten hât.
kein boum in der riviere stat,
der senften küelen schaten ber,
dâ von daz tier, des bin ich wer,
von hitze lîdet kumber.
sîn muot ist alsô tumber,
daz ez betrogen sanfte wirt.
daz im kein boum dâ schaten birt,
daz ist im âne mâze leit,
des wirt ein lâge im dâ bereit
unde sîner glânzen hiute.
des selben lândes liute
beginnent sîn dâ warten
unde bringent ûz dem garten,
dâ der balsem inne wirt,
vil loubes, daz in schaten birt,
unde bergent sich dar under,
durch daz si dâ besunder
daz edel tier verlüste saten,
wan al zehant, swenn ez den schaten
des ûz erwelten loubes siht,
son sûmet ez sich lânger niht.
ez leit sich dran schier unde lît
dar under alsô lânge zît,
daz ez beginnet slâfen;
sô wirt zehant ein wâfen
durch ez gestochen unde geslagen:
alsô muoz man diz tier bejagen
unde an dem schaten vâhen.
kein ougen nie gesâhen
kein alsô wunneclichez vel,
sô daz wilt schoen unde snel
an sîme erwelten lîbe treit.
sehs varwe sint ûf ez geleit,
die glîzent nâch dem wunsche dâ.
wîz, brûn, gel, rôt, grüen unde blâ
siht man von im dâ schînen.
sîn hût ob allen vînen
vellen ist gewaehet.
si riuchet unde draehet
den besten würzen vil gelîch.
ez ist vil maneger tugende rîch
unde izzet niht wan edel krût.
ûz sîner wunneclichen hût
was daz underzoc gemaht
des rîches mantels vil geslaht,
den helenâ des mâles truoc.
zwei tassel von gezierde kluoc
sach man von im dâ schînen,
diu wâren ûz rubînen
geworht mit hôhem vlîze gar.
ein borte ûz sîden liehtgevar
der zierte disen mantel ouch;
er was noch grüener denne ein louch,
dem abgeschrôten ist der kil;
sich lie dar an gesteines vil
durchliuhteclichen schouwen.
der mantel stuont der vrouwen
ze lobelichem wunder
unde was der roc dar under
getwenget an ir lindez vel,
sô daz ir brüste sinewel,
alsam zwei kügellîn gedrât,
enbor die keiserlîche wât
gelüpfet heten über sich,
als ob zwên epfel wunneclich
ir waeren dar gestecket.
ir stuont diu kel enblecket,
wan ir des rockes houbetloch
sô michel was geschepfet doch,
daz sich ir hût dâ niht verhal.
ez was geschrôten hin ze tal
unde ûz gelenket alsô vil,
daz minneclicher varwe spil
den ougen bôt ir lûter vel.
dâ sich diu brüstel unde diu kel
z'ein' ander welbent under in,
dâ was ein glânz gegozzen hin,
der schein durchliuhteclichen wîz,
daz sîner blânken varwe vlîz
kein ouge mohte erlîden.
ez kunde wol die sîden,
daz golt unde daz gesteine
mit sînem glaste reine
getoeten unde erblenden.
daz kleit was an den enden
bestellet wol in alle wîs.
ez rinnet ûz dem paradîs
ein wazzer lûter unde vrisch,
daz biwet einer hande visch,
der hât an im ein edel hût.
mit sînem glânzen velle trût
gestemmet stuont diu rîche wât.
sô wunneclichen schînât
getruoc nie rîter noch gebûr.
noch blâwer danne ein vîn lâsûr
schein dâ sîn varwe reine
unde glizzen tropfen kleine
von golde ûz sînem velde blâ,
die wâren von in selber dâ
gewahsen an der hiute
unde heten si niht liute
getröufet noch gemachet drîn.
mit dem schînâte vischîn
stuont diz gewant gebraemet
unde was nâch ir geschraemet
mit hovelicher vuoge.
ez hete velte gnuoge,
die bî den vüezen ümbe
dâ suochten wilde krümbe
unde manegen wunderlichen schranc.
ein tuoch von kleiner sîden blânc
het ûf ir houbet si gespreit,
dâ wâren lîsten în geleit
von golde an beiden enden.
von ir juncfrouwen henden
was si gezieret wol dermite,
wan ez ist noch der kriechen site,
daz si mit rîchen tuochen
bewinden unde beruochen
ir houbet wellen gerne.
dâ von der tugende sterne
unde aller vrouwen sunnenschîn
truoc ûf ein kleinez tüechelîn,
daz was von sîden alsô klâr,
daz man durch ez ir guldîn hâr
unde ein schapel, daz drûfe lac,
sach liuhten schône als einen tac,
der durch diu wolken schînet.
daz sich mîn zunge pînet
sêr ûf ir lop, daz tuot mir nôt,
sît daz den bitterlichen tôt
durch si leit sô manic lîp,
daz nie durch keiner slahte wîp
verdarp sô manic hôher man.
ir klârheit manegem an gewan
êr unde lîp, sêl unde leben,
der sît dem tôde wart gegeben
durch daz rîlîche wunder,
daz an ir lac besunder
vor allen vrouwen ûz erkorn,
die noch zer welte sint geborn
unde iemer ûf der erden
geboren müezen werden.
Si kam dort her geslichen
gestrîchet unde gestrîchen
reht als ein wilder siticus,
dem sîn gevider sô noch sus
zerfüeret noch zerschrenket lît.
vil hôhes muotes bî der zît
wart von ir kunft gewunnen.
als von der heizen sunnen
versmelzen muoz der rîfe kalt,
sus wart dâ sorge manicvalt
verswendet von ir bilde.
nû merkent, wie daz wilde
kleine süeze vogellîn
kan dingen ûf den morgenschîn
unde sich des tages vröuwen muoz,
sus wart gehoffet ûf ir gruoz
unde ûf ir kunft gedinget.
vil trûren wart geringet,
dô si kom zuo des tempels tor.
sich lupfte manic herze enbor,
daz in leide was gelegen.
Pârîs der hôchgeborne degen
stuont dâ mit den gesellen sîn
unde sach die werden künegîn
mit minneclichen ougen an.
sîn herze nâch ir minne bran
unde wiel von hitze sam ein blî,
daz eime viure ist nâhe bî
unde angestlichen siudet.
daz dâ sô vil gegiudet
wart mit ir schoene unde mit ir lobe,
des twanc der heizen minne klobe
sîn herze in angest bitter.
swaz ê der werde rîter
geliten hete riwe,
diu wart vrisch unde niwe,
dô sîn ouge ir lîp gesach.
ouch wizzent, daz ir wê geschach
von sînem aneblicke.
si wart ouch in dem stricke
der minne dô gevangen;
wan dô si kam gegangen
unde si gesach daz wunder,
daz an im lac besunder
von schoenheit über alle man,
dô wart enzündet unde enbran
ir herze von der minne heiz.
sîn varwe diu lûht unde gleiz
in ir gemüete vaste.
si wart von sîme glaste
versêret unde ze tôde wunt,
wan si des dûhte bî der stunt,
kein rîter würde nie geborn
sô lûter unde als ûz erkorn,
sô der vil klâre waere:
dâ von diu wunnenbaere
gruozt in nâch wunneclicher art.
ir houbet im geneiget wart
unde aller sîner ritterschaft;
des wart der vrouwen tugenthaft
gnâd unde hôher danc geseit.
si gienc nâch voller werdekeit
dô vür sich in daz tempel hin.
ir muot begriffen unde ir sin
wart mit gedenken sêre:
daz schuof der minne lêre
unde ir gewalteclicher rât,
der mannes herze sinne hât
schier unde in kurzen stunden
mit sîner nôt gebunden.
Dar nâch der künec selber kam
mit einer rotte wunnesam
ab sînem hûs dort her gezoget.
des rîches unde des lândes voget
was er mit hôhen êren
unde wolte ouch gerne kêren
zuo dirre hôchgezît alsus.
geheizen menelâus
der ûz erwelte künec was.
ze herzen slôz er unde las
Helênen gar vür alliu wîp:
si was sîn leben unde sîn lîp
unde aller sîner wunne spil.
er brâhte ritterschefte vil
unde kam geriten ouch zehant.
die geste er vor dem tempel vant
schôn unde werdeclichen dô,
des wart er von ir künfte vrô,
wan er si willeclîche sach.
mit gruoze in êren vil geschach
von sînem werden munde.
Pârîs wart bî der stunde
enpfangen alsô rehte wol,
daz man enpfâhen niemer sol
sô rehte schône keinen gast.
durch sînes klâren bildes glast
unde durch sîn ritterlichez kleit
wart im geboten wirdikeit
unde êre von der hoveschar.
der künec der gienc selber dar
unde vuorte in mit der hende sîn
vür helenam die künegîn,
der hôher tugende niht gebrast.
 <seht, vrouwe,> sprach er, < dirre gast
unde sîne werden liute
der sol geladen hiute
von iu ze hûse werden.
die wîle er unser erden
geruoche biwen, sô wil ich,
daz er hie nider lâze sich
unde unser gast belîbe .>
dem edelen schoenen wîbe
was diu rede niht ze leit;
si wart der worte vil gemeit
unde in ir herzen sêre vrô.
Pârîsen luot diu reine dô
mit herzen unde mit munde.
si bat in bî der stunde
mit süezen worten ûz erlesen,
daz er geruochte ir gast dô wesen,
die wîle er solde dâ bestân
in ir rifiere wol getân.
Der bete von im gêret wart
diu vrouwe rîch von hôher art
mit reinem willen gerne.
si was ein leitesterne
ûf aller sîner wunne pfat,
dâ von tete er, des in dô bat
ir liehter munt durchliuhtic rôt.
sîn herze nâch ir minne sôt
in jâmer unde in sender klage
er wart vil ofte bî dem tage
geverwet rôt, grüen unde bleich.
ir klârheit durch sîn ougen sleich
biz ûf den grunt der sinne.
ouch wart diu küneginne
durch in bleich unde rôsenvar.
si blicte im under ougen dar
des mâles harte dicke.
ir zweier ougen blicke
gewehselt wurden under in:
si vlugen dar, her unde hin,
sam si gevidert waeren.
der klâren wunnebaeren
wart verirret ir gebet:
swaz si den göten ophers het
mit ir in daz tempel brâht,
daz wart in sunder andâht
gegeben von ir hende blânc.
ir muot, ir sin unde ir gedanc
die lâgen an dem gaste
sô sêre unde alsô vaste,
daz ir gebet wart kleine:
wan ûf in alters eine
gevallen was ir herze.
si beide twanc der smerze,
den si von der minne liten,
daz si vil kiumelîche erbiten,
biz man daz ambet dâ getete.
nû man den göten an der stete
gediente, als ez in wol gezam,
der künec dô pârîsen nam
unde vuorte in ûf die veste hin.
er unde diu werde künegîn
dô giengen ûf mit im ze vuoz.
swaz man erbieten wirde muoz
eim edeln gaste rîche,
die butens'' im gelîche
mit rede unde mit gebâre:
güetlîche wart der klâre
gevrâget dâ der maere,
von welhem lânde er waere.
Des antwurt in dô pârîs
als ein bescheiden hêrre wîs,
der sîn geverte muoz verheln
unde vor den liuten wil versteln
daz leben unde den namen sîn:
 <herr unde werdiu künegîn,>
sprach er gezogenlichen dâ,
 <ich wart erzogen ze lybiâ,
dâ sint noch mîne mâge.
geheizen ist karthâge
ein stat, von der ich bin geborn.
liut unde lânt hân ich verkorn
unde wil si mîden gerne,
durch daz ich hie gelerne
êr unde rehte vrumekeit.
man hât mir ie von iu geseit,
sît ich gewuohs von kindes jugent,
daz an iu lige rîlîchiu tugent
unde manicvaltiu wirde;
des hân ich mîne girde
dar ûf geleit ân allen vâr,
daz ich mit iu vertribe ein jâr
unde ich iu wonen müeze bî,
durch daz ich deste werder sî,
swar ich der lânde kêre.
ob iwer reiniu lêre
mich wîset ûf daz rehte,
daz hilfet mîn geslehte
an êren iemer unde ouch mich.
ûf iwer tugende keiserlich
bin ich gestrîchen aldâ her
unde muote des, herr, unde ger,
daz ir gnâde an mir begânt
unde ir mich hie belîben lâzent
sô lânge, biz mich iwer rât
gewîse ûf edellîche tât
unde ûf ein tugentrîchez leben.
an iwer lêre ich wil ergeben
mîn herze unde mîne sinne,
durch daz ich noch gewinne
bescheidenlicher witze kraft.
mîn volc unde mîne ritterschaft
die sende ich hein ze lânde wider
unde lâze mich hie bî iu nider,
ob irs geruochent, hêrre wert.
ist, daz mîn iwer gnâde gert,
sô wil ich gerne hie bestân
unde iu belîben undertân,
biz ich von iu gelernen müge
die zuht, diu ritters êren tüge .>
Der künec menelâus
gap im der rede antwürte alsus
bescheidenlichen unde sprach:
 <geloubent, daz mir nie geschach
sô liebe an keiner sache mê,
sô daz ir, junger degen hêr,
geruochent hie belîben.
welt ir die zît vertrîben
in mînes lândes ringe,
daz ist vor allem dinge
ein sunderlîchiu vröude mir.
stât iwer herze unde iwer gir
mit willen zuo dem hove mîn
unde wellent ir hie bî mir sîn
ûf mîner bürge veste,
sô tuon ich iu daz beste,
des ich kan geflîzen mich.
daz iwer rîter lobelich
belîben ouch, daz râte ich wol.
deheiner von iu kêren sol,
unde volgent ir der lêre mîn .>
 <nein, hêrre, des enmac niht sîn,>
sprach aber dô pârîs zehant.
 <si müezen wider in mîn lânt
nû strîchen unde kêren,
ir guotes unde ir êren
dâ pflegen unde walten.
wird ich alhie behalten
selb ander, des benüeget mich.
unde wizzent, hêrre mîn, daz ich
iu darumbe dienen wil
unz an mînes tôdes zil
mit lîbe unde mit dem guote .>
sus wart der wol gemuote
Pârîs gesinde dô zehant
des küneges rîch von kriechenlânt,
der in gar willeclîche enpfie.
der gast dô mit dem wirte gienc
ze hûse bî den stunden.
er hete gnâde vunden
an sîner hant gewaltic.
diu zuht was manicvaltic,
diu pârîse wart geboten:
wiltpraet gebrâten unde gesoten
daz truoc man in des mâles vür.
sîn wart nâch edels herzen kür
gepflogen hêrlich unde wol.
die tische wurden alle vol
wirtschefte durch den willen sîn.
dem künege unde der künegîn
was er ein vil genaemer gast,
dâ von deheiner dinge brast,
diu wirtschaft ûf der erden
geheizen künne werden.
unde dô der tisch erhaben wart,
dô hiez pârîs ûf eine vart
bereiten sîne liute sich.
die werden geste lobelich
vuort er besunder unde sprach:
 <swaz uns ze schaden ie geschach,
daz wirt nû wol gerochen.
daz troye wart zerbrochen,
daz gilte ich in vil kurzer stunt,
ist, daz ich lîphaft unde gesunt
belîben sol ûf erden.
sît uns niht wider werden
mac esýonâ mîn base,
diu sich in reiner tugende glase
unde in spiegel hât besehen,
sô muoz ein ander dinc geschehen,
mit dem si wol vergolten wirt.
Helêne, diu den ougen birt
mit ir klârheite liehten schîn,
die wil ich vür die basen mîn
den kriechen zücken unde steln,
dâ von sult ir iuch nû verheln
unde alle bergen eteswâ.
still unde tougenlîche dâ
geruochent ligen unde sîn
biz daz ich iu den boten mîn
gesende, werden liute,
unde bî dem iu betiute,
daz ir ze helfe kument mir.
ich wil des muoten iu, daz ir
nû kêrent eteswâ hin bî,
daz ez sô rehte heinlich sî,
daz nieman ûf der erden
müg iwer innen werden
unde iuch aldâ beschouwe.
wir vuoren vür ein ouwe,
dâ wir nû strîchen dort her dan,
dâ rîchet unde stôzet an
ein grôz gevilde bî dem mer,
dar inne mac sich iwer her
wol bergen unde vertüschen.
kein ouge mac vor büschen
noch vor stûden ez gesehen.
daz ieman iuch dâ künne erspehen,
des lâzent allen zwîvel abe!
wan vür die selben wüesten habe
hât sich ein ganzer berc gezogen.
swenn ir dâ hinder sint versmogen,
sô mügent ir ân angest sîn.
nû kêrent algemeine drîn
unde bergent iuch drîn eteswie.
Pollimadas belîbet hie,
den sende ich hin nâch iu zehant,
swenn ich berouben wil diz lânt
der glânzen küneginne.
ist, daz ich si gewinne
unde si ze lânde bringen mac,
daz wirt ein êwiclicher slac
den kriechen an ir êren.
wie künde ich baz gemêren
ir laster unde ir schande,
denn ob ich ûz ir lânde
vüert aller vrouwen überhort?
ir lîp vertribe uns iemer dor
mit dem erwelten glânze sîn
swaer unde kumberlichen pîn .>
Der rât in allen wol geviel.
von dannen kêrtens'' in ir kiel
mit urloub algelîche.
der hôhe künec rîche
bat ir gelückes walten.
gefüeret unde geschalten
die werden rîter wurden abe.
verholne kêrtens'' in die habe,
dar în si pârîs mit ir scharn
hiez dô strîchen unde varn,
als ich iu nû gesaget hân.
sîn wille wart von in getân
unde sîn gebot erfüllet.
si wurden umbetüllet
mit boumen unde mit rôre,
daz ir keins menschen ôre
noch kein ouge wart gewar.
sus lâgen si dâ mit ir schar
biz in ein bote kaeme.
Pârîs der vil genaeme
sich nider bî dem künege lie,
der in z'eim' ingesinde enpfie
unde in gar willeclichen sach.
er seite in allen unde sprach
vür ein gewislich maere,
daz er ze namen waere
geheizen alexander.
êr unde wirde vander,
diu man im dô ze hûse bôt.
hie merken jâmer unde nôt,
die von der minne truoc sîn lîp
durch helenam daz schoene wîp.
Diu minne tete an im wol schîn,
daz si gewaltic wolte sîn
unde ir kraft ist manicvalt.
si twanc in des mit ir gewalt,
daz er guot, liut unde leben
an âventiure müeste geben
unde er daz allez wâgete,
durch daz er dâ gelâgete
des heiles unde der stunde,
daz helenâ diu blunde
mit im von dannen kaeme
unde er si dâ genaeme
dem künege menelâô,
der im doch zuht unde êre dô
güetlîche in sîme hûse bar.
sîn herze in sorgen sich verwar
unde in der minne stricke
sô sêre unde alsô dicke,
daz er dar ûz niht mohte komen.
Helêne diu het im benomen
sînen muot, vröud unde kraft.
er wart dar ûf gedanchaft
mit herzen unde mit lîbe,
daz er dem klâren wîbe
den kumber sîn geklagete.
er bibent unde wagete
vor sorgen als ein espîn loup.
daz im sîn herze niht zercloup
vor marterlicher swaere,
daz was ein vremdez maere
unde ein grôz wunder wilde.
swenn er sich in ir bilde
unde in ir ougen mohte ersehen,
sô muoste er denken unde jehen,
daz im geschaehe nie sô wol.
ouch wart sîn herze jâmers vol,
durch daz er muoste blicken an,
daz ir güetlîche tete ir man
mit rede unde mit gebaerde.
er leit dâ von beswaerde,
daz er daz keiserlîche wîp
twanc eteswenne an sînen lîp
unde er si vor im kuste.
sîn herze von geluste
zerspringen denne wolte,
durch daz er niht ensolte
daz selbe tuon der reinen.
er kunde si wol meinen
mit vlîzeclicher andâht.
er hete si des innen brâht
vil gerne z'etelicher' stunt,
daz von ir lac sîn herze wunt,
dô was diu reine guote
begriffen sô mit huote,
daz im der state dâ gebrast,
daz ir der hôchgeborne gast
geclagete sînen smerzen.
des muoste in sîme herzen
sîn marc von noeten dorren.
er wart in leit verworren
als in ein garn die vische.
er saz dick ob dem tische,
daz er sîn selbes gar vergaz.
zeimâl het er ein trincvaz
mit wîne an sîner hende blânc,
unde wart als irre sîn gedanc,
daz im daz hirne alumbe wiel
unde im der kopf dâ nider viel
von sinnelôsen dingen.
swenn er sîn ougen swingen
liez an die keiserlichen vruht,
sô viel der minne tobesuht
sô starke in sîne stirne,
daz im herz unde hirne
von hitze wurden wüetic.
diu nôt wart überflüetic,
die pârîs durch helênen truoc.
ouch hete dô beswaerde gnuoc
Helêne durch pârîsen.
si bêde kunde wîsen
der minne reizel unde ir kraft
in grundelôse trûtschaft.
Diu liebe was ân ende,
die sunder missewende
si zwei ze samne truogen.
unde möhten si mit vuogen
der minne brunst erleschet hân,
daz heten gerne si getân
mit herzen unde mit lîbe.
dem ûz erwelten wîbe
getorste niht der hêrre guot
mit rede entsliezen sînen muot
vor huote unde vor gevaerde.
doch hete er die gebaerde,
dâ bî si mohte schouwen,
daz er durch si verhouwen
was biz ûf der sinne grunt.
er tete ir dâ mit schrifte kunt,
daz in ir minne ûf jâmer treip.
 <amô> daz wort er dicke schreip
mit wîne lûter unde vrisch
vür die vil klâren ûf den tisch,
dâ bî wart si des innen,
daz er si kunde minnen
vür allez guot unde allen hort.
 <amô> daz liebe süeze wort,
daz sprach alsus ze tiute:
 <ich minne iuch unde triute
unde wil iuch liep von herzen haben .>
sus tete er si mit buochstaben
gewis, daz er si meinte.
unde dô diu wol gereinte
kust eteswenne ir tohterlîn
güetlîche vor den ougen sîn,
sô sleich er tougenlichen dar,
sô nieman sîn dâ wart gewar,
unde nam daz kint ûf sîne schôz.
mit armen er ez umbeslôz
unde treip mit im vil manic spil.
er gap im ouch der küsse vil
durch die liebe manicvalt,
die sîner muoter wol gestalt
dô truogen sîne sinne.
unde swâ diu küneginne
liutsaelic unde staete
vor im gesezzen haete,
dâ saz er hin, als ich ez las.
die stat, dâ si gestanden was,
die kuste er mit dem munde
oft unde ze maneger stunde.
Diz treip er dicke tougen.
mit minneclichen ougen
begunde er ûf si kapfen.
er kuste ir vuozstapfen.
unde neic ir stîgen unde ir wegen:
Pârîs der minnesieche degen
was von ir ze tôde wunt.
nû wart ir amme z'einer' stunt
lîs unde stille des gewar,
daz er daz kint vil wunnevar
güetlîche twanc an sîne brust
unde ez vil dicke wart gekust
lieplîche von dem munde sîn.
ouch was ir tougen worden schîn,
daz er geküsset haete
die stat, dâ diu vil staete
Helêne was gestanden ê.
dâ von enbeit si dô niht mê,
dô si vernam des hêrren sin.
si kêrte zuo ir vrouwen hin
unde seite ir die gebaerde sîn.
 <vernement,> sprach si, < vrouwe mîn,
wes iwer gast beginnet:
er triutet unde minnet
vil herzeclichen iwer kint.
ich weiz, daz im geküsset sint
von im alliu sîniu lit.
ouch wizzent, daz im iwer trit
liep unde wert belîben muoz:
swâ sich gesetzet iwer vuoz,
die stat die küsset er zehant,
swenn ir von dannen sint gewant
unde er belîbet eine.
waz er hie mite meine,
des muoz mich iemer wunder hân.
daz er diz dicke hât getân,
daz hân ich tougenlîche ersehen.
warumbe ez aber sî geschehen,
daz ist ein vremdiu sache mir.
sin, muot unde sînes herzen gir
hât er dar ûf gekêret,
daz von im werde gêret
iwer name unde iwer lîp
vür alliu minneclîchiu wîp .>
Die vrouwen tugendebaere
diu rede ein wildez maere
in ir gemüete dûhte gar.
si nam des jungelinges war
dâ vaster, dan si tete vor.
daz maere durch ir ôren tor
was ir geslichen in die brust.
des wart ir herzen muotgelust
geleit ûf in vil harter.
si truoc dô sende marter
durch in, als er durch si dô leit.
vil harte kûme si gebeit,
daz ir die state wart getân,
dâ si mit im begunde hân
ir rede unde ir gespraeche dô.
dem künege menelâô
wart enboten hein ze hûs,
daz castor unde pollûs,
die sîne swaeger wâren,
urliuges wolten vâren
mit einem künege rîche.
des bâten si gelîche
den hêrren staete unde ûz genomen,
daz er geruochte ir lânde komen
ze trôste bî den zîten
unde er in hülfe strîten
mit vester unde mit hôher kraft.
nû daz der künec ellenthaft
vernam diu selben maere,
dô vuor der tugendebaere
von dannen vil geswinde.
sîn wîp unde sîn gesinde
begunde er underwîsen,
daz si den gast pârîsen
in liezen wol bevolhen sîn.
er bat die werden künegîn,
daz si mit hôhem vlîze gar
sîn geruochte nemen war
unde sîn vil schône hieze pflegen.
der schoenen gap er sînen segen
unde îlte ûf sîne strâze.
er nam der verte mâze
ze sîner swaeger lânde dô.
der reise wurden beide vrô
diu vrouwe unde der getriwe gast.
im was der wirt ein überlast
gewesen dâ ze hûse;
dâ von der vröuden klûse
wart ir herzen ûf getân,
daz si die state solden hân,
daz si ze rede möhten komen.
mit vlîze wart dâ war genomen
des werden jungelinges.
man kêrte ûf in vil dinges,
daz wirde unde êre heizen sol;
ouch kunde er daz geschulden wol
mit rede unde mit gebâre.
der saelig unde der klâre
geschuof mit adellicher tugent,
daz man dâ lopte sîne jugent
unde sîne keiserlichen art.
der vrouwen er sô heinlich wart,
daz er dick an ir sîten saz
unde ofte sunder allen haz
gienc in ir kemenâten.
er wart von ir berâten
mit rîcher handelunge dô.
nû kam ez eines mâles sô,
daz er gesaz der schoenen bî
vröud unde spilender wunne vrî,
wan er sich nâch ir sente
unde sîn gemüete wente
ûf jâmer durch si tougen.
mit inneclichen ougen
begunde er an ir bilde sehen.
im was diu state dâ geschehen,
daz si vereinet wâren gar,
dâ von diu vrouwe minnevar
sich kêrte zuo dem gaste hin.
güetlîche sprach si wider in:
 <
Vil werder man, wes trûrent ir?
lâzent iu niht swaere sîn, daz ir
hânt des wirtes bresten!
wan allez, daz wir westen,
daz iu ze vröuden kaeme
unde trûren iu benaeme,
daz wirt iu gar von uns getân.
ir sult iu niht verdriezen lâzen
der stunde alhie ze lânde.
ir tribent maneger hande
wunnespil dâ heime,
des mügent ir lâncseime
iuch leider nû gevröuwen hie.
vil saelic vriunt, nû sagent, wie
stêt iwer ahte unde iwer dinc?
durch waz hânt ir des lândes rinc
geschouwet unde gesuochet?
entsliezen mir geruochet,
waz iuch her tribe in disen kreiz.
ich merke daz wol unde weiz,
daz iwer sin iht anders jaget,
dann ir dem wirte hânt gesaget
unde mir von iu gekündet sî.
daz lânt, dem ir dâ wârent bî,
daz hât an êren die genuht,
daz ir durch keine hovezuht
dar ûz gestrîchen sît dâ her.
swes iwer jugent anders ger,
durch lêre kôment ir niht ûz.
alsam sîn ei der wilde strûz
mit sînen ougen brüetet,
sus hânt ir tugent behüetet
mit iwers herzen angesiht,
darumbe endurfent ir daz niht,
daz man iuch wirde lêre.
mich wundert harte sêre,
waz iuch her tribe in disiu lânt.
iuch hât bî namen ûz gesant
ein seltsaen âventiure.
vriunt, hêrre, vil gehiure,
der lâzent mich innen werden!
wan allez, daz ûf erden
iu ze saelden unde ze vromen
von mîner helfe möhte komen,
des wolte ich gerne vlîzic sîn.
daz nim ich ûf die triwe mîn .>
Pârîs der rede wart gemeit.
Helênen wolte er hân geseit
vil gerne sînen kumber ê,
dâ von vröut er sich deste mê,
daz im erloubet was, daz er
entsliezen solde sîne ger
unde sînes herzen willen ir.
iedoch sult ir gelouben mir,
daz er mit nôt ze rede kam.
er wart von senelicher scham
geverwet als ein rôse rôt.
minn unde blûcheit im gebôt,
daz im der muot in leide qual.
der munt der wuohs im unde swal,
ê daz er möhte sprechen.
ûz im begunde brechen
hitz unde schemelicher sweiz.
diu minne tete im alsô heiz,
daz er vil manegen siufzen lie.
nû daz er sîne rede gevie
mit noeten unde mit sorgen an,
dô sprach der minnesieche man
zuo dem erwelten wîbe guot:
 <ach, vrouwe, liebez herzebluot,
sît daz ich sol unde ich getar
entsliezen iu mîn herze gar
unde mînen willen ûf ein ort,
sô ruochent hoeren mîniu wort,
als ez gezeme der saelekeit,
der wunder ist an iuch geleit
von êren unde von reiner tugent.
ich hân dâ her von kindes jugent
durch iu gesorget unde gesent.
mîn leben ist dar ûf gewent,
daz ich muoz trûren unde queln
unde mac ich des niht mê verheln
noch verswîgen noch verdagen.
wolt ich iu niht mîn jâmer klagen,
wie gar ich bin von iu verwunt,
iu würde an mînem bilde kunt
mîn sorge unde mîn beswaerde.
iu zeiget mîn gebaerde,
daz ich leb âne liebes trôst.
wer mac des heizen viures rôst
verbergen unde verdecken?
ez kan sich wol enblecken
unde öugen mit dem glânze sîn.
jô meldet ez sîn selbes schîn,
swie vaste ez under sî getân.
sus wil der kumber, den ich hân,
sich selber offenbaeren
unde sîne kraft bewaeren
mit varwe unde mit gebâre.
ich hân vor manegem jâre
mit nôt durch iuch gerungen.
ir hânt mich des betwungen,
daz ich von mînem lânde schiet.
diu mir zuo dirre verte riet
unde mich bekümbert hât alsus,
daz ist diu vrouwe vênus,
ein muoter aller minne.
diu kêrte mîne sinne
dar ûf, daz ich ellende wart.
si gap mir vranspüetige vart
unde guoten segelwint dâ her,
dâ von sô bite ich unde ger,
daz mir noch baz ir helfe tuo
unde mir diu saelde wîse zuo,
daz mir an iu gelinge,
sô daz ir stiure bringe
mich zuo des gelückes rade
unde ich gelende zuo dem stade
der gnâden iwers lîbes.
ach, spiegel maneges wîbes
unde aller vrouwen krône,
ich bin nâch rîchem lône
dâ her gefüeret unde geholt.
ich vorder an iuch grôzen solt,
den ich doch wol verdienet hân,
wan ich hân durch iuch verlân
witz unde hôher gülte schaz,
der mir ân allen widersaz
vür iuch gegeben waere.
diu vart was mir niht swaere,
der ich durch iuch begunde,
wan mich erwenden kunde
kein angest ûf dem wilden sê.
die winde tâten mir niht wê
noch keiner slahte vreise.
ûf dirre verte reise
vuor ich mit liehtes herzen ger
unde bin durch daz niht komen her
daz ich beschouwe disiu lânt;
wan ich stet unde bürge vant
dâ heime, die vil schoener sint.
ich bin durch iuch, erweltez kint,
gestrîchen her in disen kreiz.
daz schuof diu minne unde ir geheiz,
diu mich gewîset hât dar an,
daz ich geruowen niht enkan
von senelicher swaere.
der liumet unde daz maere,
daz mir wart von iu geseit,
hât mich in dise nôt geleit,
daz mîn gemüete brennet.
iuch hât mîn herze erkennet,
ê daz mîn ouge ersaehe
daz wilde wunder waehe,
daz iu von klârheit wart gegeben.
ich vinde reiner iwer leben
dann iwer lop in alle wîs.
sô lûter was niht iwer prîs
als iwer lîp unde iwer jugent.
vil groezer ist noch iwer tugent
denn iwer name waere.
der liumet unde daz maere,
diu von iu dicke sint geflogen,
hât sêre mir an iu gelogen,
wan si vil kleiner sîn gewesen
dann iwer zuht vil ûz erlesen
unde iwer liehte klârheit.
ich habe an iu die wârheit
erkennet mit den ougen mê,
denne ich rede gehoeret ê
von iu mit den ôren habe.
des krieges kum ich niemer abe,
man vinde iu maneger saelde bî,
dann ie von iu geheizen sî
wird unde tugentlîchiu tât
wan iwer lîp gelegen hât
mit sigenuft den worten obe,
diu gesprach ie von dem lobe,
daz an iu wart mit staetekeit
von manegem wîsen man geleit.
Der welte wunsch ist iu gegeben,
sô daz man iwer reinez leben
ân alle missewende siht,
dâ von enwundert mich des niht,
daz thêseus der wîse man,
der aller künste sich versan,
leit an iuch sînes herzen muot
unde daz in iwer minne guot
dar ûf begunde reizen,
daz er ûz disen kreizen
iuch vrevellichen vuorte.
er nam iuch unde beruorte
doch iwer reine kiusche nie.
der tôre gap iuch unde lie
von im ân aller slahte mein.
er sante iuch âne wandel hein
unde vrî vor allen minnen.
daz er iuch vuorte hinnen,
des hât mich lützel wunder;
daz aber er dar under
iu lie belîben kiusche
unde âne valsch getiusche
gap wider iuch dem lânde,
des wunders maneger hande
kan ich vergezzen niemer.
ich wil ez ahten iemer
vür alliu wunder wilde.
daz er liez iwer bilde,
des wâren sîne sinne toup.
wer solde als ûz erwelten roup
sô lîhteclichen wider geben?
unde haet ich iwer reinez leben
gezücket unde beroubet,
ich lieze mir daz houbet
mit eime swerte slahen abe,
ê daz ich alsô rîche habe
von mir lieze ân alle vruht.
weizgot, ich braeche mîne zuht
vil herter denne thêseus.
ein umbevangen unde ein kus
diu bêdiu würden iu getân.
möht ich niht anders von iu hân,
doch müeste ich haben disiu zwei.
daz künde erwenden kein geschrei
noch keiner hande smerze.
solt aber ich mîn herze
erküelen völleclîche an iu,
sô ahtet ich niht umbe ein spriu
dar ûf, swaz mir geschaehe.
vrouw edel unde waehe,
ir sît mîn leben unde mîn lîp,
wan ich hân iu vür alliu wîp
geminnet ûf der erden.
iuch hôhen unde iuch werden
nam ich vür wîsheit unde hort.
diu bêdiu hete man mir dort
gegeben in tessâliâ,
durch daz ir von mir waerent dâ
versprochen, hêriu künegîn.
Pallas der künste meisterîn
unde jûne, diu des schatzes pfligt,
die wolten mich hân übersigt
mit witze unde mit geraete,
daz ich gescheiden haete
von iu willen unde muot.
vrô jûne diu gehiez mir guot
unde pallas hôhe wîsheit.
den bêden wart dâ widerseit
durch iuch von mînem munde,
wan ich was iu von grunde
sô gar durchnehteclichen holt,
daz ich versprach ir bêder solt
unde ich von ir gebote schiet.
ich tete, daz mir vênus riet,
unde viel an iwer minne wert.
der hân ich iemer sît gegert
mit inneclichem muote.
vor witze unde ouch vor guote
minnet iuch mîns herzen sin
darumbe ich her gestrîchen bin
unde suoche an iu gnâden trôst.
sît daz ich in der minne rôst
bin durch iuch gevallen
unde ich dar inne wallen
sô rehte jaemerlichen muoz,
sô vüegent, daz mir werde buoz
des grimmen jâmers, des ich dol.
mit êren müget ir mich wol
ze vriunde erkiesen unde ze man.
mir wont rîcheit unde adel an
unde ist ein künec der vater mîn,
der under dem gewalte sîn
hât vil gar ein schoenez lânt.
in sîner küneclicher hant
stêt asyâ daz rîche,
dem nie gestuont gelîche
kein lânt ûf al der erden.
nie rîche dorfte werden
als edel nôch sô vrühtic.
ez ist sô gar genühtic
an werden liuten alle stunt,
daz sîn boden unde sîn grunt
daz volc vil kûme enthaltet,
daz sînes kreizes waltet
unde dâ biwet sînen rinc.
vrouw, aller saelden ursprinc,
daz rîche daz wirt iu beschert,
ob mir die gnâde widervert,
daz mîn wille an iu geschiht.
ouch wizzent, daz ich iwer niht
wil ze hübischeite gern.
welt ir der minne mich gewern,
nâch der mir ist von grunde wê,
sô wil ich hân ze rehter ê
mit triwen iuch vür alliu wîp.
hey, waz sich iwer reiner lîp
genieten muoz von êren!
ist, daz ir hinnen kêren
geruochent in mîns vater lânt,
iu wirt lop unde zuht erkant
unde muoz iu liebes vil geschehen.
ich lâze iuch troye dâ gesehen,
diu lieht von marmel schînet.
mîn vater hât gepînet
dar ûf mit hôher koste sich.
ir glânzen decher wunneclich
mit golde sint gar überleit.
ir werden grôze rîcheit
beschouwen, ob ir koment dar.
ez wart nie stat sô wunnevar
noch kein rîche als edel noch.
daz rede ich niht darumbe doch,
daz ich bestrâfe disen kreiz,
wan ich kein lânt sô saelic weiz,
sô diz, dar inne ir sint geborn.
ez dunket mich gar ûz erkorn,
durch daz ir im hie wonent bî.
swie rehte guot ez aber sî,
doch ist ez iu vil gar ze swach.
ir solden bezzer hûsgemach
unde ein lânt vil rîcher hân.
wirt iwer sin alsô getân,
daz ir nû kêrent hinnen,
ich lâze iuch dort gewinnen
vröud unde ganzer wirde schîn.
ahý, waz iu der vater mîn
beginnet êren bieten!
mîn muoter sol iuch mieten
mit kleinoet unde mit krâme wert.
ob iwer herze des begert,
daz ir mir volget über sê,
man biutet iu dâ zühte mê
unde manicvalter wünne,
dann ich entsliezen künne.
Daz man iuch êre dâ durch mich,
daz dunket mich gar mügelich,
wan ir mîns herzen vrouwe sît.
ach, got, waz hân ich iemer sît
getrûret, sît ich kam dâ her!
mîn wille unde mînes herzen ger
versenket wurden in verlust,
swenn iuch der wirt an sîne brust
vil nâhe unde minneclîche twanc.
daz er umb iuch sîn arme swanc
unde ich daz âne muoste sehen,
dâ von ist dicke mir geschehen
sêr unde marterlîche wê.
mîn vröude smalz alsam der snê
von manicvalter hitze nôt,
swenn iwer munt durliuhtic rôt
von im geküsset wart vor mir.
ez was mîn tôt, daz er unde ir
güetlicher dinge pflâgent
unde iuch ob tische wâgent
ûf liebe sunder lougen.
ich hielt dâ vür mîn ougen
den kopf mit wîne dicke,
durch daz iuch mîne blicke
niht saehen dâ gebâren sus.
jô dranc mir iwer beider kus
aldur mîn herze sam ein swert.
ich kêrte mich hin dannewert,
swenn er sich leite ûf iwer schôz.
mîn herze heize trehene gôz
von herzeclicher ungehabe,
die kunde ich denne wüschen abe
in tougenlicher wîse.
ich hal mîn jâmer lîse,
durch daz der wirt niht innen
würd an mir, daz ich minnen
wolt iwer reinez leben hôch.
vil siufzen ich von grunde zôch
unde sach denn iemer zuo iu dar,
ob ir mîn iht dâ naement war
mit ougen unde mit herzen.
sô wâgen ir den smerzen
vil ringer, den ich denne leit.
ich hân iu dicke vor geseit
von minne senende bîschaft
dar ûf, daz ir gedanchaft
geruochtent an mîn jâmer sîn.
von swem ich seite, daz er pîn
unde angest von der minne lite,
dâ meinet ich mich selber mite
unde haet iu des gern innen brâht,
daz mîn herze was verdâht
vil gar ûf iwer minne.
dô gienc eht iu ze sinne
diu bîschaft alsô kleine,
daz niender iwer meine
zuo mîner rede was gewant.
vrouw, edel unde schoene erkant,
ich hân den kriec durch iuch geliten,
daz ich mich selber an gestriten
hân mit gedenke dicke,
durch daz ich ûz dem stricke
der sorgen mich enbünde.
sô daz mîn herze vünde
ruow unde ganze vröude hôch.
mîn ougen ich her wider zôch,
swenn ich si dar an iuch verlie,
dâ mite sô versuochte ich ie,
ob mich daz mê versêrte,
daz ich si zuo z'in' kêrte,
ald ob ich an iuch saehe niht;
unde als ich denne die gesiht
von iu geworfen hete dan
unde iuch niht wolte blicken an,
sô wart mir tûsentstunt sô wê,
sô mir daz was gewesen ê,
dô mîn ougen sâhen dar:
alsô verstricte ich unde verwar
in groezer leit mîn herze.
seht, vrouwe, dirre smerze,
den ich durch iuch geliten hân,
ist aller mir dâ von getân,
daz ir sô rehte schoene sît.
sol ich erwerben liebe zît
unde überwinden mîniu leit,
sô muoz sich iwer klârheit
betrüeben ûf der erden,
ald iwer sin muoz werden
ê senfte unde milte gegen mir.
eintweder iwer staete gir
geneiget wirt ein kleine,
old iwer bilde reine
verwandelt sînen klâren schîn:
der zweiger der muoz einez sîn
od ich bin endelichen tôt.
mîn trûren unde mîn sende nôt
diu beide sint niht kleine;
si dringent mir ze beine
unde zuo der sêle grunde.
mîn herzeclîche wunde
ist ûzer mâzen bitterlich.
diz lânt muoz âne zwîvel mich
ze staetem ingesinde haben:
wan ich wil werden hie begraben
old ich vüer iuch von hinnen.
ich muoz iuch hie gewinnen
ze vrouwen unde ze wîbe
old ich wil von dem lîbe
schier unde balde scheiden.
wie mac iu sus geleiden
mîn lîp, daz ir mir sint gehaz!
ir sulent, saelic vrouwe, daz
bedenken unde betrahten,
daz mîn der wirt hiez ahten,
dâ er von hinnen kêrte.
er bat iuch unde lêrte,
deich iu bevolhen waere.
nû bin ich iu unmaere,
wan ir mîn lützel ahte hânt.
owê, daz ir iuch niht verstânt,
daz menelâus iwer man
iu lützel hôhes liebes gan,
sît im an triwen sô gebrast,
daz er iuch einen vremden gast
enphâhen hiez in iwer pfliht.
trüeg iu sîn herze triwen iht
unde inneclicher staete,
sô wizzent, daz er haete
bevolhen niht in iwer hant
mich vremden man vil unbekant.
Geloubent, vrouwe, daz vür wâr,
daz wider iuch niht alsô klâr
sîn herze ist, als ir iu versehent.
daz merkent ir wol unde spehent
dâ bî, daz er diz hât getân.
sît wir nû bêde vunden hân
ze süezer minne state vil,
ach, vrouwe, mînes herzen spil,
wes lâzent ir quelen denne mich?
jô vüeget ir nû wol, daz ich
von sorgen werde enbunden.
wir hân die zît nû vunden,
daz uns hie nieman irret.
kein huote uns beiden wirret,
wan der wirt ist sînen wec
unde hât uns hie der lâge stec
geworfen unde gevellet abe,
des loesent mich von ungehabe
unde endent mîne zuoversiht!
diu nacht, bî der an iu geschiht
der minnegernde wille mîn,
diu muoz mir iemer schoener sîn,
dan der liehtebernde tac.
ob ich mîn herze erküelen mac
unde erfüllen mîne ger,
sô bin ich saeleclichen her
geschiffet unde gerüeret.
ir werdent hein gefüeret
ân allen kumber herte.
unde ob ir iuch der verte
unde der minne wellent schemen,
sô lâzent mich zücken unde nemen
iuch in roubes wîse,
durch daz ir in dem prîse
belîbent unde ich habe die schult.
vorht unde scham ir lâzen sult,
wan ich vüere iuch al zehant
mit vride in mînes vater lânt
unde in sînes rîches habe.
ir mügent sîn der angest abe,
daz uns ieman erwende des.
ir wizzent wol, daz hercules
die stolzen dýanîram,
ir vriunden roubet unde nam
unde er si von in vuorte,
sô daz im nieman ruorte
mit schiffen ûf der verte nâch:
sus wirt ouch keinem manne gâch
ûf uns bî dirre wîle.
daz ieman uns erîle,
des vürhte ich harte kleine.
ouch wizzent, vrouwe reine,
ob nâch uns aller kriechen her
begunde strîchen über mer,
daz man sîn dort vil sanfte erbite
unde man in allen wol gestrite
mit ellentrîchen handen,
wan in mîns vater lânden
ist alsô grôziu ritterschaft,
daz man der kriechen übercraft
entsitzet dâ niht umbe ein ei.
geloubent, vrouwe, daz wir zwei
dâ werden niht gesuochet.
ob iwer sin geruochet,
daz er von hinnen kêren wil,
wir mügen leides âne zil
belîben iemer ungewon.
Mêdêam vuorte jâson
von kolcos ûz dem lânde,
daz er deheiner hande
kumber ûf der verte leit
von strîteclicher arebeit
unde von ir vater zorne.
vil reine wolgeborne,
ist, daz wir hinnen kêren,
sô werden mir mit êren
gefüeret hein geswinde.
ê daz man hie bevinde,
daz man iuch roubes hât genomen,
ê sint wir dort ze stade komen
unde ûz gestôzen an daz lânt.
iu wirt dâ rîlich wirde erkant
unde erboten zühte mê,
dann ich mit worten, vrouwe hêr,
entsliezen müge ze tiute.
wan mînes vater liute
die waenent algemeine,
ir sît ein niwe veine
unde ein götinne wilde,
der leben unde bilde
sül angebetet werden
vür alliu wîp ûf erden .>
Helêne von den worten
wart sêre z'allen' orten
beswaeret in ir muote,
wan diu vil reine guote
begunde sich der rede schamen.
swie vaste si den lobesamen
getriwelichen meinte,
doch wart diu wol gereinte
betrüebet durch die bete sîn.
diu tugenthafte künegîn
wart in trûren dô geleit.
si twanc wîplîchiu blûcheit
dar ûf, daz si beswaerde truoc.
ir ougen si dâ nider sluoc
vil schemelichen unde sweic.
daz bluot ir in ir varwe seic
unde wart alsô gemischet drîn,
daz ir antlitze als ein rubîn
wart durliuhteclichen rôt.
antwürte si pârîse bôt
der rede kumeclichen dô.
diu schoene diu begunde alsô
lâncseime sprechen wider in:
 <ich hân dar zuo ze kranken sin
unde ist ze tump dar ûf mîn leben,
daz ich antwürte künne geben
der starken tegedinge,
diu mir ein misselinge
ist an mîner wirde breit.
ez ist ein grôz getürstekeit,
daz ir mit rede grîfent an
mich unde mînen werden man,
den ich muoz triuten iemer mê.
daz unser liuterlîchen ê
wil ein gast betrüeben,
des muoz ich trûren üeben
unde ist mîn swaere manicvalt.
wer hiez iuch werden alsô balt,
daz unser zweiger êre
wirt von iu gar ze sêre
geswachet an uns beiden?
nû sint ir doch bescheiden
unde an allen dingen wîs.
warumbe welt ir mînen prîs
hie machen wandelbaere?
mîn liumet unde daz maere,
daz von mir vliuget über lânt,
sint lûter unde reine erkant,
als wîbes êren wol gezimt,
dâ von mich iemer wunder nimt,
wer iuch dar ûf gewîset habe,
daz ir getürrent brechen abe
mîn lop mit worten vrevelich.
ir waenet lîhte, daz ir mich
gezücken mügent von hinnen
unde ir mich sult gewinnen,
als mich gewan her thêseus.
nein, hêrre, ez mac iu niht alsus
ergân als im, entriwen.
in was zehant geriwen,
daz er mich nam in roubes wîs,
dâ von er sîner tugende prîs
unde sîne zuht an mir begie,
sô daz er mich her wider lie
gar âne missewende.
von sîner vrechen hende
mîn kiusche niht berüeret wart.
sîn werder lîp von hôher art
deheines dinges mich betwanc,
wan daz ich über mînen danc
geküsset wart ein kleine.
vor allem wandel reine
sante er mich her wider hein,
des waerent ir niht über ein
sô rehte willeclîche komen.
waer ich alsô von iu genomen,
ir haeten anders mir getân.
ine waere niht von iu verlân,
als ich von im verlâzen wart,
unde ist er doch von rîcher art
unde michels hoeher, danne ir sît.
sîn lop gât vür iuch alle zît,
als ich von sage wol vernime.
ob iu gelünge baz dann im
an mîme lîbe wunneclich,
daz müeste iuch iemer unde mich
durch wâre schulde riwen,
sît daz er wolte erniwen
an mir sîn reine zuht
unde er mich âne minne vruht
lie von im scheiden bî der zît.
warumbe solde ich denne sît
sô lîhte erfüllen iwer gir?
mich wundert, daz ir muotent mir,
daz ich end iwer zuoversiht:
doch ist ez ein unbilde niht,
daz iwer herze minnet mich.
bin ich sô rehte wunneclich
unde alsô lûterbaere,
als al diu welt ze maere
seit von mînem bilde,
son ist daz niht ein wilde
sache unde ein seltsaenes dinc,
ob ein bescheiden jungelinc
sent nâch mîner minne sich.
diu niht sô schoene waere als ich,
man lite jâmer umbe ir lîp,
dâ von waer ich ein tumbez wîp,
wolt ich verbieten iu, daz ir
ein holdez herze truogen mir.
Mich dunket ungefüege niht,
daz an mir iwer zuoversiht
mit ganzer staetekeite lît.
ob ir mir holt von herzen sît,
daz lâze ich allez hine gân,
daz iu darumbe wirt getân
deheiner slahte minne kunt.
mir hât entslozen iwer munt
mit worten hie ze rehte,
daz iwer hôch geslehte
vil edel unde rîche sî.
swie gar ez nû von adel vrî
unde von gebürte schîne,
doch sint diu vriunde mîne
vil gar an êren im gelîch.
mîn werdez künne ist alsô rîch,
als iwerz, des bin ich sîn wer.
mîn vater ist her jûpiter,
der allen edeln künegen obt.
der werde got vil hôch gelobt
ist iu sô nâhe sippe niht,
swie man doch sprîchet unde giht,
daz er iwer neve sî.
vil werder gast, dâ spür ich bî,
daz ich als edel bin, als ir.
verwîsen dürfent ir niht mir
die mâge unde daz geslehte mîn.
ich bin von art ein künegîn
in mîner lânde kreizen.
ir hânt mir ouch geheizen
vil rîcheit unde guotes,
nû bin ab ich des muotes,
daz ich sîn ruoche kleine.
daz golt unde daz gesteine,
daz iwer lânt geleisten kan,
daz siht mîn herze lützel an,
wan ich niht ahte ûf iwer guot.
haet ich den willen unde den muot,
daz ich wolt enden iwer gir,
sô waere daz vil lieber mir,
daz ir mir sint von herzen holt,
dann alle gülte unde allez golt,
daz ieman künde mir gegeben.
mich dûhte bezzer iwer leben
unde iwer lîp, dann iwer habe.
guot unde schaz den lieze ich abe,
ê daz ich iwer stüende vrî.
swie vîgent iu mîn herze sî,
durch daz ir hânt beswaeret mich,
doch wizzent, hêrre mîn, daz ich
naem iwer staete vriuntschaft
vür alles hordes übercraft,
den ieman hât ûf erden.
müest ich durch einen werden
jungelinc mîn êre geben,
sô wolte ich lîp, wird unde leben
durch iwer minne wâgen.
nû wil mich des betrâgen,
daz ich mîn ê zerbreche
unde mînen man verspreche
durch iuch bî dirre stunde.
daz ir mich hânt von grunde
gemeinet, des geloube ich wol,
darumbe ich doch mîn êre sol
unde mînen man niht übersehen.
ahî, wie rehte ich künne spehen,
daz ir mir truogent holden sin,
swenn ir iuch ob dem tische hin
verholne von mir kêrtent
unde manegen trahen rêrtent
von mîner schulde tougen!
als an mich iwer ougen
vil seneclichen sâhen dar,
sô tete ich, als ich keine war
naem iwer mit der angesiht,
durch daz ir des gedaehtent niht,
daz iuch mîn herze meinte
unde iu dâ mite erscheinte,
daz an iu laege mîn gedanc.
swenn ich ûz eime kopfe tranc,
sô vlizzent ir iuch dâ zestunt,
swâ mir gestanden was der munt,
daz ir dâ trunkent ie nâch mir:
dâ bî sô kôs ich wol, daz ir
mir truogent holde sinne gar.
ouch nam ich des vil dicke war,
daz ir niht müezic dâ belibent,
wan ir mit wîne vor mir schribent
einthalben an des tisches ort
 «âmô » daz minneclîche wort.
Bî dem verstuont ich al zehant,
daz ûf mich iwer sin gewant
mit lûterlicher staete was.
ze herzen slôz ich unde las
vil maneger hande zeichen.
ich sach iuch dicke reichen
mit dem vinger an die brust,
dar an erkande ich den gelust,
den ir durch minne truogent.
ir hiengent unde sluogent
vil ofte nider iwer brâ,
daz tete mir kund vil schiere dâ,
daz ir beswaeret sâzent
unde daz ir mîn vergâzent
vil selten in dem muote.
mîn lîp vor allem guote
was iwer bestez wunnespil.
mit ist bezeichenunge vil
eröuget von iu tougen.
sus hân ich mit den ougen
gelernet reden âne munt.
daz iwer herze sî verwunt,
des wil ich iu gelouben wol,
wan daz man keinem manne sol
getriwen, daz er spreche wâr.
der manne rede unde ir gebâr
sint bezzer vil, denn ir getât.
ir minne lützel triwen hât
unde ist ir herze trügehaft.
wolt ich umb iwer bîschaft
unde durch vil manic zeichen
mîn herze lâzen erweichen,
unde an iuch wenden mîne ger,
sô möchte ich vil an iu dâ her
bezeichenunge erkennet hân,
dâ bî mir waere kunt getân,
daz ir gemeinet haetet mich.
vil saelic hêrre, nû bin ich
des muotes unde der sinne,
daz ich ûf iwer minne
wil haben keine zuoversiht.
daz rede ich doch darumbe niht,
daz ir mir niht gevallent wol.
ein wîp, diu liebe pflegen sol,
diu mac iuch gerne triuten.
vor allen werden liuten;
schoen unde klâr ist iwer lîp,
darumbe ein minnegerndez wîp
von schulden werde an iuch verdâht.
swie vaste ir aber vollebrâht
an lîbe unde an den êren sît,
doch ist mir lieber alle zît,
iuch minne ein ander wîp, denn ich.
durch iuch sen iegelîche sich,
des gan ich ir von herzen wol,
wan ich enwil iuch noch ensol
niht meinen noch enminnen.
ir sult ûz mînen sinnen
gestoeret werden unde gejaget.
swie maneger sprîchet unde saget,
daz schoeniu wîp unstaete sîn,
doch wizzent, lieber hêrre mîn,
daz gnuoge sint dar under,
diu staetekeit ein wunder
an sich mit willen hânt gelesen.
der lâzent ir mich eine wesen
unde gerent mînes lîbes niht!
iuch hilfet iwer zuoversiht
an mir vil harte kleine.
von mîner minne reine
sult ir die sinne kêren.
mîn bîschaft sol iuch lêren,
daz ir manegel mügent hân
der schoenen sache wol getân,
der iwer herze welle gern.
daz man des dinges mac enbern,
daz guot ist unde wol gestalt,
daz ist ein tugent manicvalt
unde gar ein adellichez dinc.
vil hôchgeborner jungelinc,
ir waenent lîhte, daz ich sî
gewerbes unde bete vrî
biz an disen tac beliben?
nein, zwâre, maneger hât getriben
red unde bete wider mich.
ir sint der êrste niht, der sich
mit worten hât an mich versuocht.
mîn hât ouch liute mê geruocht,
dann ir, daz wizzent offenbâr,
der ougen dûhte ich alsô klâr
als iwer, des geloubent mir!
si sâhen alsô wol als ir,
waz an mir saelikeite lac,
wan daz ir zunge niht enpflac
sô vrîer sprüche wider mich.
ir muot schein alsô groezlich
als iwer herze schîne.
si truogen scharpfe pîne
durch mich unde was in ouch vil wê.
wan daz ir mundes traget mê,
dann under den deheiner,
son wâren si niht kleiner
an ir gemüete, danne ir sît.
ob an mir iwer herze lît,
vil kleine mich des wundert.
ir ist wol zehen hundert,
die mînes lîbes hân gegert
unde sint beliben ungewert
doch alle biz an einen,
den ich vür si wil meinen
unde in ze staete hân genomen.
unde waerent ir geswinde komen
mit eime snellen schiffe,
ê daz ich den begriffe,
den ich ze rehte haben sol,
ich haete iu mîne minne wol
vür tûsent man gegunnen,
die nâch mir alle brunnen
als in dem viur ein dürre spân.
sît ir mich gerne wellent hân,
sô kôment ir ze trâge.
ze mîner helfe wâge
ist iu geworfen ab der stec.
ez hât ein ander man enwec,
dar nâch sich pînet iwer lîp.
ir suochent ein bekümbert wîp,
diu mit der ê besezzen ist,
dâ von ger ich bî dirre vrist,
daz iwer bete erwinde.
mîn vrechez herze linde
sol âne sêr belîben:
zervüeren unde zertrîben
lâzent ez niht iwer rede alsus!
mîn hêrre menelâus,
der mîn getriwelichen gert,
hât mich niht alsô gar unwert,
daz ich des wünschen welle,
daz ir mîn slâfgeselle
werdent unde ich iwer brût.
ich bin gewesen im ze trût
unde ein teil ze liep dar zuo,
daz ich des iemer iht getuo,
daz in beswaere ûf erden.
des lâzent beschirmet werden
vor schemelicher missetât
daz heil, daz mir gegeben hât
Vortûne diu vil lobesame.
niht zückent mir von mîner schame
deheinen lasterbaeren roup,
durch daz mîn lop niht werde toup
an kiuscheclicher staetekeit.
ir habent mir hie vor geseit,
wie drî götinne wunneclich
ergâben dem gerihte sich,
daz über si von iu geschach.
swaz urteil iwer munt gesprach,
der wolten si gehôrsam sîn.
iu wart geheizen von in drîn
grôz miete ân allen widersaz.
diu êrste diu gelobte iu schaz,
unde diu ander wîsheit,
diu dritte wolte iu lâzen bereit
mich werden z'eime' wîbe.
swaz an ir drîer lîbe
lac hôher wirdekeite grôz,
der wolten si belîben blôz,
durch daz si krieges würden vrî.
daz aber diz ergangen sî
ze rehte, als ir mir hânt geseit,
des mac ich vür die wârheit
vil kûme nû gelouben.
daz drî götinne rouben
sich wolten hôher wirde lâzen
unde iu sich machen undertân,
daz mac wol sîn ein trügeheit.
nû sî daz wâr, daz si geleit
in iwers mundes urteil
ir wirde heten unde ir heil,
doch hânt ir mich dar an getrogen,
daz mîn name dô gezogen
würd in sô rîches lobes wort,
daz man vür wîsheit unde vür hort
mich büte dâ ze solde.
vor witzen unde vor golde
wart ich dâ niht geprîset sus,
dâ diu götinne vênus
ob allen veinen groezlich
niht wac sô rehte hôhe mich,
noch hete mich niht alsô wert,
daz mîn solde dâ gegert
vür wîstuom werden unde vür guot.
ouch ist mîn leben unde mîn muot
sô vollebrâht an wirde niht,
daz ich die rîchen zuoversiht
gehaben ûf mich selber müge,
daz ich ze lône ieman tüge
vor witzen unde vor schatze rîch.
den êren wart ich nie gelîch
an lîbe noch an sinne,
daz mînen prîs götinne
mit worten solden blüemen.
daz mich die liute rüemen,
dâ mite dunket mich sîn gnuoc.
ez waere ein michel ungefuoc,
daz mich ein veine lopte sus;
hât aber mich vrô vênus
gerüemet, als ir hânt verjehen,
sô mac ich mich dâ bî versehen,
daz si mîn vâren welle
unde mir die lâge stelle
mit ir lobe süeze,
dar în ich vallen müeze.
Bin ich von ir geprîset,
dâ von wird ich gewîset
ze seneclicher arebeit.
iedoch enist mir daz niht leit,
ob ich si dunke lobes wert.
des dinges, des mîn herze gert
mit guotem willen alle stunt,
warumbe solde daz mîn munt
versprechen unde diu zunge mîn?
mîn stimme sol dâ wider sîn
mit worten unde mit rede niht,
daz mîn gemüete gerne siht
unde ez vil sanfte duldet.
hân ich daz heil verschuldet,
daz mich diu minne loben wil,
daz sol mich dunken niht ze vil,
wan ez ist mir ein liebez dinc.
ir sprechent, saelic jungelinc,
ir hânt versmâhet durch mîn leben
die kunst, die pallas mac gegeben,
unde den hort, des jûne pfliget,
dâ von sô rehte hôhe wiget
iwer herze mîne jugent:
des bin ich worden iwer tugent
unde iwer künecrîche wert.
hât iwer edel muot gegert
vür alsô tiure sache mîn,
sô muoz ich sîn gar stehelîn
unde herter, denne ein îsen,
wil iuch mîn helfe wîsen
niht von senelicher klage.
swie vaste ich aber iu versage,
doch ist mîn herze stahel niht.
ich hân eht sus die zuoversiht
unde den vesteclichen muot,
daz ich der süezen minne guot
wil mit strîte widerstân.
daz ich niht mac ze rehte hân,
des sol sich mîn gemüete wern.
mit eime pfluoge wolte ich ern
ûf einem herten griene,
swenn ich ze herzen spiene
daz dinc, daz mir niht werden sol.
ir wizzent, hêrre, selber wol,
daz man verliuret al zehant,
waz man gesaejet ûf den sant,
wan dâ niht vrühte wirt gesehen.
seht, alsô möhte ouch mir geschehen,
leit ich an iuch mîn herze,
mir wüehse niht wan smerze
unde schedelîche zuoversiht,
wan ir ensult ze rehte niht
mir vröude bringen unde bern.
dâ von wil ich niht iwer gern
mit lîbe noch mit sinne.
ouch bin ich zuo der minne
vil gar unkündic noch beliben.
ich hân der âkust niht getriben,
der man sich vlîzet ûf ir spil.
beziugen ich mit gote wil,
daz ich ze valsche wênic touc,
wan ich getriwen man betrouc
nie mit dekeime liste noch,
swie man uns vrouwen zîhe doch,
wir triegen unde lôsen.
daz wir hie bêdiu kôsen
mit ein ander hiute,
daz waene ich al die liute
die saehen uns mit ougen
unde denken, daz wir tougen
zer minne tragen staete pfliht.
ouch lît mîn wân unrehte niht,
wan ez ist âne zwîvel wâr,
daz man stille unde offenbâr
von uns murmelt unde redet:
dâ von diu starke vorhte ledet
swaer unde sorge ûf mînen lîp.
Ethrâ, mîn liebez kamerwîp,
hât nû vil lânge mir geseit,
dem volke dem sî vür geleit
unser gewerp unde unser dinc.
des lâzent, werder jungelinc,
al iwer hôhe bete stân,
unde mügent ir sîn niht verlân,
sô sult ir doch gelîchsen.
well an iuch minne rîchsen
unde iwer lânger vâren,
sô sulent ir gebâren,
als ob iu niht darumbe sî.
belîbent ungebaerde vrî
unde werbent heinlîch iwer spil!
wir hân zer minne state vil,
darumbe ensint doch niht ze balt!
ir sult des mundes hân gewalt
unde redent in der mâze!
der wirt ist sîne strâze,
als im diu rehte schult gebôt.
in twanc dar ûf urliuges nôt,
daz er den wec niht mohte sparn.
er zwîvelt, ob er wolte varn,
dâ von ich dô gefrâget wart,
ob er solde ûf sîne vart
mit mînem willen kêren hin.
seht, dô begunde ich wider in
sprechen minneclichen dâ:
 «var unde kum her wider sâ! »
Der rede wart sîn herze geil.
in dûhte ein vröudenrîchez heil,
daz ich in bat sô schiere komen.
gedrücket wart ich unde genomen
getriwelîche an sîne brust
unde ze lône dâ gekust
von sînem munde dicke.
er sprach zuo mir: « nû schicke
des hoves dinc ze rehte!
mîn hûs unde dîne knehte
bewache wol mit dîner pflege
unde lâ besunder alle wege
dir bevolhen sîn den gast!
leg ûf in hôhes vlîzes last
unde pflic sîn wol mit staete! »
der rede ich gerne haete
gesmieret bî der stunde.
vor spotte ich mit dem munde
enthielt mit grôzer noete mich.
ez dûhte mich sô gemellich,
daz er mich iwer pflegen hiez,
daz ich mîn lachen kûme liez
unde ich gereden mohte niht,
wan daz ich sprach: « vriunt, ez geschiht,
des iwer herze hât gegert . »
sus kêrte dô der künec wert
vil snelleclichen über sê.
dar ûf sult ir niht deste mê
getürstekeite sîn gewon.
geloubent, daz iu niht dâ von
sîn alliu dinc gemaeze gar,
daz er mit snelleclicher var
von hinnen ist gescheiden.
sîn huote doch uns beiden
wont vil harte nâhe bî,
swie verre uns sîn antlitze sî.
Ûf sîne vart sît niht ze balt!
ist iu niht kunt, daz der gewalt,
der hôhen künegen ist beschert,
sô wîte sweimet unde vert,
daz er berüeret manic lânt.
jâ zwâre, werdes küneges hant
diu reichet harte verre.
swie nû der wirt, mîn hêrre,
sî gestrîchen von uns zwein,
sîn huote lânget doch her hein
unde sîn gewalteclîche kraft.
er ist durch mich vil angesthaft
unde sorget umbe mînen lîp.
sît daz ich heize ein schoenez wîp
vür manege stolzen vrouwen hêr,
sô vürhtet er mîn deste mê
billîche in sînem muote.
sîn lâge unde al sîn huote
sint dâ von ûf mich geleit,
daz ich sô liehter klârheit
hân gespulget aldâ her.
der kiusche mîn getriwet er
unde mîner glânzen vorme niht.
daz man mich alsô lûter siht,
daz gît im angestbaeren sin;
daz aber ich sô staete bin,
daz tuot sîn herze sicher.
er sol mîn vlîzeclicher
durch wâre schulde nemen war,
denn ob ich niht sô liehtgevar
unde alsô lûter waere.
daz wîp sint wunnebaere,
daz muoz in dicke schade sîn:
ir schoene ist in ein michel pîn
unde wirt in von ir lobe wê,
wan man ir hüetet deste mê,
daz ir lîp ist wol getân;
ir vrîheit mügent si niht hân
darumbe, daz in ist gegeben
êr unde ein hôchgeprîset leben.
ein wîp schoen unde wolgestalt
mac niht ir selber hân gewalt
sô volleclichen, als ein wîp,
diu niht sô wunneclichen lîp
unde alsô liehte varwe treit.
mir swachet mîne vrîheit,
daz ich bin alsô wunnesam:
wan mich enlât vorht unde scham
niht erfüllen iwer gir.
ich wolte, wes ir muotent mir
mit süezer bete manicvalt,
daz ich des möhte mit gewalt
von iu betwungen werden,
sô würde ich ûf der erden
unschuldic wider mînen wirt.
den vrouwen eteswenne birt
êr unde lop gewaltes vlîz,
wand er in scham unde itewîz
vil senfteclichen toetet,
der si der dinge noetet,
der si doch gerne volgen went.
dar ûf sich ir gemüete sent,
swer in daz abe twinget,
der lîhtet unde ringet
ir laster mit gelimpfe wol.
owê, daz ich niht haben sol
daz heil in kurzen stunden,
daz ich würd überwunden
von iu gewalteclichen noch
der dinge, der ich muote doch!
warumbe rede ich aber daz?
ich haete wol gewünschet baz,
waer ich bescheiden unde wîs.
mîn zunge swachet mînen prîs
mit worten alze sêre.
durch waz solt ich mîn êre
durch iuch hie wâgen unde mîn leben?
ich sol der minne widerstreben
mit staeteclicher triwe.
ir kraft ist noch sô niwe,
daz ich si wol geswache
unde alsô kranc gemache,
daz si mir kleinen schaden birt.
ein viur, daz êrst enzündet wirt,
daz ist zehant zergenget.
swer drûfe ein lützel sprenget
von wazzer, ez erlischet wol.
alsô muoz ich der minne kol,
daz an mir ist enbrunnen,
erleschen mit dem brunnen
wîplicher staetikeite.
ob ich mîn herze leite
an iuch, vil werder jungelinc,
daz waere ein üppiclichez dinc,
wan iu vil schiere würde
mîn lîp ein swaere bürde.
Diu minne vremder geste
belîbet selten veste
unde ist vil gar ze wilde.
reht als des gastes bilde
sich hôher staetekeite wert
unde irreclichen umbe vert
dan unde dar, hin unde her,
sus wanket sîner minne ger
ouch z'allen' zîten ûf unde abe.
si vert in ungewisser habe
ûf einem grundelôsen sê,
des ist geziuc esipfilê
unde adrîagnê diu maget,
die bêde wurden ouch gejaget
ze leides ungewinne
durch eines gastes minne,
der si verlâzen haete,
als ir durch grôze unstaete
Oenonem ouch liezent,
der ir vil wol gehiezent
unde an ir triwe brâchent.
noch wizzent, waz ir râchent
an ir lîbe reine,
wie daz ir sus mit meine
diu wîp ir minne roubent.
swie kleine ir sîn geloubent,
mir ist doch iwer leben kunt.
ich hân dick unde ze maneger stunt
gefrâget iwer tougen,
ê daz ich mit den ougen
iuch saehe biwen disen kreiz:
dâ von erkenne ich unde weiz,
daz ir sint gar unstaete.
ob ich nû gerne taete,
des mich iwer herze bite,
sô waerent ir alsô gesite,
daz ir mich liezent al zehant.
swenne ich haete ûf iuch gewant
herz unde muot ân underbint,
sô kaeme ein guoter segelwint,
der iuch ze lânde von mir tribe,
sô daz ich in der nôt belibe
unde ich müest iwer âne sîn.
enmitten in der vröude mîn
gewünne ich herzeleides kouf,
wan sô diu minne ir süezen louf
an mir begünde trîben,
sô müeste ich gar belîben
ir lônes îtel unde wan.
ich weiz wol, daz sich iwer man
ûf eine vart bereitent
unde si niht anders beitent,
wan senfter segelwinde.
kaem ein guot weter linde,
daz si dort ligent in der habe,
sô würde mir geworfen abe
der vröuden unde der minnen stec:
wan iwer minne vüere enwec
mit der winde sûse
unde müeste ich hie ze hûse
vil jâmers unde trûrens hân.
würd aber mir daz heil getân,
daz ir mich vüertent über sê,
sô wüehse mir dort leides mê,
denn ich hie möhte erlîden,
wan ich begunde mîden
vil dicke mîner vriunde trôst.
wer taete mich von leide erlôst
unde kaeme dâ ze helfe mir,
ob ir durch iwers zornes gir
mich eteswenne slüegent
unde mir vergebene trüegent
vil dicke unde ofte smaehen haz?
wie möhte den von troie daz
gevallen, kaeme ich z'in' alsus?
waz spraeche künec prîamus
unde iwer muoter danne,
swenn ich von mînem manne
mit iu ze lânde vüere?
diu welt gemeine swüere,
daz ich waere ein swachez wîp,
swenne ich mînes mannes lîp
unde reiner vrouwen staete
durch iuch versmâhet haete.
Dâ würde ein vingertiuten
von iwers vater liuten
durch wâre schulde ûf mich getân.
ouch müeste ich von iu selber hân
vil itewîzes alle stunt,
dâ von sô würde ich ungesunt
des lîbes unde des verhes.
geviele ein halm entwerhes,
mir würde manic boese hût
von iu stille unde überlût
gesprochen unde gemezzen.
ir haeten gar vergezzen,
daz ich unschuldic waere:
ich müeste grôze swaere
gar unverdienet dulden.
von iwer selbes schulden
begünde ich iu dâ leiden.
ir haeten mich gescheiden
von êren unde von manne
unde waerent der ouch danne,
der mir verwizze dicke daz.
ich lite von iu smaehen haz
unde grimmes leides überlast.
bekaeme in iwer hûs ein gast,
ir würdent denkend al zehant,
mîn herze stüende ûf in gewant
unde aller mîner sinne kraft.
ir naement dar an bîschaft,
daz ich haet iwer hie gegert
unde woltent waenen, daz ich wert
dâ von haet alle werde man.
die mich mit ougen saehen an,
die müesten ir arcwaenic haben,
daz mîn herze an in begraben
laege unde mîn gemüete.
der göte kraft mîn hüete,
daz mir daz laster niht geschehe,
daz man mich in den ougen sehe,
daz ich unstaete sî genant.
ê daz ich werde alsô geschant,
ê müeste ich von der erden
zehant verslunden werden.
ich weiz wol, kaeme ich über ein,
daz ich mit iu ze lânde hein
von mînen vriunden kêrte,
daz ich mîn trûren mêrte
mit angestlicher noete dâ.
gedenkent, wie mêdêâ
vil herzeleides wart gewon,
dô si der valsche jâson
schiet von ir vater lânde!
sîn zunge ir maneger hande
êr unde wirdekeit gehiez,
daz brach er allez unde liez
unstaete die gelübde sîn:
dâ von ir jâmer unde ir pîn
begunden sich dâ mêren.
si muoste dannen kêren
mit schanden unde mit leide.
mâg unde vater beide
getorste si dô niht gesehen
darumbe, daz ir was geschehen
daz laster unde daz smaehe dinc,
daz si der valsche jungelinc
durch ein ander wîp verkôs.
seht, alsô möhte ich vröudelôs
belîben ûf der erden,
vüer ich von mînen werden
ze vremder lânde kreize.
waz hülfen die geheize,
der mir ein wunder ist getân,
würd ich von iu alsus verlân,
daz ich von dannen müeste varn?
mîn heil sol mich dâ vor bewarn,
daz ich ze troie kêre,
wan ich ensitze sêre,
daz sich der troum bewaere dâ,
den iwer muoter ekubâ
kôs unde sach, vil saelic man.
ich meine, dô diu vackel bran
ûz ir tugentrîcher brust.
ich vürhte, daz vil grôz verlust
Troiaeren wahse noch dâ von.
ouch muoz der turn ýlîon
noch vallen zuo der erden.
er sol zerstoeret werden,
daz ist vür wâr gewîssaget:
diu bêdiu tuont mich sô verzaget,
daz ich daz niht gewâgen tar,
daz ich mit iu von hinnen var
ûf üppeclîche zuoversiht.
mîn wirt der ist sô traege niht
unde mîne bruoder lobelich,
daz si von hinnen lâzen mich
iuch vüeren sunder alle wer.
man strîchet nâch uns ûf daz mer,
schied ich mit iu von lânde,
unde würde uns maneger hande
verlust erscheinet unde getân:
sô müeste ein bitter ende hân
von herten scharpfen swerten
diu minne, der wir gerten.
Der noete wil ich uns erlân.
wan ir sint niht alsô getân,
daz ir mügent uns ernern.
ir künnent iuch mit strîte erwern
gar lützel unde kleine,
wan iwer herze reine
getar niht sîn z'urliuge' balt.
ir sint zer minne baz gestalt,
denn ir getân ze kampfe sît.
Hector sol vehten alle zît
vür iuch mit grimmen liuten
unde ir sult vrouwen triuten,
daz ist iu wol gebaere.
ich muoz vil manic swaere
entsitzen unde schaden vil,
ist, daz ich hie belîben wil
unde ich die vart beginne sparn.
wil aber ich von hinnen varn
ân alle widerkêre,
sô muoz ich scham unde êre
ze rücke schalten hinder mich,
noch keinen kumber angestlich
erfürhten unde entsitzen.
betrahte ich hie mit witzen
unde wil vürdenken unde besehen,
waz mir dort schaden mac geschehen,
sô wirt mîn reise wendic:
wird aber ich genendic
unde wil mit iu ze lânde komen,
sô muoz ich schaden unde vromen
z'einer' hende lâzen gân.
eintweder wirt von mir getân,
daz ich ûf al mîn êre
mit iu von hinnen kêre
unde ich gelige an wirde tôt,
old ich entsitze manic nôt
unde ich der verte werde vrî.
hie mite gnuoc der rede sî,
die wir trîben, ir unde ich.
vriunt, ir endürfent wider mich
niht anders sprechen hie zestunt.
mir ist daz allez worden kunt,
des ir wolten sîn gewert.
wes an mich iwer herze gert,
daz weiz ich unde erkenne wol,
darumbe endarf ich noch ensol
niht vürbaz hoeren iwer klage.
daz iwer leit mîn trôst verjage,
daz ist in rehter zîte niht.
vollânte ich iwer zuoversiht,
daz waere ein teil ze vrüeje.
daz êrst diu minne blüeje
an iu, daz spür ich mit genuht,
dâ von sol iuch ir lônes vruht
ein wênic lânger mîden.
daz ir dâ woltet snîden
von herzeclicher triwe,
daz ist noch in der niwe .>
Hie mite was diu rede hin,
die si dâ triben under in
von ir zweiger dinge.
dem werden jungelinge
tete der schoenen minne wê.
daz er mit ir niht solde mê
teidingen unde kôsen,
daz mahte in sigelôsen
an lieber zuoversihte.
dar under von geschihte
wart daz spengelîn enthaft,
daz mit sînes dornes kraft
beslôz helênen houbetloch
dâ von kam er in swaere doch
unde in bitter ungemach;
wan dô der jungelinc ersach
ir kelen unde ir blôze hût,
dô wart geverwet über lût
sîn bilde alsam ein tôte gel.
ir lûter unde ir blânkez vel
geschuof, daz er ûf jâmer wiel
unde er in unmaht nider viel,
als im geswunden waere.
dar nâch der tugendebaere
wart mit jâmer ûf genomen,
wan daz gesinde was dô komen,
daz in vuorte an sîn gemach.
unde al zehant dô diz geschach,
daz er ze kreften wider kam,
dô wart der rîter lobesam
dar ûf gedenkend alle stunt,
wie im diu state werde kunt,
daz er mit sînen mannen
die schoenen braehte dannen.
Er hete ir rede gemerket:
des wart sîn muot gesterket
an der gelustekeite sîn.
diu werde süeze künegîn
dâ vor gesprochen haete,
si wolte, swes er baete,
daz er si des betwünge noch.
dâ von der ûz erwelte doch
heinlîche wart ze râte,
daz er si wolte drâte
dannen zücken unde steln.
den willen er begunde heln
vor der vrouwen minnesam.
er vuorte dâ pollidamam
an eine tougenlîche stat
unde hiez in heimlîch unde bat,
daz er kêrte zuo der habe
still unde tougenlichen abe,
dâ sîne rîter waeren,
unde er die tugentbaeren
geswinde kumen hieze.
unde daz er niht enlieze,
in würde von im kunt getân,
sô der tac begünde ûf gân,
daz alle kaemen snelle
unde si vor dem kastelle
der küneginne rîche
zuo stiezen algelîche
unde si dâ kêrten an daz lânt.
ouch hiez er künden in zehant
unde bat in allen werden schîn,
daz ir segel solde sîn
wîz unde swarz geverwet wol.
er solde halber als ein kol
unde halber als ein krîde wesen.
diz wart den gesten ûz erlesen
von pârîse enboten sus,
wan dô sich menelâus
schiet von dem kastelle dan,
dô bant er einen segel an,
der het ouch zweier hande vlîz.
er was geverwet halber wîz
unde stuont ouch halber swarz gemâl.
dâ von pârîs dô sunder twâl
hiez sînen werden liuten
Pollidamam betiuten,
daz si dar zuo gedaehten
unde einen segel braehten,
der gelîch dem segele schine,
den menelâus vuorte hine.
Sus wolte er mit den zeichen
erlinden unde erweichen
die küneginne spaehe,
sô si den segel saehe
wîz unde swarz gebunden an,
daz si gedaehte, daz ir man
dâ kaeme ân allen widerstrît
unde si begunde bî der zît
hin zuo dem stade gâhen
unde in dâ wolte enpfâhen,
als ez ir wol gezaeme.
unde sô si denne kaeme
zuo den schiffen an daz lânt,
daz si dar în würd al zehant
gezücket balde in roubes wîs.
nû daz der hübsche pârîs
enboten hete sîner schar,
daz si geswinde kaemen dar
geschiffet, als ich hân geseit,
dô wart diu ritterschaft bereit
dar ûf mit willen unde dar zuo,
daz si kam des morgens vruo
geriuschet unde gerüeret.
ein segel wart gefüeret
von den gesten ûf dem sê,
der schein halp wîz alsam der snê
unde halber swarz alsam ein brant.
nû was ouch pârîs dâ zehant
gegangen zuo der künegîn.
 <ich waene,> sprach er, < vrouwe mîn,
der wirt, mîn hêrre, kume dort.
vernement rehte mîniu wort!
ich hân diu zeichen sîn gesehen.
welt ir die wârheit selber spehen,
sô kêrent an die zinnen!
den segel, den er hinnen
vuorte, den kius ich vür wâr .>
sus gienc diu küneginne klâr
hin an die zinnen bî der stunt.
der geste segel wart ir kunt,
der zweier hande lûhte:
dâ von diu vrouwe dûhte,
daz menelâus kaeme.
diu klâre unde diu genaeme
wart in ir gemüete vrô.
mit pârîse gienc si dô
von dem kastelle sâzehant.
hin an des wilden meres sant
begunde si dô gâhen.
si wolte ir man enpfâhen
unde willekomen heizen sîn.
des wart diu glânze künegîn
schier ûf gezücket unde genomen,
wan die kiele wâren komen
bî der stunde zuo dem stade:
darumbe helêne vil gerade
gevüeret wart ze schiffe.
mit einem snellen griffe
ir süezer lîp von hôher art
geroubet von pârîse wart.
Ouch wurden in diu schif genomen
die vrouwen alle, die bekomen
wâren mit ir ab dem hûs.
des meres unden unde ir sûs
die kiele treip von dannen.
Pârîs mit sînen mannen
die küneginne vuorte hin.
die marner heten under in
guot weter unde snelle var.
ê daz man würde sîn gewar,
daz si gezücket haeten
die klâren unde die staeten,
dô wâren si mit île
des wâges manic mîle
gestrîchen unde geflozzen.
reht als ein pfîl geschozzen
kômens'' ûf ir strâze,
si wolten ûz der mâze
geswinde dannen gâhen,
durch daz pârîs enpfâhen
begünde süezer minne lôn.
ein stat geheizen tenadôn
lac vor in ûf der verte pfade,
dâ stiezen balde si ze stade
unde îlten in daz kastel,
daz grüene, blâ, rôt unde gel
was von marmelsteine.
eht siben mîle kleine
lac diu stat von troie,
dâ si mit grôzer joie
die nacht belîben solden
unde ruowen gerne wolten
nâch ir verte kumberlich.
die geste nider liezen sich
mit hôher wunne krefte.
in wart von wirtschefte
gebrâten wunder unde gesoten.
Pârîs der sante sîne boten
geswinde gegen troie dô
unde hiez dem künege prîamô
diu maere künden unde sagen,
daz er waere bî den tagen
mit êren kumen in daz lânt
unde daz er hôhen prîsant
mit im gevüeret haete,
wan helenâ diu staete
diu kaeme dâ mit im gezoget.
des maeres wart des lândes voget
unde alle die von troie geil.
si dûhte gar ein hôhez heil,
daz si dâ solden schouwen
den bluomen aller vrouwen.
Waz touc hie lânge tegedinc?
Pârîs der hübsche jungelinc
ze tenadôn hielt grôz gemach,
wan daz er strengez jâmer sach
an der küneginne rîch.
si tete benamen dem gelîch,
daz si betrüebet waere.
si kunde klagende swaere
den gesten wol erscheinen,
wan si begunde weinen
unde marterlîche sich gehaben.
ir herze in leide was begraben
unde in ungemüete gar.
si want ir hende liehtgevar
erbermeclichen unde sprach:
 <owê mir hiute unde iemer ach,
daz ich zer welt ie wart geborn!
ich armiu, wie hân ich verlorn
man unde kint, êr unde guot!
got riwe, daz des meres vluot
niht slânt mich hiute in sînen giel,
dô mich der saeldelôse kiel
von kriechen truoc zuo dirre habe.
warumbe bin ich komen abe
des lândes unde der gülte mîn?
durch waz sol ich verweiset sîn
der manicvalten wirdikeit,
der wunder was an mich geleit
von küneclichem prîse?
mîn lop in swacher wîse
verenden sich nû schiere kan:
hei, waz mîn herzelieber man
nû jâmers unde leides pfliget,
swenn er vür alle schande wiget
daz laster, daz im ist geschehen.
ich weiz wol, daz er wirt gesehen
an vröuden gar ze tôde wunt.
beswaeret ûf der sêle grunt
wirt er von mîner hinevart.
owê, daz ich ie schoene wart
unde ich gewan ie klâren lîp!
des muoz ich, saeldelôsez wîp,
betrüeben mîne staetekeit.
die göte hânt ûf mich geleit
erbermeclîche râche.
owê der lântsprâche,
in der mîn künne wart geborn!
die muoz ich leider hân verlorn
unde vremde zungen üeben.
die vriunde mîn betrüeben
mac wol diz schemelîche dinc,
daz mich ein vremder jungelinc
ir lânde hât entzücket.
ir wirde muoz verdrücket
von mîner swacheit iemer sîn.
owê, getriwen bruoder mîn,
wie tuot iu diz sô rehte wê,
daz ein gast sol über sê
mich vüeren sus ze lânde.
ez wirt ein êwic schande
den kriechen algelîche,
daz von ir künecrîche
wirt alsus gezücket hin
der beste roup, der under in
bî tûsent jâren wart gesehen.
daz in diz laster sî geschehen
unde mir diu grôze unsaelikeit,
daz sî den göten iemer leit
unde muoz in tiure sîn geclaget,
wan daz man sprîchet unde saget,
ez sî der sêle ein êwic nôt.
ich taete ê selber mir den tôt,
ê daz ich mînen man verküre
unde al mîn êre alsus verlüre .>
Helêne dise klage treip.
si brach ir vinger unde reip
ir ougen liehter denne ein glas.
ist, daz ir ungemüete was
sô grimme als ir gebaerde,
sô lac vil grôz beswaerde
versigelt in ir herzen.
si lie den jâmersmerzen
an ir lîbe schouwen,
daz mit ir alle vrouwen
begunden trûren unde klagen.
grôz weinen unde hantslagen
ir megde triben unde ir wîp.
si leiten marter an ir lîp
unde wart ir ungemüete grôz.
Pârîsen vaste des verdrôz,
wan ez im ouch beswaerde bar.
dâ von der junge hêrre dar
vür die küneginne trat.
mit worten er si tiure bat,
daz si durch got verbaere
ir klagelîche swaere
unde ir vil strengez ungemach.
güetlichen er zer lieben sprach:
 <vrouw unde werdiu künegîn,
lâzent iwer hôhez trûren sîn
unde iwer inneclichez klagen!
wer möhte erlîden unde vertragen
daz jâmer, daz ir üebent?
mit sorgen ir betrüebent
mich unde mîne rîter.
diu klage ist gar ze bitter,
die man iuch, vrouwe, trîben siht.
gehabent iuch sô übel niht
durch iwer hôhen saelikeit!
ich swer iu des vil manegen eit,
daz iu vil êren wirt bekant.
ir kument in ein bezzer lânt,
dann iwer künecrîche sî:
dâ tuot man iuch beswaerde vrî
mit vröuden unde mit wirde.
swar nâch sich iwer girde
unde iwer edel herze sent,
des wirt nâch wunsche dâ gewent
mit êren iwer süezer lîp.
ir werdet dâ, vil saelic wîp,
mit liebe ergetzet harte
der wunne, diu ze sparte
iu wart erboten aldâ her.
ich wil erfüllen iwer ger
mit lîbe unde mit dem guote,
des lâzent iu wol ze muote
durch iwer tugende werden!
kein jâmer sol ûf erden
iuch sêren noch verhouwen.
ouch troestent iwer vrouwen
unde iwer megede beide!
ze schaden noch ze leide
wirt in ze troie niht getân.
ist, daz ir muot beginnet stân
ze kriechen wider in ir lânt,
si werden von mir hein gesant
mit vröuden unde mit êren.
mîn vater lât si kêren
gern unde willeclîche dan.
ist aber, daz si wellent man
zer staete nemen unde zer ê,
die gît man in, waz sol des mê,
nâch volleclicher werdekeit.
êr unde guot daz wirt bereit
in allen umbe ir minne.
si werden herzoginne
unde lândes vrouwen ûz erkorn,
ob si belîbent âne zorn
gemeine unde algelîche
ze troie in mînem rîche .>
Nû daz die vrouwen disen trôst
vernâmen, dô wart in erlôst
von sorgen ir gemüete.
si twanc ir wîplich güete,
daz si dâ vielen alle
mit einem snellen valle
Pârîse vür die vüeze.
der guoten rede süeze
seitens'' im gnâd unde danc.
Helêne diu sprach über lânc
erbermeclichen aber dô:
 <jô stêt ez umbe uns leider sô,
daz wir gnâde dürftic sîn.
der göte wille ist worden schîn
an uns mit vrevelicher kraft.
als ez gebôt ir meisterschaft,
als ist ez umbe uns nû gevarn.
wir selbe möhten uns bewarn
vor disem ungelücke niht,
wan swaz si wellent, daz geschiht
unde muoz erfüllet werden.
swer sîne gnâde ûf erden
dar über an uns wendet,
der tuot wol unde sendet
ze gote sîn almuosen.
die gêren unde die buosen
sint uns verlüste worden vol,
dâ von bedürfen wir des wol,
daz eteswer uns armen
nû lâze sich erbarmen
unde uns genaedeclichen tuo.
seht, hêrre, dâ gedenkent zuo,
sît unser heil ist iu gegeben.
al unser êre unde unser leben
hât beslozzen iwer pfliht.
gewaltic sîn wir unser niht,
noch mügen selbe niht getuon.
wir sîn daz bloede rephuon,
daz ein sperwer mit sîner kraft
in sîne klâwen hât behaft
unde an im sînen willen tuot.
ir mügent übel oder guot
an uns erzeigen, wellent ir.
swaz iwer herze unde iwer gir
gebieten wil, daz muoz geschehen:
des lâzent uns iwer tugende sehen
unde öugent an uns iwer zuht.
sît unser heil ist mit genuht
in iwer hant gevallen,
sô tuont gnâde uns allen .>
Pârîs der rede antwürte bôt.
er sprach: < der bitterlîche tôt
mîn jungez leben veige,
swenn iu mîn kraft erzeige
deheiner slahte swaere .>
sus nam der hovebaere
Helênen bî der hende wîz.
er leite dar ûf sînen vlîz,
daz er si braehte dannen.
von wîben unde von mannen
vuort er die schoenen bî der zît
in eine kemenâten wît.
dâ stuont ein bette wol bereit,
dar ûf ein purper was gespreit,
der schein gar edel unde guot.
die vrouwen tugentrîchgemuot
bat er dâ nider sitzen.
mit worten unde mit witzen
begunde er troesten ir den lîp.
er sprach: < gnâde, saelic wîp,
lâzent iwer strengez trûren abe!
gedenkent, vrouwe, daz ich habe
durch iwer minneclîche gunst
versprochen rîcheit unde kunst
unde ich der bêder wolte niht,
durch daz ich mîne zuoversiht
möhte an iu vollenden.
ez mac nieman erwenden,
mîn rîche müeze iu werden
gar undertân ûf erden
unde allez, des ich hân gewalt.
êr unde guot vil manicvalt
daz wirt in iwer hant gegeben,
dâ mite sult ir iemer leben,
als iu gevalle, reiniu vruht.
wird unde keiserlîche zuht
wil ich iu bieten mîne tage,
dâ von sô lâzen iwer klage
unde sint durch got genaedic mir!
geruochen mînes herzen gir
vollenden, süeziu vrouwe mîn!
lâzent mich, erweltiu künegîn,
hie werden iwer êlich man!
ob mir des iwer herze gan,
daz mîn gelust an iu geschiht,
sô wizzent, daz ich niemer niht
getuon, daz iuch beswaeren müge.
ich sol erfüllen âne trüge,
swaz iwer munt gebiutet,
wird ich von iu getriutet
unde als ein man gemeinet,
der lânge hât geweinet
umb iwer süeze minne
mit ougen unde mit sinne .>
Helêne diu sprach aber z'im':
 <an disen worten ich vernime,
daz ich sol werden iwer wîp.
des muoz ich leben unde lîp
ergeben, hêrre, in iwer pfliht,
wan ich enmac mich leider niht
vor iu beschirmen noch ernern.
möht ich gewaltes mich erwern,
ich würde iu widerspaenic:
sus muoz ich undertaenic
iu werden über mînen danc.
dar nâch mîn wille nie geranc,
des wirde ich überwunden.
ich sol bî disen stunden
iu leider volgen alze vil
unde wellen, des ich niht enwil
mit lîbe noch mit sinne.
owê, daz ich der minne
muoz werden hie gehôrsam.
mir ist gelücke worden gram,
daz kiuse ich unde merke wol:
dâ von sô wil ich unde sol,
swie leide mir dar an geschiht,
erfüllen iwer zuoversiht
unde iwer girde nû zehant.
ir hânt mich brâht in iwer lânt
unde ist gewalt an mir getân,
dâ von möht ich iu widerstân
kûm unde gar lâncseime.
waer aber ich dâ heime,
sô wizzent, daz niht iwer kraft
möht an mir werden sigehaft .>
Diu wort diu minneclîche sprach.
geloubent, daz ir dâ geschach
wol unde wê die beide:
wê von dem herzeleide,
daz si verlôs êr unde man;
wol unde liebes vil dar an,
daz ir pârîs ze vriunde wart.
diu vrouwe rîch von hôher art
vröud unde trûren sament leit.
si was betrüebet unde gemeit
mit ein ander bî der zît.
in ir gemüete wart ein strît
von liebe unde ouch von leide.
si viel ân underscheide
in leides unde in liebes stric,
doch nam daz liep an ir den sic,
wan si des leides gar vergaz.
ir tete dis êre verre baz,
daz ir pârîs dâ gerte z'ê',
denn ir daz laster tete wê,
daz si verlôs ir werden man
unde swaz si geltes ie gewan
von küneclicher rîcheit.
si saz eht allez unde beit
des heiles unde der stunde,
daz ir der minnewunde
vriuntlîche bî gelaege
unde mit ir liebe pflaege
lieplicher kurzewîle.
nû was mit sneller île
Pârîs ouch worden innen
daz si von sînen minnen
was enbrennet als ein kol
unde si vertragen haete wol,
daz ir der ûz erwelte degen
güetlîche waere bî gelegen.
Er sach wol an ir ougen
unde an ir varwe tougen,
daz ir herze sente sich.
wan dô der hêrre wunneclich
die klâren umbe ir minne bat,
dô wart alsam ein rôsenblat
ir bilde rôt geverwet
unde aber dô gegerwet
in einen bleichen schîn zehant.
nû daz der hôchgeborne vant
an ir der minne zeichen,
daz si begunde bleichen
unde roten von der bete sîn,
dô wart diu glânze künegîn
von im gehelset unde gekust.
er twanc si nâhe an sîne brust
unde umbevienc ir schoenen lîp.
daz süeze minneclîche wîp
vertruoc daz allez unde versweic.
âmehtic si dâ nider seic
von herzeclichen sachen.
hin ûf daz deckelachen
unde ûf daz bette si dâ viel.
diu schoene diu bran unde wiel
von minnen gar ze grunde.
sô vaste si begunde
erhitzen unde erwarmen,
daz under sînen armen
diu guote nider sleif zehant.
von rehter liebe ir dô geswant
unde wart von trûtschefte ir wê.
wes möhte pârîs lânger mê
dô bîten unde warten?
die klâren unde die zarten
lieplîche er an sîn herze twanc,
dar nâch sô was vil harte unlânc,
daz si ze krefte wider kam
unde er die vrouwen minnesam
gewan dâ z'einem' wîbe.
er wart schier an ir lîbe
unde an ir minne sigehaft.
vröud unde lebende trûtschaft
diu vant er an ir unde kôs.
sîn wunne diu wart grundelôs
unde daz liep ân endes zil,
daz im von ir minnespil
unde von ir lîbe wart gegeben.
in beiden ein gewünschet leben
von ganzer vröude widerfuor.
ir herze tougenlîche swuor,
daz nie gelieben würde baz.
diu minne wac in unde maz
gelîche ir wunnebaeren solt.
si wurden beide ein ander holt
unde âne mâze günstic.
mîn zunge ist niht sô künstic,
daz si betiuten künne
die manicvalten wünne,
die si dâ vunden beide.
swer ie nâch herzeleide
liep unde vröude an sich gelas,
der mac wol wizzen, daz in was
wol unde sanfte bî der zît.
si vröuten sich enwiderstrît
unde wart ir trûren kleine.
swaz helenâ diu reine
verlüste hete enpfangen,
diu was vil gar zergangen,
wan si dâ volle vröude vant.
man unde kint, liut unde lânt
lie si dâ z'einer' hende gân
unde wolte lützel ahte hân
ir êren unde ir guotes.
ouch wart pârîs des muotes,
daz er deheine swaere entsaz.
sîn herze des vil gar vergaz,
daz troie werden solde
zerstoeret, ob er wolte
Helênen z'einem' wîbe hân.
ê daz er haete si verlân
unde er ir wolte hân verborn,
sîn lânt daz haete er ê verlorn
unde alle sîne mâge.
er liez ûf einer wâge
Troi unde sîne vriunde sîn,
unde lepte er bî der künegîn
mit hôher wunne maneger slaht.
in vröuden lâgen si die nacht
biz an den liehten morgen.
ir trûren wart verborgen
unde swaz in leides ie geschach.
nû daz der morgen ûf gebrach
unde der wunneclîche tac,
Pârîs dô lânger niht enlac,
noch helenâ diu guote.
mit vröudenrîchem muote
giengen si ze schiffe dô.
si vuoren vroelich unde vrô
von dannen gegen troie sît
unde kômen bî der tagezît
schier unde snelleclîche dar.
Pârîs nam ûf der verte war
der vrouwen sîn vil dicke.
mit manegem ougenblicke
begunde er warten ûf ir lîp,
dâ wider sach daz schoene wîp
den werden hôchgelopten man
güetlûche unde minneclichen an.
In was vil herzeclichen wol.
si wâren hôher wunne vol
des nachtes worden beide,
dâ von ir ougenweide
wart süeze in manege wîse.
Helêne wart pârîse
ein glânzer spiegel ûz erkorn:
Pârîs enwas ouch niht ein dorn
Helênen in ir ougen.
ir blicke vuoren tougen
dar unde dan, hin unde her.
si truogen herzeclîche ger
z'ein' ander ûf dem wilden sê.
sus wâren si, waz sol des mê,
ze troie komen schiere.
nû si die lântriviere
mit der gesihte ruorten,
ir kiele si dô vuorten
vroelichen hin ze stade wert.
ros unde wunneclîchiu pfert
diu wâren in bereit zehant,
wan si wolten über lânt
ze troie bî den zîten
von dannen gerne rîten.
Ouch het helêne ir bestiu kleit
des mâles an ir lîp geleit
unde was gezieret alsô wol,
daz man gesehen niemer sol
ein wîp, diu baz gegestet sî.
beswaerde unde aller sorgen vrî
si bêde vuoren dannen.
Prîant mit sînen mannen
von ir künfte wart gemeit.
drî mîle er in engegen reit
mit rittern unde mit vrouwen.
Pârîsen liez er schouwen
unde wolte in werden lâzen gewar,
daz in sîn ougen liehtgevar
gar willeclichen sâhen,
wan er begunde enpfâhen
den süezen werdeclîche.
sîn muot was vröudenrîche
von sîner kunft, des bin ich wer,
nû daz helêne kam dort her
geriten mit pârîse.
nû si prîant der wîse
unde al sîn hofgesinde sach,
weizgot, dô dâchte er unde jach,
daz er nie wîp gesaehe
sô lûter noch sô waehe,
sô die vil klâren künegîn.
si gap sô liehtebernden schîn
unde was ir dinc als ûz erkorn,
daz die von troie wol gesworn
des heten algemeine,
daz in diu sunne reine
mit spilender vröude engegen schine.
si kêrten zuo z'ir' alle hine
unde sâhen si ze wunder an.
si kunde vrouwen unde man
ir sinne dô berouben.
man wolte des gelouben,
daz menschlich krêatiure
nie würde sô gehiure,
noch sô kürlich als ir lîp.
man hete si niht vür ein wîp:
man wânde, daz si waere
ein engel wunnebaere
unde ein durchliuhtic himelbote,
der von dem almehtigen gote
waer in daz lânt gesendet.
ahý, waz dâ verendet
mit rede unde mit gedenken wart
von der liutsaeleclichen art,
die man kôs an ir bilde!
reht als ein wunder wilde
wart ir lîp gekapfet an.
geriten kam si dort her dan
vil sanfte als ir gemaeze was,
wan si vuorte enêas
unde pflac ir ûf der strâze
in alsô rîcher mâze,
als ez ir êren wol gezam.
Prîant der künec lobesam
Pârîsen minneclîche enpfie.
der seite im ûf ein ende, wie
sich heten sîniu dinc getragen.
betiuten unde ze rehte sagen
begunde er im diu maere,
daz helenâ dô waere
geroubet von der hende sîn.
er tete im sîn gelinge schîn
unde al sîn âventiure kunt
mit rede gar biz ûf den grunt.
Prîant der künec wîse
nû daz er von pârîse
vernam diu lieben maere,
daz allen kriechen waere
Helêne alsus enpfloehet:
dô wart sîn muot erhoehet
unde erfröut daz herze sîn.
die vrouwen lûter unde vîn
begunde er schône grüezen,
er hiez die klâren süezen
im unde den göten ûz erlesen
vil tiure willekomen wesen
unde bôt ir werdeclîche zuht.
er nam die keiserlîche vruht
lieplichen under sînen arm.
ir hant snêwîz reht als ein harm
beslôz er in der hende sîn
unde gap der werden künegîn
mit rede minneclichen trôst,
durch daz von leide würde erlôst
ir herze unde ir gemüete dô.
 <nû, vrouwe,> sprach er, < wesent vrô
unde lâzent allez trûren abe!
mîn rîch unde allez, daz ich habe,
daz setze ich hiute in iwer pflege,
dar über sult ir alle wege
gebieten unde gewaltic sîn
als ein erweltiu künegîn,
ûf die vil êren ist gewant.
niht sorgent mê ûf iwer lânt,
dâ von iuch pârîs hât genomen.
ir sît alrêrst ze lânde komen
unde ze vriunden beide.
ich swer iu tûsent eide,
daz man hie niemer niht getuot,
wan daz gebiutet iwer muot
unde iwer herze gerne siht.
swes ir geruochen, daz geschiht
unde wirt biz ûf ein ende brâht
mit vlîzeclicher andâht .>
Der rede helêne antwürte bôt.
 <trût hêrre,> sprach si, < mir tuot nôt,
daz man mir hie genaedic sî,
sît daz ich mîner mâge vrî
unde mînes lândes worden bin .>
sus triben si die stunde hin
mit worten ûf der strâze.
an lîbe unde an gelâze
Helêne muoste in allen
von schulden wol gevallen,
wan si was ir ougen spil,
von dem si ganzer wunne vil
enpfiengen unde nâmen.
nû si ze troie kâmen,
dô wart diu stat gezierde vol.
Helêne wart mit gruoze wol
unde edelîche enpfangen.
geriten unde gegangen
kam gegen ir vil manic schar:
man unde vrouwen liehtgevar
enpfiengen si besunder.
der zühte was ein wunder,
die man ir bôt enwiderstrît.
die gazzen unde die strâzen wît
mit rôsen wurden alle
beströuwet von dem schalle,
daz helêne kam geriten.
vil manic purper wol gesniten
von löubern unde von tieren
sach man die wende zieren
ir ze ruome unde z'eime' lobe.
daz lop was allen êren obe,
daz ir ze prîse wart getân.
diu welt diu muoz alsô zergân,
daz man enpfâhet niemer mê
sô rîlîch eine vrouwen hêr,
als helenâ ze troie wart
enpfangen durch die reinen art,
diu von erwelter klârheit
an si nâch wunsche was geleit.
Alt unde junc, man unde wîp
enpfienc ir wunneclichen lîp
mit kleinoet unde mit gruoze.
sich huop dâ grôz unmuoze
in der vil keiserlichen stift.
ir wart gegeben hantgift
von maneger hande krâme dô,
wan die burgaere wâren vrô,
daz in diu saelde was geschehen,
daz si die klâren solden sehen,
diu glânz vür alle vrouwen schein,
alsam ein lieht karfunkelstein
ûz kiselingen schînet.
man hete sich gepînet
dar ûf mit hôhem vlîze gar,
daz man ir dinges neme war
nâch volleclichen êren.
man kunde ir vröude mêren
mit wunneclichen dingen.
Prîant der hiez ir singen,
tambûren, harpfen, gîgen.
der tac begunde ir sîgen
enwec ân allez sorgen.
unde dô der ander morgen
schôn unde wunneclîche erschein,
dô wart mit triwen under ein
Pârîs unde helenâ geweben
unde ein ander z'ê' gegeben
von des küneges handen.
man pflac des in den lânden:
swer sîn wîp nam einem man
unde im si roubes an gewan,
daz er ze staeteclicher ê
si möhte haben iemer mê
unde ir wonen solde mite.
ich waene, daz der selbe site
noch in der heidenschefte wer,
dâ von pârîs mit reiner ger
nâch der gewoneheite vuor.
nû daz der jungelinc geswuor
Helênen ganze staete
unde si gemahelt haete,
dô wart ein hôchgezît gemaht
unde ein hof, der siben nacht
mit hôhen êren werte.
swaz ieman vröuden gerte,
diu vant er dâ mit voller kraft.
ez wart sô ganze wirtschaft
nie beschouwet noch bekant,
sô man zer hôchgezîte vant,
diu ze troie dâ geschach.
dâ vunden küneclich gemach
die kunden unde die geste.
vröud unde wunne veste
si truogen mit ein ander.
diu wîssagîn cassander,
des küneges tohter reine,
was trûric alters eine.
Sich vröute dâ man unde wîp
biz an ir wunneclichen lîp,
wan si weste wol den schaden,
der ûf troie sît geladen
wart von dem briuteloufte.
des sluoc sich unde roufte
diu werdiu küneclîche vruht
unde lie vil strenge jâmersuht
an ir beschouwen über lût.
si zarte ir roeselehte hût
ab ir wangen unde daz vel.
ir hâr alsam ein sîde gel
ûz der swarten si dô brach.
si rief mit jâmer unde sprach:
 <ach mir armen unde owê!
wâfen hiute unde iemer mê!
waz sol ze troie noch geschehen,
sô man die stat beginnet sehen
zerbrochen unde zervallen?
diu hôchgezît uns allen
muoz komen gar ze sûre.
die porten unde die mûre
zerstoeret man durch die geschiht,
daz man pârîsen hiute siht
hie mit helênen briuten.
man hoeret noch erliuten
vil jaemerlîche stimme
durch die beswaerde grimme,
die manic herze lîdet.
sô man ze tôde snîdet
mit swerten unser liute,
sô müezen wir der briute
engelten alsô sêre.
owê mir iemer mêre!
waz muoz ich jâmers dulden
von mîner mâge schulden,
die man vor mînen ougen
verderbet âne lougen
unde ir bluot muoz hie verschüten!
ob ez die göte mir gebüten,
sô wolte ich gerne sterben ê,
durch daz ich niht daz grimme wê
müest an ir lîbe schouwen.
ahlês, ir vrîen vrouwen
unde ir hôchgebornen wîp,
waz sol sich iwer reiner lîp
genieten swaere umb iwer man,
sô man in strenge marter an
unde engestlichen schaden tuot!
hie wirt ir edelez tiurez bluot
erbermeclîche vliezende
unde allenthalp begiezende
die strâze unde ouch die gazzen.
ich wil die vröude bazzen,
die man vor mir hie stiftet.
betrüebet unde vergiftet
wirt si mit herzeleide.
owê der ougenweide,
der manic lîp hie wirt gewon,
sô der turn ilîon
zerstoeret wirt von grunde
unde manic tiefe wunde
hie werden muoz geschrôten.
hei, waz ich armiu tôten
muoz schouwen unde kiesen!
owê, daz ich verliesen
sol mîne werden bruoder!
hie wirt vil manic vuoder
von bluote noch verrêret
unde manic lîp versêret
durch disen veigen briutelouft.
diu minne tiure wirt gekouft,
der pârîs unde helêne pfliget.
ein trûren si noch wider wiget,
daz niht gebüezet werden mac
biz an den jungestlichen tac
unde iemer êweclichen wert.
owê, daz man der vröude gert,
diu sich mit jâmer endet.
zervüeret unde verswendet
wirt hie ze troie manic sal
durch disen hovelichen schal,
der sich nû leider hât erhaben.
vil manic herze wirt begraben
in grundelôser noete gar,
vil manic wange rôsenvar
wirt betrüebet unde bleich
durch den vertânen hîleich,
den pârîs hât gestellet.
sîn vröude wirt vergellet
mit bitterlicher siure.
mit swerten unde mit viure
wirt gerochen sîn getât,
daz er diz wîp gezücket hât
in roubes wîs den kriechen:
des muoz an êren siechen
diz künecrîch ân endes zil.
sîn lebelichez wunnespil
mit sorgen wirt getoetet,
sô troie wirt geroetet
vil gar mit bluotes touwe.
ich wil, daz manic vrouwe
ir blânken hende linde
durch sîne vröude winde
unde umbe in weinen müeze.
sîn hôchgemüete süeze
betrüebet maneger muoter kint.
owê, daz alle, die der sint,
niht helfen klagen dise nôt
unde den verlüstebaeren tôt,
der hie ze troie sol ergân!
owê, daz ich verloren hân
muoz vater unde muoter!
wê, daz nieman sô guoter
wirt vunden hie ze lânde,
der mir diz maneger hande
jâmer helfe schrîen,
daz noch in dirre vrîen
stat sol werden offen.
ich wolte mich versloffen
hân zuo der helle danne,
sô man hie manegem manne
lîp unde leben zücket:
durch daz ich niht gedrücket
würd in die bitterlichen nôt,
daz ich mâg unde vriunde tôt
vor mînen ougen sehe ligen.
ach, bruoder, wes hât uns gezigen
dîn übervart in kriechenlânt!
daz rîche werden muoz gepfant
an küneclichen êren
durch dîn vertânez kêren,
daz du von troie taete.
Prîant mîn vater staete
unde ekubâ diu muoter mîn
verwîset müezen iemer sîn
ir lândes unde ir liute gar
von dîner schedelicher var .>
Cassander dise rede treip.
ân alle vröude si beleip
unde tete sich hôchgemüetes abe.
ir jâmer unde ir ungehabe
die wurden alsô bitter,
daz vrouwen unde rîter
mit ir beswaeret wâren,
dâ von prîant die klâren
hin ab dem wege vüeren hiez.
in ein gaden er si stiez
unde bat si drîn besliezen,
wan in begunde erdriezen
ir klegelîche swaere.
man wânde, daz si waere
unsinnic worden bî der stunt,
dô wart in allen schiere kunt,
daz si vil schône sich versan,
wan ir rede sich began
bewaeren in vil kurzen tagen.
ir lôzen unde ir wîssagen
erfüllet wurden ûf ein ort.
man spurte schiere, daz ir wort
belîben muosten ungelogen.
diu maere wâren dâ geflogen
über al der kriechen lânt,
daz mit gewalteclicher hant
Helêne was gezücket.
dâ von wart dâ verdrücket
vröud unde hôchgemüete.
man klagte ir reine güete,
ir schoene, ir adel unde ir zuht.
als die von troie mit genuht
erfröuwet wurden umbe ir lîp,
sus wâren durch daz werde wîp
betrüebet alle kriechen.
an hôhem muote siechen
begunde vrouwen unde man.
si viel sô strengez jâmer an
durch die küneginne hêr,
daz man sô grimmez herzesêr
durch keine vrouwen nie geleit.
dô wart gesprochen unde geseit
von manegem rôten munde:
 <owê der leiden stunde,
daz uns von kriechen sî genomen
der tugent spiegel vollekomen
unde aller êren überhort .>
dâ vlugen jaemerlîchiu wort
über hof unde über lânt
darumbe, daz mit sîner hant
Pârîs gevrevelt het alsus.
der künec menelâus
was ze lânde widerkomen
unde hete selber dô vernomen
daz leide niwemaere,
daz im gezücket waere
Helêne von pârîse:
dâ von der künec wîse
wart betrüebet sêre.
sîn wîp unde al sîn êre
begunde er klegelichen klagen.
er kêrte balde bî den tagen
zuo sîner lieben swaeger hûs,
die kastor unde pollûs
geheizen wâren beide,
unde klagte dâ mit leide,
daz im genomen waere
ir swester wunnebaere
unde er verloren haete die.
ze herze daz in beiden gienc
unde brâhte ir muot ûf leides spor.
ein vürste, der hiez nestor,
dem klagte er ouch die swaere sîn.
nû daz er disen allen drîn
geleite sînen schaden vür,
dô vuor der helt von hôher kür
ze sparte wider hein ze lânt.
er hiez besenden al zehant
den bruoder sîn vil ûz erkorn,
der was ein künec hôchgeborn,
an dem witz unde manheit lac.
sîn herze ganzer triwen pflac
unde was der êren ie gewon.
geheizen agamennon
der selbe rîche künec was.
staet als ein herter adamas
unde als ein vester marmelstein
sîn wille an hôher tugende schein.
Nû daz der selbe künec dô
dar hein ze menelâô
was komen in sîn eigen lânt
unde er in sus beswaeret vant
durch sînes wîbes willen,
seht, dô begunde er stillen
mit trôste dô sîn ungemach.
er vuorte in sunder unde sprach
lîs unde tougen wider in:
 <wirf, bruoder, allez trûren hin
unde lâ dîn wîplichez klagen!
wer saehe dich alsus verzagen
unde in ungemüete leben!
man sol den sorgen widerstreben
mit hôher mannes krefte.
wie stêt daz ritterschefte,
dâ man sus bloedeclîche tuo.
beswaerde hoeret niht dar zuo,
daz man verlust gereche.
der biderbe unde der vreche
sol bî den liuten sîn gemeit
unde lâze im doch sîn herzeleit
dar under alsô nâhe gân,
daz von im werde widertân,
swaz im ze laster sî geschehen.
die wîsen hoere ich alle jehen,
daz trûren harte wênic tüge
unde nieman überwinden müge
mit klage sînen smerzen.
ûz ougen unde ûz herzen
sol man niht giezen wazzers trahen,
man sol verrêren unde slahen
ûz tiefen wunden bluotes regen.
sich, bruoder, alsô muoz ein degen
sînen schaden überkomen.
dîn weinen mac dich niht gefromen,
du muost dich anders rechen.
gebâren noch gesprechen
solt du niemer dem gelîch,
als dîn gemüete sorgen rîch
unde dîn gedanc hier umbe sî.
belîp vor aller klage vrî
unde öuge die gebaerde,
als ob dir kein beswaerde
ze herzen unde ze lîbe wone
unde ziuch betalle dich dervone,
daz du belîbest jâmerhaft.
witz unde starke ritterschaft
muoz uns trûren büezen.
wir sülen unde müezen
dar nâch mit vlîze ringen,
daz wir troiaere bringen
ûf alsô lesterlichen schaden,
als ûf uns pârîs hât geladen.
niht anders hoeret nû dar zuo,
wan daz man schaden wider tuo
mit schedelicher sache
unde man die vînde swache
mit vîentlicher swaere.
diu schande lasterbaere,
die wir geliten bêde hân,
diu wirt mit schaden widertân
old ich wil drumbe sterben.
wol ûf! wir müezen werben
nâch helfe in allen enden,
mâc unde vriunt besenden,
der kraft ze staten uns gestê .>
sus biten si niht lânger mê,
si vuoren snelleclîche dan.
ir rîter unde ir dienestman
z'ein' ander si dô nâmen.
si riten unde kâmen
ze vürsten unde ze künegen hêr,
den allen wart ir herzesêr
unde ir laster kunt getân.
daz in ze helfe ruochte stân
ir trôst, des wurden si gemant.
alsus wart aller kriechen lânt
beweget von ir zweier bete.
swer alter oder jugent hete
unde ie gewan ze strîte muot,
der wart enbrennet als ein gluot
ûf die von troie in zornes wîs.
daz laster, daz in pârîs
het eröuget unde getân,
daz liez im dô ze herzen gân
alt unde junc, wîp unde kint.
si wurden alle ân underbint
bereit ze strîte bî den tagen.
swaz stangen oder stap getragen
dâ möhte vor uncreften,
daz wolte sich beheften
mit kampfe zuo den zîten.
an die von troie strîten
müest al diu lebende menscheit,
diu daz künecrîche breit
unde sîn gewalt alumbe slôz.
von kielen ein gerüste grôz
erhuop sich dâ ze lânde.
wercliute maneger hande
bekümbert wurden bî der vrist.
dâ wart unmüezic manic list
ûf wazzer unde an velde.
die wilden oeden welde
ze schiffen wurden ab gedrumt.
swaz in der welt iemanne vrumt
ze strîteclicher arebeit,
daz wart gemachet unde bereit
von wercliuten ûz erkorn.
holz, îsen, leder unde horn,
zin, stahel, kupfer unde blî
beleip dâ niht unmuoze vrî,
wan ez wart allez nütze.
gewaefen unde geschütze
begunde man dô balde smiden.
nieman enmohte dô gefriden
die reise gegen asîa.
man wolte die von troie dâ
berouben unde beschatzen,
trîböcke, blîden, katzen,
tarrande, loedingaere
durch schedelîche swaere
gezimbert wurden ûf die vart.
gefüllet unde geladen wart
mit dem gezüge manic kiel,
der zuo dem strîte wol geviel
den kriechen algelîche.
die werden künege rîche,
die des lândes pflâgen,
die vlizzen unde wâgen
sich ûf die vart enwiderstrît.
man sach enweder ê noch sît
nie sô maneger muoter barn
ûf eine reise mê gevarn,
als ûz dem lânde kêrte.
daz man sîn leit gemêrte
Prîande mit verlüste,
dar ûf wart grôz gerüste
gemachet unde gebriwen.
die kriechen hiezen biwen,
swes man ze sturmes nôt bedarf.
swaz ungefüege steine warf
unde angestlîche pfîle schôz,
daz allez wart mit künste grôz
rîlîche erziuget al zehant.
ouch wurden künege dâ besant
durch helfe ûz vremden rîchen.
dar îlen unde strîchen
begunde maneger muoter barn.
man sach dâ kêren unde varn
vil hôchgeborner vürsten,
die gîteclîche dürsten
begunde nâch ir bluote,
daz prîamus der guote
in herzen unde in lîbe truoc.
getregede unde spîse gnuoc
wart ze schiffe dô geleit.
sich hete ûf einen strît bereit
man unde ros, tier unde vihe.
von wâren schulden ich daz gihe,
daz nie sô grôze reise
durch schedelîche vreise
wart ûf geleit den liuten.
wie kunde ich iu betiuten
vil manic dinc besunder,
der iegeliches wunder
wart ze schiffe dô getragen.
mîn zwelve möhten niht gesagen
die manicvalten sache,
die man z'eim' ungemache
Troiaeren hiez gewinnen.
mit listen unde mit sinnen
wart erziuget allez dinc,
daz eines lândes umberinc
mit strîte mac verwüesten.
daz die von troie müesten
verswenden leben unde guot,
dar ûf stuont aller kriechen muot.
Si vlizzen sich in alle wîs,
daz der vil hübsche pârîs
würd ab ir kunft beswaeret.
hie wart der troum bewaeret
unde sîn bezeichenlicher schîn,
der ekubam die künegîn
mit sîme glânze erlûhte.
ich meine, dô si dûhte
bescheidenlîche z'einer' stunt
ein bluotic vackel waere enzunt,
diu von ir herzen brande
Troiaeren unde ir lânde
ze kumber unde ze noeten,
dâ von der künec toeten
Pârîsen hiez die knehte sît,
dem si dô liezen bî der zît
sîn leben vil gehiure
unde in von âventiure
vant ein hirte reine,
der in von kindes beine
zôch lânge in dem gevilde.
der troum von sînem bilde
wart êrst z'eim' ende vollebrâht,
dô dirre verte was erdâht,
diu von den kriechen wart erhaben.
der apfel guldîn unde ergraben,
den Discordiâ durch strît
brâht ûf der göte hôchgezît
unde in warf drîn veinen vür,
ich waene, daz der nû verlür
ouch alle sîne bîschaft.
swaz sît bezeichenlicher kraft
Troiaeren von im künftic wart,
daz wart erfüllet von der vart,
der sich die kriechen vlizzen.
ouch sult ir alle wizzen,
swaz prôtheus der wîssage
geseite bî dem selben tage,
dô man sêr umb den apfel streit,
daz sich dâ mit bezeichenheit
nâch dirre vart bewârte.
mit worten er vermârte,
daz ein kint vil ûz erkorn
würd an der hôchgezît geborn,
daz sît vor troie würde erslagen.
diz endelîche wîssagen
gezôch sich ûf achillen,
der durch beschirmens willen
gefloehet wart vil schône,
dô man in zuo schîrône
vuort in sîn hol, der in dâ zôch,
biz er von sîner künste hôch
kam ûf bescheidenlîchiu dinc.
von dannen wart der jungelinc
brâht ûf der megde palas,
in dem er noch beliben was
unde sît vor troie ein ende kôs.
daz er sîn leben dâ verlôs,
daz kam von dirre verte schult.
daz her jâson mit ungedult
nam einen bitterlichen tôt
unde er daz vel von golde rôt
ûz dem einlânde vuorte,
daz traf ouch unde ruorte
dis engestlîche reise:
wan ob diu grôze vreise
dô niht ergangen waere,
daz der vil tugendebaere
Jâson ze kolcos waere komen,
sô haete ein ende niht genomen
Prîandes vater lâmedon,
der jaemerlîche starp dâ von,
daz jâson nâch dem velle streich.
daz pârîs durch helênen bleich
von herzeliebe dicke wart
unde er die veigen übervart
nâch ir zuo den kriechen tete,
daz wart ze troie vor der stete
von dirre vart gerochen ouch.
sus nam diu vackel unde ir rouch
mit grôzer missewende
bezeichenlîche ein ende.
Swaz von ir schînes krefte
lac hôher bîschefte,
daz wart erfüllet schiere:
wan troie diu riviere
vil starke wart besezzen
unde al zehant gemezzen
vol angestlicher swaere.
Cassander diu gewaere
unde helenus ir bruoder wîs
ir wârheit unde ir worte prîs
mit valsche niht verschrieten,
dô si daz widerrieten,
daz pârîs in kriechenlânt
ir wîssagunge sâ zehant
bewaeret wart mit vollen,
dô maneger sich verzollen
begunde mit dem lebetagen,
der von den kriechen wart erslagen
unde ze troye tôt gelac.
biz an den jungestlichen tac
wirt sô grimmeclichez mort
begangen weder hie noch dort,
sô bî der selben zît ergie.
swaz man gelas von jâmer ie,
daz ist vil gar ein kleinez dinc
biz an des leides ursprinc,
der sich erhuop nâch dirre vart,
die von der kriechen rîche wart
getân des mâles über sê.
man sol gedenken iemer mê
des mordes unde der slahte grôz,
diu manegem dô sîn bluot vergôz,
der jaemerlîche ein ende nam
nâch dirre verte vreissam.
Waz touc hie lânge rede von?
der künec agamennon
der was mit menelâô
dem bruoder sîn gestrîchen dô
ze gesten unde ze kunden
unde hete bî den stunden
erworben starke ritterschaft
unde alsô rîche magencraft
von aller hande liuten,
daz man ir zal betiuten
mit rede mac ze keiner zît.
ein stat vil kostbaer unde wît
geheizen was athêne,
dar hiezen dise zwêne
gebruoder al ir vriunde komen,
die sich des heten an genomen,
daz in ir helfe würde schîn.
ir samenunge solde sîn
des mâles in der selben stift.
mir seit der wâren buoche schrift,
daz kiele vil dar kaemen
unde ir gelende naemen
vor dirre guoten veste.
sich heten wol die geste
gewarnet hôher lîpnar.
her agamennon brâhte dar
geladen wol zwei hundert schif,
er hete wîten umbegrif,
dâ von kam er rîlîche alsus.
sîn bruoder menelâus
brâht alsô manic schif als er,
diu gefüeret wurden her
ûz sparte von dem lânde sîn.
Aschalafus unde alîn,
zwên ûz erwelten herzogen,
mit hundert kielen dar geflogen
kâmen von cumenîe.
der künec von boêzîe,
der archelâus was genant,
kam dar mit helferîcher hant,
wan er vuor ûf der êren spor.
er unde der künec prothênor
zuo kêrten unde vielen
mit sehs unde sehzic kielen,
die liute vuorten unde ros.
her cedius unde epistros,
zwên edelfrîen hôchgeborn,
die wolten ouch der kriechen zorn
dâ rechen vil genôte.
si brâhten von defôte
geladen vünfzic barken,
die truogen alle starken
harnasch unde edel ritterschaft.
Ajax ein hêrre tugenthaft,
des küneges thelamônes kint,
wol ahzic schif ân underbint
dar vuorte in êren schîne.
er kam von salamîne
schôn unde werdeclîche dar.
Pollixinart in sîner schar
vuor mit ritterlicher won;
Anfimachus unde dorion
unde der herzoge thêseus
die kâmen ouch mit im alsus
mit hundert kielen ûz erwelt.
Nestor der alte küene helt
der brâhte dar von pîse
wol niunzic schif mit spîse,
dâ liute ein wunder inne was.
der werde künec dôas
der vuorte von tholîe
mit vrecher massenîe
wol hundert barken in daz lânt.
ein hêrre, cileus genant,
unde ajax der kleine
wol vierzic schif gemeine
von demonîe brâhten,
wan si nâch wirde vâhten,
als ez in wol gezaeme was.
Santippus unde vilithôas,
von calcidon ein künec wert,
die bêde heten ouch gegert,
daz si ze troie vüeren.
ze stade sach man rüeren
mit hundert kielen si zehant.
künec merion von krêtenlânt
unde dîomêdes der helt
wol ahzic barken ûz erwelt
ze lânde schône stiezen dâ.
sô brâhte dar von trâciâ
wol vünfzic schif ulixes,
dar inne vant man alles des
ein teil, des man ze strîte gert.
von tygerlânt ein grâve wert,
Emelius geheizen,
kam zuo der lânde kreizen
mit zweinzic kielen ûz erkorn.
ein edel barûn hôchgeborn
der stiez ouch dar ze lânde sus,
er was geheizen porchtatus
unde kunde in êren schînen,
vier unde drîzic galînen
in sîner pfliht er schouwen liez.
Prothesolaus ein künec hiez,
geboren von notariâ,
der schielt mit niunzic kielen dâ
vil werdeclichen an daz lânt.
ein vürste, macaon genant,
der kam mit zehen kielen dar.
man spurte in sîner werden schar
vil manegen helt, des sint gewis.
ein künec hiez leopolis,
der brâhte dar ein michel her.
ûz einer insel bî dem mer
der selbe hêrre bürtic was.
mit vierzic kielen, als ich las,
kam er geschiffet dar alsus.
ein künec, genant euripilus,
der brâhte sehzic schif dâ hin.
vest unde starc was im der sin
an êren als ein quâderflins.
Polipêtes unde leverzins
geheizen wâren zwêne
herzogen, die z'' athêne
wol ahzic kiele vuorten.
si kêrten unde ruorten
von larîse dâ zehant.
Borîolus ein künec genant,
geboren von larigiâ,
der stiez mit niunzic kielen dâ
ze lânde, nû geloubent des!
der grâve politêtes
von melibê der brâhte dar
zwelf kiele unde eine grôze schar
von ritterschaft dar inne.
Troiaeren z'ungewinne'
kam dâ hin vil maneger sus.
der künec decipeneus
zuo schielt in ritterlicher wer.
mit sibenzic barken ûf dem mer
kam er dâ hin geflozzen.
Patroclus unverdrozzen
an êren unde an wirde gar,
der brâhte vünfzic kiele dar
vol rîter hinden unde vor.
ein künec hiez accapador,
geboren von capadiâ,
ze lânde stiez rîlichen dâ
mit niun unde ahzic kielen.
in zorne vaste wielen
die kriechen ûf troiaere schaden,
dâ von sô brâhten si geladen
mit liuten manic schif alsus.
her castor unde her pollus
der reise wâren vlîzic.
ein hundert unde drîzic
kiele brâhten si zehant.
Cursalion ûz ungerlânt,
ein künec rîch von hôher art,
gesehen dâ mit kielen wart,
der wâren hundert unde drî.
von riuzen künec manbrî
kam dar mit ahzic barken.
Achel von tenemarken,
der eines künecrîches wielt,
der kam geriuschet unde schielt
mit niunzic kielen zuo dem stade.
dar îlte ein künec vil gerade,
der hiez lerant von schotten.
er kam mit werden rotten
unde brâhte vünfzic kiele grôz.
von engellânt zuo balde vlôz
ein künec anachêl genant.
mit hundert kielen in daz lânt
vuor der hôchgeborne degen.
Margalius von norwegen,
der zepter unde krône truoc,
der brâhte ritterschefte gnuoc
in ahzic kielen über sê.
von orchadîe cursabrê,
der ouch ein werder künec hiez,
mit kielen dâ ze lânde stiez,
der wâren vünfzic, hoere ich jehen.
mit vünfzic kielen dâ gesehen
ein künec wart von îrlânt.
er waz geheizen colebrant
unde wart vil schône enpfangen.
ein künec rîch von spangen,
Urgenius geheizen,
kam zuo der lânde kreizen
mit hundert kielen ûz genomen.
man sach dar einen künec komen
mit sehzic kielen sunder twâl,
der hiez vloranz von portigâl
unde was bescheiden unde wîs.
dar kam ein künec amantrîs,
der werden kerlingaere voget.
mit hundert kielen dar gezoget
was der hôchgeborne man.
dar kam der künec urian,
der von navarre bürtic was.
er vuorte dar, als ich ez las,
wol sehzic kiele schône.
swer zepter unde krône
mit êren truoc hie dissît mers,
der brâhte dar ein wunder hers
in wîten grôzen schiffen.
Athêne si begriffen
mit kielen bî der selben vrist.
diu welt in driu geteilet ist
unde aller künecrîche lânt.
ein teil eurôpe wirt genant
unde daz ander asiâ,
geheizen ist affrîcâ
daz dritte, als ich geschriben las.
swaz in den zwein von liuten was,
die strîtes mohten walten,
die sach man alle schalten
mit grôzen kielen über sê,
durch daz troiaeren würde wê
von schedelicher swaere dâ.
swaz volkes wonte in asiâ,
daz muoste kumber dulden
von dirre liute schulden,
die von eurôpe ruorten
unde von affrîcâ vuorten
ir kiele mit gewalte dar.
daz eine teil der welte gar,
daz michel unde wît erschein,
bestanden wart von disen zwein,
die groezer wâren, denne ez schine.
alt unde junc daz kêrte hine
gemeine unde algelîche
ûf asiam daz rîche,
dar inne troie was gelegen.
Prîant der küneclîche degen
unde al sîn lântrifiere
wart dâ besezzen schiere
von sînen widerwarten.
ûz pülle unde ûz lamparten
besaz in manic muoter barn.
ouch was ûf in zehant gevarn
der tiutschen lânde ritterschaft,
diu wol mit ellentrîcher kraft
nâch werde hât gerungen.
man sol der tiuschen zungen
ungerne alhie vergezzen,
wan si den prîs besezzen
unde den gewin ervohten hât,
daz ir lop vil hôhe stât
unde ob den liuten allen vert,
die sich an strîte hân erwert.
Nû daz der werden künege schar
grôz unde strîtbaerlich gevar
z'' athêne wart gesamnet,
durch daz von in verdamnet
Troiaere würden unde ir lânt,
seht, dô begunden si zehant
von dannen kêren samenthaft.
si vuoren mit ir ritterschaft
unde mit ir liuten manicvalt
in einen wunneclichen walt,
der was geheizen aulidâ.
man sach deheinen anderswâ,
der alsô michel waere.
daz mer vil angestbaere
mit sînen wazzern in beslôz.
dâ stuonden inne boume grôz,
der man dar inne ein wunder vant.
er lac reht als ein einlânt
unde als ein insel in dem mer.
sich lie dar în der kriechen her
durch ruowe bî den zîten
unde wolte drinne bîten
gesindes unde liute mê.
nû si gestiezen ûz dem sê
zuo disem walde bî den tagen,
dô reit dar în der künec jagen,
der agamennon was genant.
ein hinde diu lief im zehant
engegen von geschihte grôz,
die traf der künec unde schôz
mit einer strâlen bî der stunt
sô sêre, daz si wart verwunt
unde si gelac vil schiere tôt.
der schuz in angestlîche nôt
unde in der sorgen âhte
die kriechen alle brâhte.
Si wâren von dem tiere
dâ komen harte schiere
ze grôzem ungewinne.
Diâne diu götinne,
diu der jegerîe wielt
unde in ir schirme dâ behielt
diu wilden tier gemeine,
diu tete dâ vröuden eine
die kriechen, des geloubent mir!
diu selbe hinde diu was ir,
diu von dem künege erschozzen wart.
si was ir liep gar unde zart
gewesen, deist gar ungelogen,
wan si hete si gezogen
in ir gewalte manegen tac.
dâ von si dâ beswaerde pflac,
durch daz si was alsus verlorn.
si muote daz unde tete ir zorn,
daz si der hinden wol getân
solt in ir hûse manegel hân
unde ûf der waltriviere.
dô wolte si dô schiere
sich rechen an der kriechen her.
ein got gewaltic in dem mer,
der neptûne was genant,
vil tiure wart von ir gemant,
daz im ir schade waere leit.
si bat in durch sîn edelkeit
unde durch sîn êre manicvalt,
daz er geruochte den gewalt
ir hende lîhen unde geben,
daz beide vliezen unde sweben
diu wazzer müesten alle
vil gar nâch ir gevalle
unde nâch ir willen bî der zît.
der bete wart diu vrouwe sît
von im gewert ân allen spot.
dar nâch bat si des weters got
vast unde sêre in sînem hûs,
daz der vil starken winde sûs
ir dienen müeste drâte
unde bî der zîte wâte
nacht unde tac nâch ir gebote:
des wart si gêret von dem gote
schier unde willeclichen ouch.
wint, regen, nebel unde rouch
ir undertaenic wurden gar.
nû diu götinne wunnevar
enpfangen hete den gewalt,
daz wazzer unde winde kalt
ir muosten undertaenic sîn,
dô rach der tiere künegîn
Dyâne sich geswinde.
dem wazzer unde dem winde
gebôt diu wunnebaere,
daz si ze grimmer swaere
die kriechen braehten unde ir her,
sô daz si niemer ûf daz mer
getorsten ûz dem walde komen.
alsus wart in ir vart genomen
unde ir reise vür den tan.
ergiezen sich daz mer began
unde wart als ungehiure,
daz man mit keiner stiure
geschiffen drûf getorste.
si muosten in dem vorste
belîben algemeine.
ir sorge was niht kleine,
wan daz mer sich vaste ergôz.
ouch wart der sturmewint sô grôz
unde alsô rehte grimmeclich,
daz nieman ûz dem walde sich
gebieten mohte zuo dem sê.
daz îs unde der vil kalte snê
begunde si dâ müejen.
swie man die boume blüejen
doch saehe bî den stunden,
si lâgen unde vunden
sorg unde bitter ungemach,
daz von den schulden in geschach,
daz diu götinne hôchgeborn
ir hinden hete dô verlorn.
Sus lepten si tac unde nacht.
von ungewiter maneger slaht
daz her wart umbegriffen.
in kielen unde in schiffen
nieman getorste dannen varn.
si lâgen stille mit ir scharn
unde wâren sorgen rîche.
si wânden algelîche,
des meres got neptûnus,
der wolte si verderben sus
mit sînem wazzer manicvalt.
der selbe got unde sîn gewalt
half troie wider machen,
dô si mit rîchen sachen
Prîant begunde biwen:
des wolten im getriwen
die kriechen lützel guotes.
sît daz er wart des muotes,
daz er die stat half machen wider,
sô wânden si, daz er si nider
niht wolte lâzen brechen
unde an in wolte rechen
darumbe sînen grimmen zorn,
daz diu vil schoene stat verlorn
niht würde von ir reise.
si wânden alle ir vreise
von sîner sache dulden.
daz von der hinden schulden
in wart daz grimme leit getân,
des heten si deheinen wân
unde was in allen wilde.
der walt unde daz gevilde
wart ungewiters vol geladen.
den starken ungevüegen schaden
die kriechen liten alle dô.
nû kam ez z'einer' zît alsô,
daz in wart ein trôst gegeben
umbe ir angestlichez leben,
daz mit grimmer noete ranc.
dâ stuont ein boum schoen unde lânc
mit esten michel unde breit.
ez was ein velwe, sô man seit,
den ougen wol ze lobene.
an sînem tolden obene
was von loube kein gebrest.
ein vogel hete drûf sîn nest
gemachet nâch den siten sîn,
unde lâgen ahte vogellîn
dar inne, als ich geschriben las.
ir muoter dô der niunde was
unde wolte sîner jungen pflegen.
er hete sich dar ûf gewegen,
daz er in braehte spîse.
nû kam ein slânge lîse
geslichen zuo dem boume hin,
der schuof der vogel ungewin,
wan er in dâ gevaere was.
noch verre grüener denne ein gras
sach man dâ glenzen sînen balc.
der selbe mortgîtige schalc
steic ûf den velwen unde klam,
biz er hin zuo dem neste kam
der jungen wilden vogellîn.
lîs unde sanfte sleich er drîn
unde az vil gar in sînen munt
dis ahte vogele bî der stunt.
Des wart der niunde gar unfrô.
den jungen het er gerne dô
den lîp beschirmet unde daz leben.
ob in dâ sweinen unde sweben
begunde er nâch getriwer art,
dâ von er ouch gezücket wart
dô von dem slângen al zehant,
der in verslicket unde verslânt,
als er die jungen alle tete.
diz sâhen an der selben stete
die kriechen albesunder.
des nam si michel wunder,
waz betiuten möhte daz.
niun vogele, die der slânge vraz,
begunden si betrahten
unde in ir herzen ahten,
waz bîschaft an in laege.
war ûf si diz dinc waege,
des nam dâ goume ir aller sin.
nû wonte ein wîssag under in,
der was geheizen kalcas.
er kunde wunder unde was
ein alter lâchenaere,
der manic wildez maere
mit sîner gougelwîse erfuor,
wan er die göte alsô beswuor,
daz si vollânten sîne ger.
der selbe mit der kriechen her
was komen in den wilden tan
unde sach mit sînen ougen an,
daz dirre veige serpant
niun vogellîn alsô verslânt
unde si vil gaehes hete gâz.
dâ von sprach er ân unerlâz:
 <ir hêrren alle, wesent geil!
uns nâhet ein vil hôhez heil,
daz uns vil manic wunne birt,
wan troie gar zerstoeret wirt
von uns ân allez lougen.
diz wunder, daz mîn ougen
ûf disem velwen hânt gesehen,
daz lât mich wizzen unde spehen,
daz wir troiaeren an gesigen.
niun jâr diu müezen wir dâ ligen
vor der stat, des dunket mich.
daz wirt dar an bezeichenlich,
daz dirre grimme serpant
niun vogellîn alsus verslânt
unde daz si von im sîn verzert.
uns wirt diu schoene stat beschert,
daz weiz ich alse mînen tôt.
doch wirt uns manicvaltic nôt
dâ vor niun jâr geschehende,
unde swenne sich daz zehende
gevâhet an, sô werden wir
mit sturme sigehaft an ir .>
Die kriechen alle wâren dô
der lieben wîssagunge vrô,
diu dâ geschach von kalcase.
doch was in leit, daz ûf dem grase
unde ûf den boumen lac der snê.
von ungewitere was in wê,
daz si dô truogen unde liten:
dâ von begunden si dô biten
gemeine den prophêten,
daz er an den plânêten
unde an dem himele saehe,
wâ von diz dinc geschaehe,
daz si niht dannen möhten komen
unde in ir vart waer ab genomen
von wazzer unde von winde.
sus gienc er dô geswinde
besunder ûz in allen.
an sîn gebet er vallen
begunde nider ûf diu knie.
gar vlîzeclîche bat er die
göt unde ir hôhe stiure.
mit worten er vil tiure
beschwuor den got apollen,
daz er geruochte ervollen
die bete sîn gereite
unde im ze rehte seite,
wâ von den kriechen waere
diz ungewiter swaere
gewahsen ûf der erde.
des antwurt im der werde
got apolle sâzehant.
er sprach: < sît du mich hâst gemant
sus tiure, sô tuon ich dir schîn,
die kriechen lîden unde ir her,
daz si niht mügen über mer
geschalten noch geschiffen.
ir müezen sîn begriffen
mit leide noch vil manic zît.
ir waenet alle, daz ir sît
beschwaeret von neptûne,
der wol des meres lûne
erkennet unde der wazzer site,
nein zwâre, vriunt, daz ist niht mite,
sîn râche tuot iu niht gedon.
der künec agamemnon
schôz eine schoene hinden,
diu lât iu schaden vinden
unde wirfet iuch in manic nôt.
ze sorgen bringet iuch ir tôt
mit grôzem ungewinne.
Dyâne diu götinne,
diu der jegerîe pfligt,
des tieres tôt vil hôhe wigt,
wan ez was ir eigen
unde wil iu nôt erzeigen,
durch daz sîn lîp verderbet ist.
ir müezent kumber manic vrist
von der götinne dulden,
ob ir niht wellent hulden
iuch alle mit ir schiere.
in dirre waltriviere
vil noete ir lîden müezent,
ist, daz ir niht enbüezent
der wunneclichen megde,
dâ man ir mit gejegde
ir hinden hât gevellet,
nâch der si jâmer stellet
unde michel trûren üebet.
ir herze ist gar betrüebet
durch daz tier vil ûz erlesen:
daz süenet, wellent ir genesen!>
Calcas der rede antwürte bôt.
er sprach: < uns waere vrides nôt
unde einer suone staete.
west ich, waz man ir taete
ze buoze, daz würd ir getân.
ir sult mich, hêrre, wizzen lâzen,
waz man ir bezzerunge tuo,
durch daz uns ir gnâde zuo
nû müeze sîgen unde ir trôst.
wie man ir zornes würde erlôst,
daz sol mich lêren iwer kunst .>
 <ich sage dir, vriunt, wie man ir gunst
erwirbet,> sprach apolle dô.
 <welt ir von ir belîben vrô
unde ir gnâde vinden,
sô muoz man vür die hinden,
die der künec hât gejaget,
ir bringe z'opfer' eine maget,
diu lûter unde reine sî:
wan diu götinne wandels vrî
staet unde kiusche minnet ie.
dâ von vil si ze suone hie
niht anders, denne ein megetîn.
die wunneclîchen tohter sîn
muoz ir der künec z'opfer' geben
vür des wilden tieres leben,
daz er erschôz ân underbint,
sîn vil herzeliebez kint,
geheizen effigenniâ.
kein opfer darf man anderswâ
der klâren geben unde weln.
sol iuch niht pînen unde queln
daz wazzer unde die winde kalt,
sô muoz diu maget wol gestalt
ein prîsant werden schiere
der vrouwen, diu der tiere
unde aller jegerîe pfligt.
der grimme tôt an iu gesigt,
wirt ir des küneges tohter niht
z'eim' opfer in ir hôhen pfliht .>
Nû daz der wîse calcas
vernam, daz im gekündet was
von apollen munde,
dô kêrte er bî der stunde
hin wider zuo der kriechen schar
unde seite in ûf ein ende gar,
daz er vernomen haete,
wie diu götinne staete
die klâren effigenniam
vür daz tier vil wunnesam
z'eim' opfer wolte kiesen.
er jach, daz si verliesen
daz leben alle solden,
ob si niht bringen wolten
des küneges tohter al zehant,
durch daz si würde ein prîsant
der vrouwen, diu des wildes pflac.
wie von dem schuzze tôt gelac
ir hinde, daz entslôz er in,
unde daz si grôzen ungewin
darumbe liten bî den tagen.
nû daz si von dem wîssagen
vernâmen disiu maere,
dô wart vil angestbaere
daz her gemeine unde über al.
si dûhte daz ein leides val,
daz diu götinne wol getân
kein opfer anders wolte hân,
wan des vil werden küneges vruht,
diu beide klârheit unde zuht
het an ir schoenen lîp genomen.
si sprâchen, wie man überkomen
den hôhen künec solde,
daz er die tohter wolte
z'eim' opfer lâzen bringen.
er lieze in sorgen ringen
daz her unz an sîn ende,
ê daz von sîner hende
diu maget lâzen würde;
ez waere ein swaeriu bürde,
daz er sîn hôchgebornez kint
gaeb in den tôt ân underbint
unde ez verderben lieze alsô.
des rieten alle kriechen dô
gemeine bî der selben zît.
doch wurden si ze râte sît,
daz man versuochen solde,
ob agamennon wolte
verhengen, daz diu tohter sîn
lit eines grimmen tôdes pîn,
durch daz si kaemen alle
von strenger noete valle
unde si getörsten übervarn
hin gegen troie mit ir scharn.
Nû dirre dinge sich beriet
der kriechen manicvaltic diet
unde über ein was komen des,
dô wart erwelt ulixes
der biderb unde der staete
dar zuo, daz er dâ taete
ir aller rede gelîche
unde er dem künege rîche
mit worten leite ir willen vür.
sus gienc der helt von hôher kür
vür agamennonem zehant,
den er an eime gespraeche vant
unde in besunder vuorte dan.
er seite im als ein wîser man
der kriechen willen unde ir sin.
 <trût hêrre,> sprach er wider in,
 <die vürsten unde die künege wert
hânt mîn ze boten hie gegert,
durch daz ich künde ir aller muot.
nû sult ir hân von mir verguot,
daz ich iu sage ir boteschaft.
wir sîn gewesen angesthaft
nû leider alze lânge zît
ûf dirre waltrifiere wît,
wan ez uns umb daz leben stât.
wie sich diu nôt gevüeget hât,
daz hât apolle uns hie gesaget.
ein hinde, diu von iu gejaget
unde erschozzen wart alhie,
diu schuof, daz wir sît mohten nie
geschiffen ûf daz tobende mer.
Dyâne, diu des wildes her
hât in ir huote z'aller' zît,
diu zürnet, daz ir hinde lît
von iu sô vrevelichen tôt
unde wil uns jâmer unde nôt
mit ir gewalte briwen,
alsô daz wir mit riwen
ân ende leben müezen,
ob wir niht balde büezen,
swaz ir ze schaden ist getân.
si wil ein opfer von uns hân
unde sol daz iwer tohter sîn.
niht anders mac diu künegîn
versüenen, wan der megede bluot.
herr unde künec wol gemuot,
nû heizent iu die kriechen sagen,
daz ir geruochent von in jagen
ir angest unde ir hôhen pîn:
sît daz si durch iuch komen sîn
ze schedelichem valle,
sô muotent si des alle,
daz ir si leides machent vrî.
si sprechent, daz vil bezzer sî,
daz iwer tohter süeze
aleine sterben müeze,
dann ir unde allez iwer her.
daz weter unde daz wilde mer
verderbent uns gemeine,
swie man die maget reine
z'eim' opfer niht enbiutet.
ob iwer herze triutet
lîp unde guot, liut unde lânt,
sô lâzent vür einen prîsant
die tohter bringen unde geben.
ist, daz ir aller kriechen leben
mit einem kinde loesent,
ir blüement unde roesent
mit saelden iwer hôhen art:
wan nie sô guotes niht enwart,
sô daz man trage erbermekeit.
swer milte in sîme herzen treit,
der überguldet alle tugent.
ein kint ir wol gewinnen mugent,
lâzent ir die maget sterben.
muoz aber hie verderben
daz her unde iwer selbez leben,
wer sol iu danne widergeben
den lîp unde alsô manegen helt?
ez wart nie volc als ûz erwelt,
noch sô kürlich ritterschaft,
als iwer hôhiu magencraft
z'ein' ander hât gesamnet.
sol diu nû sîn verdamnet
unde alle hie geligen tôt,
daz ist ein jaemerlîchiu nôt
unde muoz ein trûren iemer wesen.
Troiaere mügent wol genesen,
verderbent ir unde iwer man.
seht, hêrre, dâ gedenkent an
unde helfet uns von hinnen,
durch daz wir dort beginnen
die vînde stoeren unde ir lânt.
ir mugent einen prîsant
hie gerne lâzen unde geben,
durch daz wir loesen unser leben
unde alle tûsentvalten hort
erstrîten unde erwerben dort .>
Der künec agamennon
betrüebet sêre wart hie von,
daz man der rede im zuo gewuoc,
wan ez in dûhte swaere gnuoc,
daz er die schoenen tohter sîn
gaeb in des grimmen tôdes pîn
vür sich unde alle sîne schar.
sîn lîp wart hôher wunne bar
unde aller vröuden eine.
er hiez die maget reine
ungerne alsus verderben.
ouch möhte er selber sterben
vil kûme unde al sîn ritterschaft.
betrüebet unde jâmerhaft
besante er sîne hovediet,
mit der besprach sich unde beriet
der wîse künec staete,
waz er des mâles taete,
daz im daz beste waere.
dô wart der hovebaere
von sîner liute râte
des underwîset drâte,
daz er die tohter wunneclich
vür alle kriechen unde vür sich
z'eim' opfer bringen hieze
unde er si toeten lieze,
daz waere im bezzer tûsentstunt,
daz er unde al sîn volc verwunt
an vröuden lânge solde ligen
unde an im müeste doch gesigen
ze jungest der vil grimme tôt.
alsus wart er mit maneger nôt
von wîser liute zungen
vil kûme des betwungen
unde überredet, daz er dâ
gebôt, daz effigenniâ
wart in den walt besendet,
durch daz an ir vollendet
würd aller kriechen wille gar.
si wart gevüeret schiere dar
mit jâmer unde mit leide.
in einem rîchen kleide
die schoenen brâhte man hin vür,
daz si daz leben dâ verlür
unde z'einem' opfer würde brâht.
dar ûf sô wurden si verdâht
gemeine unde algelîche:
wan in der kriechen rîche
unde über aller heiden lânt
was der site alsô gewant:
swaz man den göten opfers bôt,
daz man dem tete den grimmen tôt
unde ez dar nâch verbrande.
man gap in unde sande
den rouch ze prîse bî den tagen,
dâ von diu maget ouch erslagen
des mâles werden solde.
verbrennen man si wolte,
sô man si tôt geslüege.
diu klâre unde diu gefüege
mit sorgen wart gefüeret hin,
daz si der marter ungewin
solt unverdienet lîden.
man wolte si versnîden
mit eime scharpfen swerte blôz.
dâ von huop sich ein trûren grôz
unde ein vil starkez weinen.
man klagte die vil reinen
mit vlîzeclicher andâht.
dô wart vil manic herze brâht
ze jâmer unde ze noeten,
darumbe daz man toeten
solt eines edelen küneges vruht.
man weinte ir adel unde ir zuht,
ir klârheit unde ir kiuschen art.
beswaeret unde bekümbert wart
ir vater bî der stunde
durch si vil gar ze grunde.
In allen tete ir schade wê:
doch wolten si verderben ê
die wunneclichen maget lâzen,
ê daz ir lîben an getân
würde ein grimmeclicher tôt.
nû daz man si mit grimmer nôt
hin vür daz tempel brâhte,
dô si des tôdes âhte
solt âne schulde hân getragen,
dô wart diu marter ûf geslagen
der klâren küneginne.
Dyâne diu götinne
den schaden liez erbarmen sich,
daz man die maget wunneclich
verderben solde ân alle schult.
si dûhte ein milteclich gedult
unde ein grôz demüetikeit,
daz der künec wart bereit
ûf den willen unde den muot,
daz er sîner tohter bluot
dâ wolte lâzen vergiezen.
er muoste des geniezen,
daz er ze bezzerunge bôt
der glânzen küneginne tôt
vür eines wilden tieres leben.
Dyâne diu begunde geben
ein miltez ende ir zorne,
dô sich der hôchgeborne
künec wolte neigen
unde ir geruochte zeigen
die grôzen buozen manicvalt.
der kiuschen maget wol gestalt
half si zehant, daz si genas.
dâ hin, dar si gefüeret was,
ein wolken unde ein nebel kam
sô trüebe unde alsô tunkelsam,
daz ir die niht ensâhen,
von den si wolte enpfâhen
ein bitterlichez ende.
si wart dô von ir hende
enwec gezücket al zehant
unde in thesauricam daz lânt
gefüeret von dyânen.
si nam die wol getânen
von grimmer noete grûse.
in einem betehûse,
daz der götinne gordent was,
wart diu juncfrouwe, als ich ez las,
gewîhet z'einer' priesterin,
sô daz si drinne solde sîn
gewalteclîche in allen obe,
die dâ ze prîse unde z'eime' lobe
des tempels wielten mit ir pflege
unde ez behuoten alle wege.
Sus wart diu minneclîche erneret.
ir lîbes wâren die verheret,
die si verderbet solden hân.
der nebel von in wart getân,
der si verirret haete.
dâ diu juncfrouwe staete
was gestanden in daz holz,
dô wart ein blânkiu hinde stolz
des mâles vunden unde ersehen:
die branten si, daz hoere ich jehen,
an der kiuschen megde stete.
daz wunder diu götinne tete,
durch daz den künec milte
der buoze niht bevilte,
diu von ir ûf gesetzet wart.
die kriechen ûf ir reise vart
dâ wurden al zehant bereit.
daz ungewiter wart geleit,
daz si gesûmet hete dô.
si kêrten vroelich unde vrô
von dannen gegen troie sît.
nû was ouch bî der selben zît
der wilde liumet vür geflogen.
ze troie het er sich gezogen
unde seite, daz der kriechen her
begunde kêren ûf daz mer
mit aller sîner magenkraft.
ê diu vil starke ritterschaft
waer in diu schif gedrungen,
dô was ir kunft geswungen
Troiaeren in daz ôre.
verr in der lüfte kôre
der liumet het gehûset,
dar ûz kam er gesûset
unde seite disiu maere,
wan er ist irrebaere
unde alsô rehte wilde,
daz sich vor sîme bilde
nieman lebender mac bewaren.
er kan ervorschen unde ervaren,
swaz ieman schicket unde tuot.
er wil beid übel unde guot
den liuten in daz ôre tragen.
von himele kan er maere sagen
unde ûz der helle krüften.
er wont hôh in den lüften,
dar în hât er sîn hûs gemaht.
wol tûsent venster maneger slaht
diu sint dar în gehouwen.
sîn hof lât sich beschouwen
vil offenbaere unde âne tür.
man gêt dar în unde ouch dâ vür
tac unde nacht ân alle wer.
den himel siht er unde daz mer
unde allez, daz ûf erden ist.
sîn umbeswanc wirt alle vrist
gehoehet unde genideret:
wan er ist wol gevideret,
er riuschet mit dem winde.
sîn volc unde sîn gesinde
daz lâget unde lûzet,
ez loschet unde tûzet,
ez vorschet unde vrâget vil.
in sîme hûs muoz unde wil
vil harte grôz unmuoze sîn.
durch sîner wende vensterlîn
vil manic maere vliuget.
man seit wâr unde liuget
ûf sînes hoves plâne.
dâ wirt mit rede ûf wâne
vil manic dinc ze liehte brâht
unde ist dâ wunders vil gedâht,
daz nie geschach bî keiner vrist.
der liumet ûf der erden ist
vür alle vogele worden snel.
reht als der windes briute mel
kan er wol stieben über velt.
sîn wirde unde al sîn beste gelt
daz lît ûf krieges acker.
er ist z'urliuge' wacker,
dar în kan er sich mischen.
er vliuget ie dar zwischen
unde wont den strîten allen bî.
ê daz ein kriec erhaben sî,
sô kündet er den ursprinc.
zerteilen kan er manic dinc
unde machet zwei von eime.
vil selten er dâ heime
geruowet unde gesitzet.
er ist dar ûf erhitzet,
daz er stifte manegen zorn.
sîn ingesinde hât versworn
triw unde staetes herzen gir.
 <nû rûne mir, sô rûne ich dir,>
daz sprîchet al sîn hoveschar.
man wirt in sîme hûs gewar
vröud unde leides grimmeclich.
des einer dinne vröuwet sich,
des ist der ander leidic.
sîn volc ist gar ze vröudic
unde alze missehelle.
ez machet z'eime' spelle
die liuterlichen wârheit
unde wirt ein lüge von im geseit
vür ein gewislich maere.
sîn rede sagebaere
diu wahset unde mêret sich:
sus kan der liumet irreclich
hûs in den lüften halten.
er sach die kriechen schalten
mit kielen ûf daz wilde mer,
des wart von im daz starke her
schier unde zehant vermeldet.
er hete sich geveldet
ze lânde wert vil drâte,
reht als ein wint, der wâte,
ze troye in einer kurzen stunt.
dô tete er dise reise kunt,
diu von den kriechen sich erhuop.
ir kunft in sorgen dô begruop
die burger unde den künec hêr.
si liten angestlîchiu sêr
unde heten alle ûf trûren pfliht;
doch wârens'' ungewarnet niht
beliben an den stunden.
ze vremden unde ze kunden
hete künec prîant
briev unde boten ûz gesant
durch helfe in allen enden.
mâc unde vriunt besenden
began der tugentrîche.
die bat er algelîche,
daz im ir stiure würde brâht.
gewarnet unde vor bedâht
wart er ze strîte in alle wîs.
unde al zehant dô pârîs
hete erworben helenam
unde er mit ir ze troye kam
geschiffet ûf dem wilden mer,
sô bôt sîn vater dô ze wer
unde wac ûf ein urliuge sich.
der werde künec lobelich
erkande wol der kriechen sin.
daz si daz laster niemer hin
gar ungerochen liezen
daz seiten unde gehiezen
im alle sîne witze.
ir strengen zornes hitze
entsaz er, als der wîse tuot,
der vor hin übel unde guot
in sîme herzen ahtet.
er hete ir kunft betrahtet
unde ir reise bî der zît,
dâ von wart er ûf einen strît
gewarnet schiere unde al zehant.
er hete künege vil besant
unde rîcher vürsten lobesam.
swaz über allez asiam
erwelter ritterschefte was,
daz nam z'ein' ander unde las
Prîant der künec ûz erwelt.
nû wirt von mir ein teil gezelt
der hêrren, die mit ritterschaft
ze helfe kâmen sîner kraft.
Im brâhte zehen tûsent man
der rîche werde soldan
Sareht von babylônje;
der künec von laucônje,
der sarpedon geheizen was,
vünf tûsent rîter, als ich las,
unde vuorte die prîande.
von lîciâ dem lânde
brâht im durch ritterlîche wer
Amfimachus ein michel her,
der wâren sehzic hundert.
vil rîter ûz gesundert
dar inne wol gezieret reit.
si vuorten rîchiu wâpencleit,
dar an vil hôher koste lac.
Samiladech von baldac,
der heiden bâbest ûz erkorn,
vier tûsent rîter hôchgeborn
ze troye brâhte in sîner schar.
sô vuorten sibenzic hundert dar
Adrastus unde hûpolt,
die wurden von in zwein geholt
Prîande von colabiâ;
der eine was ein grâve dâ
unde ein herzoge der ander.
der künec vlordimander,
geboren von êgyptenlânt,
der kam mit helferîcher hant
Troyaeren ouch ze hôhen staten.
mit stahelringen unde mit platen
brâht er in siben tûsent man.
ein amiralt von carsian
tete in vil starke helfe schîn:
niun tûsent werder sarrazîn,
die brâhte er in ze stiure sâ.
der künec rîch von persiâ,
Panfilias geheizen,
began ze troye erbeizen
mit einlif tûsent heiden,
die gar mit liehten kleiden
kâmen in die stat gezogt.
Vürsilyon, der mêden vogt,
ein wunder liute brâhte
den kriechen z'einer' âhte
unde z'einem' schaden bitter.
vierzehen hundert rîter
vuort er dâ hin ze lânde,
dâ vrecher sarjande
sehs tûsent wâren under.
der künec palimunder
der brâhte dar vil manegen helt,
zwei tûsent rîter ûz erwelt
die vuorte er von panfilje.
ein hêrre von sicilje,
der künec pandalus genant,
der kam gezieret in daz lânt
gar schoene alsam ein engel.
niun tûsent vuozgengel
vuort er in sîner werden schar,
zwelf hundert rîter wunnevar
dar în gemischet wâren.
ir wâpencleider bâren
den ougen wunnebernden schîn.
dar kam der künec margalîn
durch hôher wirde gâbe;
er vuorte von arâbe
vünf tûsent rîter in daz lânt.
Rêmus ein künec was genant,
geboren von zeloniâ,
der lie beschouwen sich aldâ
mit ahzic tûsent mannen,
die kunden bogen spannen
unde wâren schützen alle.
den kriechen z'einem' valle
kam ze troye ein vürste wîs,
der was ein rîcher markîs,
geheizen alchimeliar.
er brâhte in sîner rotte dar
vünf hundert rîter wol bereit,
die vuorten rîchiu wâpencleit
lieht unde maneger leie.
der künec von schaldeie,
Vlorminius genennet,
ze troie wart erkennet
mit einer rotte vollekomen.
wol tûsent rîter ûz genomen
in sîner kost er schouwen liez.
Archilogus ein künec hiez
unde was von grossiâ geborn.
der brâhte ein her vil ûz erkorn
ze helfe dô prîande.
er vuorte ûz sîme lânde
vier tûsent werder sarrazîn.
von marroch künec pelagrîn,
der brâhte dar zwelf tûsent man,
die vuoren werdeclîche dan
in sîner massenîe.
der künec von barbarîe,
Panthelamon geheizen,
kam zuo der lânde kreizen
mit einer wunneclichen schar.
drîzehen tûsent brâhte er dar
von sînes lândes marke.
dar kam nestor der starke,
ein herzog ûz agrimonîs,
unde der grâve lifronîs
von cesariâ geborn.
zwelf hundert rîter ûz erkorn
die zwêne brâhten in den kreiz.
von culmenîe panfileiz
sehs tûsent rîter brâhte dar,
wan er mit hôher wirde gar
truoc zepter unde dîadêm.
ein künec von jerusalêm
geheizen was aureliant,
der brâhte rîter in daz lânt,
der an der zal ein tûsent was.
dar kam der herzog esoras
von aggaron gestrîchen,
der brâhte werdeclichen
vier tûsent werder liute,
die vuorten an ir hiute
gewaefen lûter unde glânz.
ein künec der hiez olifranz
unde was von êthiopîâ,
der hete in sîner rotte dâ
wol zehen tûsent môre.
Klarencius von pôre,
der einer grâveschefte wielt,
ze troie sîne stat behielt
mit aht hundert schützen,
die kunden wol genützen
den bogen unde daz arembrust.
dar kam durch ritterlîche just
Achalmus von indiâ,
der hete vreche rîter dâ,
der was vier tûsent an der zal.
wer mac die vürsten über al
ze rechenunge bringen,
die man ze troye dringen
sach in die wunneclichen stat.
ez müeste sîn ein breitez blat,
dâ man geschribe ir namen an.
mîn zunge ir aller niht enkan
gedenken hie besunder.
von ritterschaft ein wunder
Prîande kam ze stiure
durch strîtes âventiure.
Ouch hete er selber liute vil,
der namen ich verswîgen wil,
wan ich ir aller niht enweiz.
vil maneger werder rîter vleiz
zuo sîner starken helfe sich.
gar michel unde gar groezlich
wart sînes volkes magenkraft,
doch was der kriechen ritterschaft
wol zehenstunt sô manicvalt.
die geste biderb unde balt
herberge enpfiengen in der stat,
die prîamus in lîhen bat
rîlîche unde ûzer mâzen wol.
liut unde ritterschefte vol
die gazzen wurden unde diu stift.
in wart vil edel hantgift
unde êren maneger hande
geboten von prîande,
der hiez ir aller schône pflegen.
er hete sich dar ûf gewegen
mit vlîze stille unde offenbâr,
daz er spîse manic jâr
mocht in der schoenen veste hân.
des wart in allen wol getân
mit rîcher handelunge,
die sîner samenunge
ze helfe stuonden bî der vrist.
von werken maneger hande list
was in der stat getihtet,
die stuonden ûf gerihtet
ze schedelichen würfen.
swes ieman sol bedürfen
ze strîteclichen sachen,
des hiez ein wunder machen
Prîant der künec staete.
geboten mit geraete
wart den gesten manic zuht.
dâ was von liuten grôz genuht,
vür wâr sult ir gelouben des.
ein künec hiez epistroples,
der vuorte dar ein vremdez her.
ûz einer insel bî dem mer
kam er dâ hin beswaerde vrî.
sîn rîche lac dem lânde bî,
dâ niht wan vrouwen inne sint.
er brâhte maneger muoter kint
gar seltsaen unde gar wilde.
mit wunderlichem bilde
was ir vrecher lîp behaft.
daz oberteil an ir geschaft
was gestellet als ein man,
unde schein daz underteil dar an
vih oder tiere vil gelîch.
si wâren vremder vorme rîch
sus unde sô geschaffen.
ir sprechen unde ir klaffen
wart kûme dâ verstanden.
man sach si zuo den lânden
mit ir künege balde zogen;
si truogen starke hornbogen
unde kunden alle schiezen.
ze troie nider liezen
dis egebaeren liute sich,
wan si der künec lobelich
gern unde willeclîche sach.
er schuof den allen guot gemach,
die zuo der veste wâren komen.
er het in sîne stat genomen
von ritterschefte maneger schar.
der eine der was komen dar
durch sînen küneclichen solt,
sô was der ander vrouwen holt
unde wolte bî den zîten
durch si nâch lobe strîten.
Ouch vuoren zuo dem rîche
des mâles eteslîche,
die den künec entsâzen
unde niht getorsten lâzen
die reise durch sîn starc gebot.
ir sumelîche ân allen spot
durch hôhen muot dar îlten,
daz si dâ kurzewîlten
unde die zît vertriben hin.
daz her durch maneger hande sin
kam in die stat mit sneller var,
doch vuor diu meiste menge dar
durch des werden küneges bete,
wan er gewaltes wunder hete
unde er gefriundet sêre was:
sô nam er an sich unde las
von liuten grôze magenkraft.
nû daz diu werde ritterschaft
ze troie sus z'ein' ander kam
unde in der schoenen stat genam
herberge nâch ir werdekeit,
dô gienc ze râte, sô man seit,
Prîant der künec staete.
waz er des mâles taete,
daz im daz beste waere,
des kam der tugentbaere
mit sînen vürsten über ein.
Hector, der gar ein spiegel schein
kürlicher manheit vollekomen,
der wart ze meister dâ genomen
unde z'einem' pfleger überz her.
bevolhen wart in sîne wer
diu ritterschaft gemeine,
sô daz er alters eine
gewalt ir aller dâ gewan.
er solde sîn ir houbetman
mit werken unde mit worten,
wan si dô z'allen' orten
erfüllen wolten sîn gebot.
vünf teil diu wurden âne spot
von im gemachet ûz dem her.
der einez nam in sîne wer
der bruoder sîn dêîfebus
unde daz ander trôilus;
Pârîs zuo im daz dritte zôch;
Pollidamas der vürste hôch
an sich die vierden rotte las;
der vünften schar ênêas
mit sîner pflege sich underwant.
swaz man dâ vuozgengel vant,
der nam prîant sich selber an.
er unde zehen tûsent man,
vil wol geriten alle wege,
die solden ir dâ mit ir pflege
unde mit ir huote walten.
sus wart daz her zerspalten
unde geteilet ûf den strît.
Hector den rotten bî der zît
was z'einem' obeman gegeben,
wan er nâch wirde kunde streben
unde an ritterschefte was
vest als ein herter adamas.
Nû was ouch dô der kriechen her
gewalteclichen ûf dem mer
geriuschet manic mîle.
ez kam in sneller île
ze tenadôn gerunnen.
daz wart von im gewunnen
unde erstürmet schiere.
diu stat unde ir rifiere
mohte sich dâ niht erwern.
zerstoeren unde gar verhern
begunde man die veste.
die vremden leiden geste
man unde wîp ersluogen.
si vuorten unde truogen
ûz der stat vil grôzen hort.
unde dô si jâmer unde mort
begiengen in dem kastel,
dô kêrtens'' ûf dem wâge snel
von dannen vil geswinde
daz wazzer unde die winde
ze troie brâhte si zehant.
wie si gestiezen an daz lânt,
daz was ir angest aller meist.
si vuorten rîchen volleist,
der in ze strîte wol geviel.
man sach dâ manegen wîten kiel,
der harnasch unde liute dans.
eins iegelichen schiffes grans
was mit îsen wol beslagen,
von stahele het er einen kragen,
der beide lânc was unde breit
unde sam ein scharpfez wâfen sneit
zen orten unde zen sîten.
durch vehten unde durch strîten
vuoren si bereit alsô.
die kiele wâren alle dô
gewarnet, als in wol gezam.
hin ûf dem wâge vreisam
bekâmen si geflozzen.
vil erker ûz geschozzen
wâren oben an der were,
dar inne saz der schützen here
mit arembrusten unde mit bogen,
die wâren von in ûf gezogen
mit handen unde mit hôher kraft.
ouch hete sich diu ritterschaft
gewâpent algemeine;
ir vorhte was niht kleine,
dô si wolten zuo dem stade.
dô muoste ergân der êrste schade
an liuten unde an guote,
dâ von sô wart ir huote
gar michel unde maneger slaht.
mit kielen was daz mer bedaht
unde sîn wîter umbegrif.
man sach niht anders danne schif
wol einer tageweide lânc.
ein segel swarz, der ander blânc
schein ûf dem tobenden wilden sê,
der dritte grüene alsam ein klê
vil wunneclîche erlûhte,
der vierde roeter dûhte
denne ein vrischiu rôse rôt,
vil gelwen schîn der vünfte bôt
unde gap der sehste blâwen schîn.
si wâren alle pfellelîn
unde ûz sîden wol geweben.
man sach si vliegen unde sweben
ûf dem sê nâch rîchen siten.
der künege wâpen drîn gebriten
was mit golde wunneclich,
wan iegelicher hete sich
gezierde vil geflizzen.
hin gegen troie glizzen
die segel unde die schilte.
die burger des bevilte,
daz man dâ sach sô manegen kiel.
ir herze in ungemüete wiel
unde wart ir vröude gar ein troum.
sô manic hôher mastboum
wart nie beschouwet noch gesehen,
als man des mâles mohte spehen
ûf der kriechen übervart.
der swarzwalt unde der spehteshart
die tannen künden niht getragen,
die man ûf sach ze berge ragen
in den kielen über sich.
diu glânzen banier wunneclich
dan unde dar sich wurren;
ouch hôrte man dâ snurren
der manicvalten segele tuoch,
der was sô vil, daz an ein buoch
geschriben würde kûme ir zal.
als ob daz ertrîch über al
erbibente unde erkrachte,
sus huop sich unde machte
von vanen ein geriusche grôz
unde ein sô krefteclicher dôz,
daz den von troie grûsen
wol mohte von ir sûsen.
Nû daz die burger sâhen,
daz in ir vînde nâhen
begunden alsô drâte,
dô wurden si ze râte,
daz si zogten ûz der stift.
swaer unde sûre hantgift
die wolten si den gesten geben
unde in mit strîte widerstreben
als ellentrîche liute balt.
ir wâpencleider manicvalt
unde ir harnasch leitens'' an.
Prîant der hôchgeborne man
unde hector sînes lîbes vruht
die zwêne brâhten mit genuht
ze velde ir wunneclichez her.
si wolten mit vil starker wer
die kriechen irren der geschiht,
daz si ze lânde möhten niht
geschalten unde gestôzen.
mit lângen unde mit grôzen
rotten vuorens'' an den sê:
des wart von strîte manegem wê,
der nâch hôhem prîse warp
unde jaemerlîche drumbe starp,
ê daz er kaeme von dem stade.
sich huop dâ mortgrimmiger schade
unde ein verlusteclicher val.
mer unde velt wart über al
verdecket unde begriffen:
man kunde dâ vor schiffen
wâc unde wazzer niht gespehen,
noch wart vor liuten niht gesehen
der anger noch des stades griez.
Prothesolaus ein künec hiez,
der was ein rîter ûz erwelt
unde ein sô gar bewaeret helt,
daz er der aller êrste wart,
der an der kriechen übervart
ze lânde kêrte bî der zît.
er was ûf einen grimmen strît
gewarnet herlîch unde wol.
mit hundert kielen rîter vol
ze stade vuor der künec wert.
er kunde wol sîn edel swert
gebrûchen unde genützen;
er hete manegen schützen
geschicket an der kiele bort,
die stalten jâmer unde mort
mit strâlen unde mit pfîlen.
ouch wâren bî den wîlen
verwâpent sîne rîter gar.
dâ stuont vil maneger harnaschvar,
als der die vînde hazzet.
die schilte si gevazzet
des mâle heten alle.
Troiaeren z'einem' valle
ze strîte wâren si bereit.
Prothesolaus der nie vermeit
êr unde werdeclichen prîs,
der mante alsam ein künec wîs
die rîter dô ze strîte.
er bat si bî der zîte,
daz âne vorhte si beliben
unde si diu schif ze lânde triben
mit unverzagtem muote gar.
Hector der mante ouch sîne schar
unde sînes werden vater her,
daz si mit ritterlicher wer
die kriechen wider slüegen,
noch in des niht vertrüegen,
daz si bekaemen an daz lânt.
dâ wurden beidenthalp gemant
die rîter albesunder,
daz si ze strîte munder
unde z'eime' kampfe würden.
sich huop ein grimmez mürden
unde ein erbermeclicher schade,
ê man geschifte zuo dem stade.
Protheselaus der künec hôch,
der nie durch zageheit geflôch,
nû daz er die von troie sach
ûf sînes herzen ungemach
im an daz mer engegen varn
unde er begunde ir künfte warn,
dô wart im zuo dem lânde nôt.
sêr unde vaste er dô gebôt,
daz nieman solde vliehen.
ûf rihten unde ûf ziehen
hiez er die segele sâzehant
unde die marner an daz lânt
die kiele drâte wenden.
er bat si mit den henden
die ruoder vaste rüeren,
durch daz si balde vüeren
zuo dem stade ân underbint.
ouch wart sô rehte grôz ein wint,
der ûf daz mer des mâles kam,
daz er die kiele vür sich nam
unde si gewalteclichen stiez.
er treip hin an des lândes griez
diu schif bereit ûf kampfes bîl,
alsam diu senwe tuot den pfîl,
der ûz der nüzze snellet.
geworfen unde gevellet
wart nider manic brücke sâ,
diu zuo dem lânde solde dâ
ros unde liute dinsen.
sîn leben dô verzinsen
begunde maneger bî dem tage,
der mit des grimmen tôdes klage
müeste ein bitter ende hân.
swer ûz den kielen wolte gân
oder rîten an daz lânt,
der wart enpfangen al zehant
mit swerten unde mit spiezen,
wan die von troie stiezen
ir lânzen unde ir scharpfen sper
durch manegen lîp, der sîne ger
wolt ûf ir schaden wenden.
ir gnuoge muosten enden
mit einem snellen valle,
wan die meisten alle
verdurben schiere unde al zehant,
die zem êrsten an daz lânt
bekâmen ûz den schiffen.
mit swerten wol gesliffen
wart in daz verch verhouwen.
Troiaere liezen schouwen
vil manegen wunden siechen,
si valten vil der kriechen,
der leben schiere ein ende enpfienc.
ouch wizzent, daz sich niht vergienc
grôz schade bî der wîle.
die strâlen unde die pfîle
die wurden under si gesant.
die regentropfen ûf daz lânt
sô dicke nie gevielen,
als ûz der geste kielen
diu schoz ûf die von troie vlugen.
die schützen valten unde zugen
vil manegen in den grimmen tôt:
sich huop dô jâmer unde nôt
von angestbaeren dingen.
dâ wart sô michel dringen
von den schiffen an daz griez,
daz dirre den ze tôde stiez
unde jener disen valte nider.
dâ wurden tôtwunde lider
gemachet bêdenthalben,
diu mit deheiner salben
verheilet werden mohten.
erstriten unde ervohten
wart dô durliuhteclicher prîs.
Protheselaus der künec wîs
was ûf sîn ors gesezzen,
alsam ein helt vermezzen
kam er gesprenget an daz lânt;
er vuorte ein sper an sîner hant
sêr unde wol gespitzet;
sîn herze was erhitzet
ûf einen bitterlichen sturm;
er kam reht als ein lintwurm
geschozzen ûf troiaere dar.
von sîden wunneclich gevar
sîn wâpencleit gebriten was;
ez schein noch grüener denne ein gras
in einem niwen glânze vrisch.
von golde was vil manic visch
dar ûf geströuwet âne trüge,
der hete vetech, als er vlüge,
unde wâren die von silber wîz.
vil manicvalter koste vlîz
an dem erwelten künege lac.
biz an den jungestlichen tac
sol man klagen sînen tôt.
er was ein helt in rehter nôt,
daz wart an im des mâles schîn.
der hôchgeborne sarrazîn
nam sîn ros mit scharpfen sporn:
ûf die von troie wart im zorn,
wan in was sîn herze gram.
den êrsten, der im dâ bekam,
den valte er ûf des lândes griez.
die lânzen stach er unde stiez
im al zehant in sîne brust.
dar nâch vil maneger nam verlust,
den er dâ sît ze tôde sluoc.
mit bluote er jaemerlichen twuoc
kis unde sant . des meres stade
Troiaeren gap er z'einem' bade,
der maneger nam ein ende
von sîner vrechen hende.
Ouch galt er mit den sînen,
die man begunde pînen
mit strîteclicher marter.
dâ wart gevohten harter,
denn ich entsliezen künne.
man seit, daz êr gewünne
Prîant der künec alsô guot,
daz er biz an des wâges vluot
die vînde wider umbetribe,
sô daz beslozzen dâ belibe
der kriechen ritterlichez her.
zwischen troiaeren unde dem mer
die geste wurden umbeslagen:
dâ von si muosten alle tragen
sorg unde swaere grimmeclich,
wan si niht mohten hinder sich
noch vür sich dô gewenken.
ir ougen sâhen swenken
dâ rückeshalp den wilden sê,
vor dem enkunden si niht mê
gewîchen hinder sich noch komen.
sus was in ouch diu vluht genomen
von den von troie vorne,
die si mit strîtes zorne
dô vâhten grimmeclichen an.
si mohten weder dar noch dan
vor liuten noch vor wâge
in tete mit sîner lâge
der tôt in allen enden wê,
doch vâhten si vil deste mê,
daz si niht vliehen mohten.
vil bezzer was gevohten
denn âne wer gelegen tôt.
daz mer alsam ein lösche rôt
wart von bluote bî dem stade,
wan dâ geschach mortgrimmer schade
ze bêden sîten ûf dem wal.
daz her viel nider âne zal,
daz dô ze lânde was bekomen,
sich hât des maneger an genomen,
daz er troiaere wolte slahen,
der sînes bluotes manegen trahen
verrêrte von ir henden.
dâ lac in allen enden
ross unde liute ein wunder tôt.
nû daz die kriechen in der nôt
dâ vâhten unde rungen,
dô kam ein her geswungen
ûf dem wazzer aber sît,
daz was gewarnet ûf den strît
mit liuten hinden unde vor.
ein künec, der hiez prothênor,
unde archelaus sîn bruoder,
die brâhten manic vuoder
von ritterschefte dâ ze schaden.
mit ahzic kielen wol geladen
vluzzen si ze lânde wert
unde heten sêre des gegert,
daz den von troie würde wê.
dô si die kriechen bî dem sê
mit nôt begriffen sâhen,
dô liezen si dar gâhen
unde dar nâher strîchen.
schier unde snelleclîchen
woltens'' in ze helfe stân.
den schiffen wart sô nôt getân
mit ruodern unde mit winde,
daz man si gar geswinde
sach zuo dem lânde schiezen.
si brâchen unde stiezen
die kiele, die dâ stuonden ê,
sô daz sie vielen in den sê
mit hôher unde mit rîcher habe.
daz mer gefüllet als ein grabe
wart von dem gerüste grôz,
daz von den schiffen allen schôz
unde ab den wîten kielen,
die dâ ze grunde vielen,
dô si zerstôzen wurden gar
von der vil snelleclichen var,
diu von zwein künegen dô geschach,
die man ze helfe komen sach
den kriechen bî der selben zît.
von holze wart ein strâze wît
gemachet über an daz stat,
die man dâ reit wol unde trat,
als ob dâ waere ein brücke lânc.
liut unde guotes vil ertranc
unde wart versenket manic last,
der ab den schiffen allen brast,
diu daz wazzer machte vol,
daz man dar über mohte wol
des mâles rîten unde gân.
daz heil den gesten wart getân,
daz si ze lânde kâmen
unde ir gelende nâmen
sît michel sanfter danne vor.
der werde künec prothênor
unde archelaus der bruoder sîn
mit harnasch edel unde vîn
bereit ze strîte wâren.
si gâben unde bâren
dâ mit ir wâpencleide
den ougen liehte weide.
Si kunden wol nâch wirde streben.
ir kovertiure was geweben
ûz sîden unde ir wâpenroc.
ein zobelswarzer steinboc
der was ir zeichen ie gesîn.
in eime schilte wîz hermîn
wart er von in gefüeret dar.
si beide kâmen liehtgevar
gesprenget ûz ir schiffen.
ir lânzen wol gesliffen
vertâten si mit êren.
man sach si balde kêren
hin zuo dem angestrîchen her,
daz umbeslozzen zuo dem mer
mit wazzer unde mit liuten hielt.
ir zweier schar troiaere spielt
unde ir starke rotte enzwei,
des huop sich jaemerlich geschrei
von manegem wunden siechen.
die burger unde die kriechen
die wurden balde vehtende,
dar under wart sich vlehtende
mit kreften aber sît ein her,
daz kam geriuschet ûf dem mer
durch ganzer werdekeite lôn.
der künec alîn unde aggalôn,
der ouch mit êren krône truoc,
die zwêne kâmen schiere gnuoc
gesûset ûf dem wilden sê.
grüen als ein niwebrochen klê
von purper was sîn wâpencleit,
dâ rôsen wâren ûf geleit
von golde lûter unde vîn.
ir liehten wunneclichen schîn
sach man dâ verre glesten.
den schilt den wil ich gesten,
den aggalôn dô vuorte dâ.
sîn velt erlûhte lâsûrblâ,
dar inne stuont von golde ein strûz,
dem hienc ze sînem snabel ûz
ein silberwîz rosîsen.
man sol si bêde prîsen,
wan si nâch wirde rungen.
si kêrten unde drungen
ûz den kielen an den strît,
des wart troiaeren bî der zît
von ir künfte wê getân.
vier künege, die sich ûf den plân
des mâles heten lâzen,
die vulten unde mâzen
heid unde sant vol bluotes.
si wâren vreches muotes
unde des lîbes ellenthaft,
dâ von troiaeren magencraft
wart geswachet bî der stunt.
verhouwen unde ze tôde wunt
wart ir zehant ein michel teil.
den gesten widerfuor daz heil,
daz si dô niht verzagten
unde si die burger jagten
mit swerten ûf der vlühte spor.
si muosten wider zuo dem tor
entwîchen unde entwenken,
wan si begunde krenken
ir schar vil harte sêre.
mit sneller umbekêre
wurden si gejaget wider.
ir was ein michel teil dernider
gevallen unde gestrûchet.
dô wart vil wol gebrûchet
sper unde swert, pfîl unde boge.
Effimenîs der herzoge,
ein spiegel aller vürsten,
lie sich dâ sêre dürsten
nâch maneger kriechen bluote,
wan in von herzen muote,
daz si die burger umbe triben
unde ir gewaltic dô beliben
mit kreften ûf dem velde.
in offenlicher melde
kam er gesprenget ûz der stat.
noch roeter denne ein rôsenblat
sîn wâpencleit erlûhte,
daz verre bezzer dûhte,
denn ieman kunde wizzen.
ûf sînem schilte glizzen
erwelte margarîten.
er kêrte bî den zîten
vil hürteclichen ûf daz wal.
daz wart vil maneges kriechen val,
den er zehant dâ nider stach.
die rotten spielt er unde brach
alsam ein ackerman die vurch.
dâ kam der helt gedrungen durch
ûf sînem stiufen rosse grôz.
sîn hant dâ bluotes nider gôz
vil manegen egebaeren trahen.
man sach in stechen unde slahen,
als ob er tobic waere.
sîn lop wart lûterbaere
unde ûz erwelt sîn hôher prîs.
der werde vürste effimenîs
aleine treip mit sîner wer
vier künege wider zuo dem mer.
Er koufte ganzer wirde lôn.
dâ kêrte alîn unde aggalôn
vor im ze sneller vlühte spor.
ouch wart der künec prothênor
unde archelaus von im gejagt.
mit vrechen handen unverzagt
treip er die viere zuo dem sê;
noch lie si dâ niht lânger mê
vor troie mit gewalte sîn.
in wart von sîner hende schîn
swaer unde bitterlicher schade.
Protheselaus, der zuo dem stade
was zem êrsten ûz gevarn,
der wart von sîner liute scharn
mit jâmer dâ gescheiden.
dem ûz erwelten heiden
wart al sîn ritterschaft erslagen,
die muoste wol von schulden klagen
der werde künec lobelich.
 <owê mir,> sprach er, < wie bin ich
von mîner schar gesundert.
ich brâhte her wol hundert
kiele ritterschefte vol
unde ûf den strît gezieret wol,
der bin ich aller worden vrî.
wer sol mir hie mit helfe bî
gestân ûf anger unde ûf wisen,
ensihe ich weder den noch disen,
der ûz durch mich von lânde schiet?
owê mir aller mîner diet,
wie bin ich der verweiset hie!
daz helenâ pârîsen ie
gesach mit liehten ougen,
daz hân ich sunder lougen
mit schedelicher stiure
vergolten hie vil tiure.
Ich hân hie manegen helt verlorn,
der mir ze dienest was geborn
mit liuterlichen triwen.
ich muoz in herzeriwen
êweclichen sîn begraben
unde endelôsez trûren haben
durch mîne werde liute.
doch wirt gerochen hiute
ir verch von mîner hende,
ald ich wil schiere ein ende
begrîfen unde enpfâhen .>
alsus begunde er gâhen
enmitten in der vînde schar,
dar în vlaht er sich unde war,
als in daz warf sich wirret wevel.
er schuof mit sîner hende vrevel,
daz maneger schadehaft beleip.
Troiaere brâhte er unde treip
ze grimmer sorgen âhte.
wan daz in helfe brâhte
der vürste, effimenîs genant,
sô waerens'' aber dô zehant
gar vlühtic zuo der stat getriben,
ald aber tôt aldâ beliben.
Effimenîs, der klâre
mit lîbe unde mit gebâre,
warp dâ nâch hôhem prîse.
ein löuwe nâch der spîse
in hungernoete nie geranc
sô sêre, als er nâch lobe dranc
mit herzen unde mit kreften.
der kriechen ritterscheften
was er ein übel nâchgebûr.
alsam der hagel unde der schûr
daz obez unde der boume vruht
dâ nidervellent mit genuht,
sus kunde er liute rêren.
er wolte manegen sêren,
noch wolte in niht benüegen des.
hier under kam ulixes
mit sînen kielen zuo gevarn.
er sach, daz an der kriechen scharn
Effimenîs gienc wunder an,
dâ von der hôchgelopte man
wart leides unde zornes vol.
gewarnet zuo dem strîte wol
kam er gesprenget ûf daz lânt.
er vuorte ein stehelîn gewant,
daz hete spiegelvarwen schîn.
daz ellentrîche herze sîn
bran sêre ûf die von troie.
sîn schilt reht als ein gloie
was gemâlet wol gevar,
dar inne stuont ein adelar
wîz als ein niwevallen snê.
werlîche schielt er ûz dem sê
mit kielen unde mit barken.
er kam ûf eime starken
orse balde hin geflogen
unde îlte zuo dem herzogen
Effimenîse sâzehant,
den er behaft mit strîte vant
als einen man, der strîtes gert.
sîn edel unde sîn kürlich swert
enschônte weder dis noch des.
unde dô der helt ulixes
den vürsten alsô vehten sach,
dô reit er zuo im unde brach
mit vîentliches herzen ger
ûf im enzwei sîn starkez sper.
Den schilt spielt er im unde zerkloup,
sô daz dâ von diu varwe stoup
unde er sich brach ze stücken.
dar nâch begunde er zücken
ein swert ûz sîner scheiden,
daz beste, daz ein heiden
an sîner sîten ie getruoc:
mit dem sô traf er unde sluoc
Effimenîsen durch den helm
sô vaste, daz des viures melm
dar ûz begunde wischen
unde man sich drunder mischen
daz rôte bluot geswinde sach.
daz swert daz dranc im unde brach
durch daz houbet hin ze tal,
alsô daz im diu hirneschal
unde der gebel spielten:
dâ von troiaere wielten
vil herzeclicher swaere.
Effimenîs der maere
seic nider ûf den grüenen klê,
sus wart er von ulixê
beroubet sînes lebetagen,
daz maneger dô begunde klagen,
dem sîn tugent was erkant.
Troiaere nâmen in zehant
unde vuorten in mit jâmer în.
si truogen siuftebaeren pîn
von des herzogen valle.
ze strîte wurden alle
gereizet dâ durch sînen tôt.
ze kampfe wart in alsô nôt,
daz si dâ manegen kriechen
tôtwunden unde siechen
begunden vellen ûf daz lânt.
nû kam eht aber dô zehant
ein her, daz im dâ tete gedon.
der künec agamennon
unde menelaus der bruoder sîn,
die zwêne tâten helfe schîn
den kriechen zuo dem mâle.
si kâmen sunder twâle
mit ir kielen zuo dem stade
unde îlten an den strît gerade
mit ir liuten wol bereit.
ir zimier unde ir wâpencleit
wil ich mit rede niht verheln.
in eime schilte rôt von keln
vuorten si, geloubent mirz,
von zobel einen swarzen hirz,
der zwischen dem gehürne sîn
truoc eine krône guldîn,
gesteinet unde gewieret.
si kêrten wol gezieret
ûf die von troie bî der stunt,
des wart ze tôde maneger wunt,
der verlust von in gewan.
ouch gulten si mit manegem man,
den si dô brâhten in den kreiz.
Troiaeren wart ûf kampf sô heiz,
durch daz effimenîs verdarp,
daz balde ir hant nâch prîse warp
unde erzürnet wart ir muot.
der geste leben unde ir bluot
verguzzens'' unde verrêrten.
si brâhten unde kêrten
die kriechen aber ûf die vluht,
sô daz ir manicvalt genuht
mit vrechen henden unverzaget
hin zuo den kielen wart gejaget.
Dâ muosten si ze noeten komen.
nû kam ein rîter ûz genomen,
geheizen dolamîdes.
vür wâr sult ir gelouben des,
daz er niht vuor aleine.
der kriechen her gemeine,
daz dannoch was dort hinden,
daz liez sich allez vinden
in sîner ritterlicher pflege.
bald ûf des wilden wâges wege
kam er hin zuo geflozzen
unde als ein pfîl geschozzen
mit sînen kielen an daz lânt.
des kêrte er an den strît zehant
alsam ein helt verwâpent wol.
von purper swarz reht als ein kol
was sîn wâpencleit gesniten
unde manic strange drîn gebriten,
der silberwîz vil schône gleiz.
er wac sich dar ûf unde vleiz,
daz er bejagte liehten prîs.
mit zorne rief der vürste wîs
hin zuo den kriechen allen:
 <wie sît ir sus gevallen
in zageliches herzen muot,
daz iuch mit strîte alumbe tuot
ein swachez unde kleinez her!
warumbe sît ir an daz mer
entwichen unde entrunnen?
ir helde wol versunnen,
nû balde sterkent iwer lider!
enpfâhent iwer manheit wider
unde iwer ellentrîchen kraft!
ich bringe uns al die ritterschaft,
diu dort hinden was beliben.
mit den sol werden hie vertriben
vil maneger ûf des tôdes val.
Troiaere guften unde ir schal
der muoz geligen hiute.
wir hân ein wunder liute
unde alsô vrechen manegen man,
daz man ze strîte nie gewan
erwelter rîter alsô vil.
ob iwer kraft ervehten wil
êr unde durliuhteclichen vromen,
sô lât niemer einen komen
ze troie wider in die stat.
verhouwen unde ze tôde mat
ir leben müezen si verzern,
ob wir uns endelichen wern .>
Die kriechen von der lêre
gesterket wurden sêre
an ir gemüete unde an ir kraft.
ir stade unde al ir ritterschaft
z'ein' ander was dô komen dar.
ahî, waz wunneclicher schar
wart dô beschouwet unde erkant.
dâ gleiz daz stehelîn gewant,
daz maneger hete dô geholt;
dâ schein daz silber unde daz golt,
der purper unde diu sîde;
man sach daz lieht gesmîde
durchliuhteclichen glesten.
sich huop dâ von den gesten
hurtieren unde stôzen.
si vlâhten sich mit grôzen
rotten in troiaere schar.
hin unde her, dan unde dar
wart gekêret unde geriten.
die kovertiure wol gebriten
von sîden unde von golde glânz
enphiengen manegen wîten schranz,
dô sich die rotten wurren.
man hôrte banier snurren
von strîtebaeren sachen
unde liehte schilte krachen
von hürteclichen stoezen.
als ûf den aneboezen
wart ein getemer unde ein schal,
sô man drûf tengelt âne zal,
sus huop ein lût geschelle sich,
dô manic schar vil wunneclich
z'ein' ander sich mit nîde vlaht
unde alsô vîentlichen vaht,
daz man gesach daz wunder nie.
der eine dort, der ander hie
ze valle wart gewîset.
als ab dem boume rîset
daz dürre loup in garten.
halsberge sich dô zarten,
die lûterbaere glizzen,
die platen sich dô rizzen
unde kluben sich die helme.
dô wart von stoubes melme
diu klâre sunne timber.
von holze guot gezimber
an schilten wart verschertet.
diu swert vil wol gehertet
dô lûte erclungen über al.
mit rôtem bluote wart daz wal
begozzen unde erfiuhtet.
diu zimier wol erliuhtet
mit glânzer varwe glaste,
diu wurden alle vaste
zervüeret bî der wîle.
die strâlen unde die pfîle,
die vlugen dô snêdicke.
des wilden viures blicke
ûz dem gesmîde sprungen.
dô vâhten unde rungen
nâch prîse junge unde alte.
man treip dô mit gewalte
vil manegen ûf des tôdes pfat.
zwischen dem wazzer unde der stat
gevohten wart mit grimme.
man hôrte manic stimme
die wunden ûz in lâzen
unde ors dâ lûte grâzen,
diu man ze strîte mante.
dô zuo dem stade gelânte
der kriechen her gemeine,
dô wart vil maneger eine
des lîbes unde des lebetagen.
swaz dô ze tôde wart erslagen
von rossen unde von liuten,
wer möhte daz betiuten
mit worten hie besunder?
sô vîentlîchiu wunder
von strîte niemer mê geschehen,
sô dâ vor troie wart gesehen.
Man leit dô nôt in manege wîs,
dô wart durch ritterlichen prîs
vertân rîlicher koste gelt.
dô wart geströuwet ûf daz velt
golt, silber unde gesteine,
daz ab den schilten reine
unde ûz den helmen wart geslagen.
man sach dâ vliehen unde jagen,
verliesen unde gewinnen.
mit kreften unde mit sinnen
vil maneger dâ nâch wirde reit.
swaz aber ieman dâ gestreit
in al der kriechen ritterschaft,
der het an prîse kleine kraft
unde wart gewegen ringe
an lobe unde an gelinge
biz an die wirde maneger slaht,
die protheselaus ervaht,
der von êrst ze lânde schielt.
ze tôde sluoc er unde spielt
liut unde ros diu beide.
Troiaeren tete er leide
unde schuof in bitter ungemach.
sîn volc er an ir lîbe rach,
daz von in lac ertoetet.
mit bluote wart geroetet
daz velt von sîner hende.
genomen hete ein ende
Prîandes her gemeine,
waer im hector der reine
mit ellentrîchen handen
ze trôste niht gestanden.
Hector der hôchgeborne
mit kreften unde mit zorne
Troiaere dâ von leide schiet.
er lôste dô sîns vater diet
von angestlicher swaere.
der starke strîtebaere
den sînen wolte helfen.
man seit, daz sînen welfen
nie wilder wolf gestüende
sô vaste nâch ir pfrüende,
als er nâch sîner liute vromen.
den schaden hete er êrst genomen,
den protheselaus dô schuof.
der wunden unde der veigen ruof
lût in sîn ôren im erschal.
des kam er sûsend ûf die wal,
als ûf daz mer ein sturmwint.
sîn kunft vil maneger muoter kint
begunde in angest wîsen,
sîn harnasch unde sîn îsen
lieht unde lûter glizzen.
er hete sich geflizzen
ûf aller kriechen herzeleit.
ein ors er wolgemuote reit,
daz man sô vreches nie gesach.
ûf dem sô lac ein rîchez dach
ûz einem purper wol gesniten.
in sîn wâpencleit gebriten
mit golde was zam unde wilt.
in grüener varwe sînen schilt
sach man dâ verre glesten.
ich muoz in hôhe gesten,
sît daz er was sô tiure gar.
mit smâragden grasevar
sîn velt stuont überdecket
unde was dar în gestrecket
ein löuwe von rubînen,
den sach man roeter schînen,
denne ein viur, daz glimmet.
seht, alsô was vergimmet
der schilt rîlich unde ûz erwelt,
mit dem hector der küene helt
ze strîte balde ruorte.
daz er den löuwen vuorte,
daz was im wol gemaeze.
sô vrech unde alsô raeze
wart nie grimmer löuwe als er,
swenn er mit vîentlicher ger
ûf sîne widersachen vuor.
der hagel eines kornes vluor
niht sô balde neiget,
sô drâte wart geveiget
der kriechen her von sîner just.
er hete vür die linken brust
den glânzen schilt getwungen
unde einen schaft geswungen
schôn under sînen zeswen arm.
dem orse wart von hitze warm,
daz in vermezzenlichen truoc,
wan er mante ez unde sluoc
mit sporen zuo den sîten
sô sêre bî den zîten,
daz im dâ wart von schulden heiz.
daz rôte bluot, den viuhten sweiz
twanc er im ûz der hiute.
gelîch der windesbriute
kam er geriuschet ûf den plân.
sîn sper vil schiere wart vertân,
daz er geswinde dô zerstach.
die rotte spielt er unde brach
reht als ein kiel den blânken schûm,
den des wilden wâges strûm
z'ein' ander hât geswellet.
der grien der wart erschellet
von sînem orse an maneger stat,
wan ez sô grimmeclichen trat,
daz von den vlinsen herte
daz viur nâch sîner verte
begunde springen in den luft.
Hector der koufte ruomes guft
mit sîner kunft unmâzen snel.
die kriechen als ein windes mel
zerstuben dâ von sîner kraft.
ein strâze durch ir ritterschaft
wart von im gehouwen,
biz er begunde schouwen
Protheselausen bî der zît,
der was enmitten in den strît
gedrungen unde gebrochen.
sîn her het er gerochen
an manegem werden rîter.
schad unde leit vil bitter
Troiaeren was von im geschehen.
nû daz in hector hete ersehen
unde bî dem schilte erkennet,
dô kam er z'im' gerennet
vil snelleclîche, als ob er vlüge.
man seit, daz er daz swert ûz züge
mit sîner ritterlichen hant.
kopf unde helmes nasebant
schriet er enzwei dem künege wert,
alsô daz im daz scharpfe swert
durch stahel unde durch houbet dranc
unde im ze tal durch beide sanc
biz ûf sîn ellentrîchen brust:
dâ von wuohs im toetlich verlust
unde endelôser smerze.
sîn küneclichez herze,
daz in den êren bluote,
spielt im hector der guote
in sînem klâren lîbe enzwei:
dâ von sô huop sich grôz geschrei
von maneges kriechen munde,
sîn angestbaeren wunde
wart alsô tief unde alsô grôz,
daz si mit bluote dâ begôz
ûf der geblüemten heide
gras unde krût die beide.
Seht, alsô wart ze tôde erslagen
Protheselaus, der ie getragen
het aller tugende krône:
nâch werder wîbe lône
ranc er mit vlîze sîne tage.
er wart gevellet von dem slage
hin zuo dem plâne grüene.
unde dô hector der küene
gesach den vrîen künec tôt,
dô sprach er: < vriunt, iu was ze nôt
her ûz den kielen an daz lânt.
daz iwer tac in mîner hant
versigelt solde werden,
daz muoz mich ûf der erden
erbarmen hiute unde iemer.
kein rîter mac iu niemer
an êren sich gelîchen.
ir hânt mit ellentrîchen
kreften iuch alsô gewert,
daz iwer lop durchliuhtic vert
unde iemer swimmen sol enbor .>
alsus begunde in hector
dô klagen unde schiet von dan.
ouch weinte manic hôher man
erbermeclichen sînen tôt,
wan sîn verlust den kriechen bôt
gar schedelichen ungewin.
mit leide er wart gefüeret hin
zuo den kielen ab dem wal.
sich huop dô jâmer âne zal,
daz sînen vriunden wart gegeben.
daz er verlôs sîn werdez leben,
daz was ein klegelich verlust.
er truoc ein herze in sîner brust,
daz an sich milte unde êre zôch.
daz er dem slage niht envlôch,
den im hector der künec tete,
daz wirt noch hiute an maneger stete
durch wâre schult beweinet.
nû daz der helt gereinet
vor aller missewende
genomen hete ein ende,
dô was enzwei der kriechen trôst.
Hector enbrennet als ein rôst
wart ûf bitterlichen zorn.
von sîner hende wart verlorn
swaz er liut unde rosse traf.
er gôz des rôten bluotes saf
vil gar unmaezeclichen nider,
veig unde tôtwundiu lider
begunde er machen ûf der wisen.
dort sluoc er den, dâ stach er disen,
hie machte er jenen vlühtic,
als ob er tobesühtic
waer unde hirnewüetic.
sîn ellent übermüetic
Troiaeren stuont mit helfe bî.
nû merkent, wie daz linde blî
versmelze vor des viures kraft,
alsô verswein diu ritterschaft
der kriechen dâ von sîner hant.
er treip si wider ûf den sant
hin zuo den kielen aber sît.
aldâ wart êrst ein niwer strît
von der hende sîn erhaben.
in griene maneger wart begraben,
den er dâ nider valte.
mortgrimme nôt er stalte
mit hôher mannescrefte.
swaz ie von ritterschefte
verlüsteclicher nôt geschach,
daz was ein klegelich gemach
biz an die swaere bitterlich,
der maneger krieche muoste sich
dâ nieten bî des wâges stade.
ach got, wie grimme wart der schade,
den hector des mâles brou!
der meie lât den küelen tou
ze linden bluomen vliezen,
sô kunde ector dâ giezen
daz heize bluot ûf herten kis.
mich tuot diu wârheit des gewis,
daz nie kein rîter mê gevaht
mit alsô vesteclicher maht,
als er dô bî den kielen tete.
sîn ors daz wart im an der stete
ze tôde erslagen under im.
dâ bî verstên ich unde vernime,
daz er betalle was ein helt.
ein grâve rîch unde ûz erwelt,
Sarsencius geheizen,
schuof, daz er muoste erbeizen
unde er ze vuoz dâ nider kam.
mit einer lânzen vreissam
daz ors er im ze tôde stach.
vil wol er daz an im gerach,
wan er sluoc im die selben hant,
die zuo dem stiche wart gewant,
mit sînem swerte murzes abe.
dar nâch begunde er hin ze grabe
vil manegen tôten wîsen.
er schriet dâ liute unde îsen,
golt, silber, sîden unde leder,
als ûf der wisen tuot ein meder
die bluomen unde daz grüene gras.
swer im ze nâhe kumen was,
dem wart des lebetagen buoz.
er streit sô sêre dâ ze vuoz,
daz sîn iemer wundert mich;
iedoch sô wart er hinder sich
von den kriechen dô getriben.
unsanfte möhte er sîn beliben
dô bî den schiffen lânger.
er kêrte durch den anger
hin zuo der stete bürgetor
unde gienc den kriechen allen vor
mit slegen unde mit stichen,
biz daz er was entwichen
zuo der vil küneclichen stat.
dar în der küene degen trat
unde wolte drinne beiten,
biz daz er sich bereiten
möhte wider ûf ein ros.
er hete grien, heid unde mos
beströuwet wol mit âsen
unde manege vreche mâsen
gemachet dâ mit sîner hant.
biz an die letze nâch gerant
was im der kriechen ritterschaft.
des wart vil maneger schadehaft,
der vür die letze kam alsus:
wan pârîs unde trôilus
die grendel vaste werten.
mit scharpfen unde mit herten
swerten hielten si dâ vor,
noch liezen keinen zuo dem tor,
der in ze schaden wolte komen.
von ir zweier hant genomen
wart verlust vil manicvalt;
iedoch behielten mit gewalt
die kriechen anger unde plân.
Troiaere wurden în getân
biz an die letze von ir kraft.
si kêrten alle samenthaft
des mâles in die veste.
die leiden vremden geste
daz wal besâzen unde daz velt.
ir hütten rîch unde ir gezelt
die wurden ûf geslagen dâ.
der âbent der begunde sâ
zuo sîgen unde gâhen,
dâ von die geste enpfâhen
herberge wolten bî der zît.
diu nacht diu schiet den grimmen strît,
der bî dem tage wart gesehen.
ze bêden sîten was geschehen
verlust vil maneger hande.
swaz armer sarjande
was in der kriechen ritterschaft,
die wurden sêre statehaft
an guote bî den stunden,
wan si dâ ligende vunden
gesteine, silber unde golt.
vil hôhen unde starken solt
enpfiengen si gelîche
unde wurden alle rîche.
Alsus belac der kriechen her
daz velt des mâles âne wer
mit rossen unde mit liuten.
wer mac die nôt betiuten,
diu bêdenthalben was geschehen?
ahý, was vor der stat gesehen
wart gezelte bî der zît,
die manic hêrre enwiderstrît
rîlîche ûf die plânîe spien!
bedecket wart heid unde grien
mit liehten pavilûnen,
ûz blânken unde ûz brûnen
samîten wol geschrôten,
der gelwen unde der rôten
gezelte was vil manegez dâ;
man kôs ouch etelîchiu blâ,
von zendâle wol gebriten,
unde wâren gnuoge dâ gesniten
ûz grüenem purper schône.
von rîcher koste lône
lac dar an ein michel teil.
ir snüere wâren unde ir seil
ûz sîden wol gespunnen,
ir knöpfe schône brunnen
von gimmen unde von golde:
sus wâren si mit solde
erziuget âne riwe.
si glizzen alle niwe
unde was deheinez virne.
reht als ein glânz gestirne
bârens'' ûz erwelten schîn.
dâ gleiz vil manic rôt rubîn
unde manic lieht karvunkel.
diu nacht wart nie sô tunkel,
man hete wol dâ bî gesehen.
man sach si liuhten unde enbrehen
des mâles gegen troie hin.
als ob dar în diu sonne schin
unde ein wolkenlôser tac.
herschefte man ein wunder pflac
in den gezelten bî der zît.
die werden künege enwiderstrît
gastunge pflâgen in der nacht.
rîlîche kerzen maneger slaht
die wurden ûf gezündet.
Troiaeren wart gekündet,
daz dâ gezierde waere vil.
man hôrte manic seitenspil
dâ klingen unde erhellen,
pusûnen vil erschellen
begunden ûf der heide
Troiaeren dâ ze leide
unde den kriechen z'einem' lobe.
der künec, der in allen obe
vür einen hêrren wart bekant
unde agamennon was genant,
der hiez die vürsten ûz genomen
vür sich ze sînem râte komen
unde leite in sînen willen vür.
 <ir hêrren,> sprach er, < sît ich spür,
daz iwer ellenthafter muot
daz beste willeclichen tuot,
sô râte ich, ob ez iu behagt,
daz wir morne, wenne ez tagt,
Prîande enbieten in die stat,
ob er niht welle an prîse mat
unde an êren iemer sîn,
daz er die glânzen künegîn
Helênen vür die veste gebe
unde er dâ wider niht enstrebe
mit herzen noch mit henden:
alsô, daz er uns senden
die klâren wider müeze
unde uns dâ zuo gebüeze
daz laster, daz uns sî getân.
well er ze bezzerunge stân
uns allen hie gelîche,
wir lâzen im sîn rîche
belîben unzerstoeret.
ist, daz er danne erhoeret
mit zühten unser hôch gebot
unde uns den schemelichen spot
wil büezen, den wir hân geliten,
sô kêren von im ungestriten
unde rûmen im sîn eigen.
geruochet er sich neigen
unde süenet sîne schulde,
daz wirt ein übergulde,
diu schaden uns benemen kan.
wâ man den schadebaeren man
betwinget, daz er büezen muoz,
dâ wirt dem schadehaften buoz
der schedelichen swaere
unde muoz der schadebaere
von im in schaden sîn geleit.
ez ist kein krankiu werdekeit,
die man alsus gemêret,
daz man sich selbe entêret
mit schedelichen sachen;
ob wir daz hie gemachen
mit gewalteclicher drô,
daz die von troie werden vrô.
daz uns helêne wider wirt,
daz bringet uns êr unde birt
Prîande ein êwic laster.
er wirt gehoschet vaster
von uns, denn er uns habe geschant.
wan ez wirt sprechend allez lânt
mit vil gemeiner zungen,
wir haben des betwungen
Troiaere mit gewalte,
daz uns diu wol gestalte
Helêne wider sî gegeben.
alsô muoz prîant denne leben
in schemelichen schanden,
ob wir ûz disen lânden
den roup vermezzenlichen holn,
der zegelîche uns wart verstoln.
waz touc uns denne mê gestriten?
dâ von gebieten unde biten
gewalteclichen morne vruo,
daz man daz laster widertuo,
daz uns von troie sî bekomen.
werd ez mit êren uns benomen,
sô kêren hein ze lânde;
well aber unser schande
nieman ze rehte büezen,
ir werden unde ir süezen
gesellen unde künege rîch,
sô tuont aber dem gelîch,
daz wir uns wellen rechen.
vürbaz wil ich niht sprechen,
ir werden vürsten alle,
ob ez iu wol gevalle,
sô tuont, als ich gerâten habe,
unde lâzen allez vehten abe,
biz unser boteschaft besehe,
waz bezzerunge uns hie beschehe .>
Der rât begunde in allen
von herzen wol gevallen
unde dûhte si gemeine guot.
zwên edel künege wol gemuot
ze boten wurden ûz genomen,
durch daz si vrüeje solden komen
ze troiaeren in die stat
unde man si beide reden bat,
daz solden si durgründen
unde mit botschefte künden
Prîande, dem vil lobesamen.
ich zele iu dirre künege namen:
ir einer hiez ulixes,
der ander dîomêdes
was geheizen unde genant.
si zwêne kêrten al zehant
gezieret wol vür diu gezelt,
dô man den morgen ûf daz velt
sach liuhten unde lachen.
ze kleide brûn scharlachen
vuortens'' an ir lîbe wert
unde riten apfelgrîsiu pfert,
diu wol enzeltes giengen.
in sluogen unde hiengen
die mene verre hin ze tal.
von golde glizzen über al
ir zöume unde ir gereite guot,
wan si durch hôhen übermuot
rîlichen wâren vollebrâht.
die zwêne künege wol bedâht
die boten bêde solden sîn.
si vuorten grüeniu schapelîn,
geflohten ûz lôrzwîen,
mit den die wandels vrîen
erzeigen solden bî der zît,
daz si dâ suochten keinen strît,
wan daz si vrides gerten.
gesundert von ir swerten
si kêrten ûf ir strâze pfat
unde îlten vrüeje vür die stat
gewaefens îtel unde blôz.
dô man die porten ûf entslôz
unde man ersach des tages schîn,
dô kâmen si geriten în
ze troie sunder twâle.
des wart dâ zuo dem mâle
gar vil ûf si gewartet
unde wart in wol gezartet
von gnuoger liute munde.
man lopte bî der stunde
ir lîp unde ir gebâren.
daz si ze boten wâren
des mâles in die stat gesant,
des wart vil schiere an in bekant
unde an ir krenzen grüene,
die man die rîter küene
sach vüeren ûf ir houpten.
man kôs an ir geloupten
schapellînen bî der stunt,
daz si dâ vride tâten kunt
unde daz si bî den zîten
ungerne wolten strîten.
Nû daz si kâmen in die stat,
mit liehten marmelsteinen glat
gemûret rîlîch über al,
dô sâhen si vil manegen sal
unde manegen hôhen palas,
der ûzen wol gezieret was
mit küneclicher rîcheit.
daz an die venster was geleit
vil glânzer ougenweide,
daz möhten si dô beide
wol prüeven unde schouwen.
zam unde wilt gehouwen
was dar an durch hôhen prîs:
des nâmen dô die künege wîs
sêr unde vlîzeclichen war
unde jâhen, daz sô wunnevar
kein stat nie würde ûf erden.
die klâren unde die werden
vür sich dô kêrten allez hin.
vil starke loptens'' under in
die wunneclîche veste.
unde ê die werden geste
vür prîandes sal geriten,
dô was der lânge tac geschriten
enwec biz ûf die nône.
man sach si beide schône
erbeizen vor dem palas,
der alsô wol gezieret was,
daz si daz beide muosten jehen,
mit ougen würde nie gesehen
kein hûs sô küneclichez mê.
die boten edel unde hêr
vür den palas dâ giengen dan
unde sâhen dâ ze wunder an
den boum, des ich hie vor gewuoc,
der loup unde este beidiu truoc
von golde unde von gesteine
unde dâ die vogele kleine
von listen ûfe sungen,
als iu von mîner zungen
dâ vorne wart entslozzen.
die boten unverdrozzen
nû si den boum gesâhen
unde rîcheit im verjâhen,
dô giengens'' ûf prîandes sal,
der sîne vürsten über al
vür sich hete dô besant.
der werde künec prîant
des selben mâles sich beriet
mit sîner wîsen hovediet,
waz im daz beste waere.
der klâre tugendebaere
saz dâ gezieret schône
in sînes rîches krône
unde wâren vor im sîne süne.
die boten ûf des sales büne
vür in gelîche trâten.
vrîlichen si dâ tâten
ir rede, ob ir geloubent des.
der under in ulixes
was geheizen unde genant,
der sprach mit zühten al zehant:
 <
Herr unde künec lobelich,
mit gruoze sol ich êren dich
von allen kriechen unvervorht.
nû hât dîn übermuot verworht
ir willen unde ir hulde.
dîn vrevelîche schulde
verdienet hât ir vîentschaft:
dâ von du, hêrre tugenthaft,
ir gruozes solt von mir enbern.
ich wil des muoten unde gern,
daz du vernemest mîniu wort
unde du verkiesest ûf ein ort,
ob ich niht schône reden kan,
wan ich leider bin ein man,
der witze selten ist gewon.
der künec agamennon,
der kriechen houbet unde ir voget,
der ist vür dîne stat gezoget
unde hât mich her zuo dir gesant,
daz ich dir sînen muot bekant
unde allen sînen willen tuo.
dâ von gedenke nû dar zuo,
daz du verstêst ze rehte mich.
in dunket sêre unmügelich,
daz ie dîn übermüetikeit
getorste werden alsô breit,
daz er von dir beswaeret wart.
erkandest du sîn edel art
unde sînes rîches magencraft,
du enhaetest sîne vîentschaft
unde sînen haz verschuldet niht.
darumbe er sprîchet unde giht,
sît dir diu tôrheit sî geschehen,
daz er von dir würd übersehen,
daz du dich niderest wider in
unde dînen hôchvertigen sin
demüeticlichen neigest,
unde meinet, daz du zeigest
die buoze sînen handen,
daz er zuo sînen lânden
mit êren wider strîche.
wilt du dîn künecrîche
niht vellen êwiclichen nider.
sô gip helênen balde wider,
noch sûme daz deheine stunt!
dar nâch sô tuo die buoze kunt,
diu mînem hêrren wol behage,
wan swie du niht bî disem tage
ir manne gîst daz klâre wîp
unde dînen küneclichen lîp
ze bezzerunge setzest,
du stoerest unde letzest
dîn rîch an allen êren.
wil du dich des behêren,
daz du versüenest dîne schult,
sô wirt mit strîtes ungedult
dîn missetât gerochen:
daz hât der künec gesprochen,
der mich zuo dir hât gesant,
darumbe antwürte mir zehant
unde künde mir den willen dîn!
den tuon ich kunt dem hêrren mîn .>
Prîant der künec hôchgeborn
enpfienc sô grimmeclichen zorn
von dirre boteschefte,
daz sich von leides krefte
sîn varwe dâ verkêrte.
wan daz er kûme entêrte
sîn hûs an vremden gesten,
si müesten beide ir lesten
unde ir jungestlichen tac
gelebet hân; ir rede wac
vil hôhe der getriwe.
mit zorneclicher riwe
sprach der künec tugenthaft:
 <ir hânt mir vremde boteschaft
gefüeret ûf mîns hoves rinc.
ez ist ein wunderlichez dinc
unde ein gar wildez maere,
daz ich sô manege swaere
von den kriechen hân geliten
unde daz si mich geturrent biten,
daz ich in bezzerunge tuo.
si wellen spotten mîn dar zuo,
daz si mir schaden hânt getân.
si möhten ungeschimpfet lâzen
mit ir boteschefte mîn,
sît daz ich laster unde pîn
von ir gewalte dulde.
swer mich nâch sîner hulde
mit buoze werben heizet,
swenn er mich hât gereizet
ze grimmer noete schedelich,
der hât vür einen tôren mich
unde wil, daz ich sîn affe sî.
mich hân die kriechen lândes vrî
gemachet unde liute,
daz ich mîns vater hiute
muoz darben unde manegel hân.
den schaden hânt si mir getân,
wan si den sluogen âne reht.
vil manic rîter unde kneht
verlôr ich von ir schulden ouch.
man sach hie maneges viures rouch
in dirre lântriviere,
dô si vür troye schiere
gewalteclichen kêrten
unde mîne stat versêrten
an liuten unde an rîcher habe.
die veste brâchen si mir abe
unde nâmen roubes mînen hort.
si tâten jâmer unde mort
an mînem ingesinde schîn.
Esîonam, die swester mîn,
die vuorten si von hinnen
unde liezen mich gewinnen
vil strenge nôt unde arebeit.
mir ist vil maneger hande leit
von der kriechen hant geschehen,
daz wolte ich allez übersehen
mit willecliches herzen gir,
unde haeten si die swester mir
gesant mit êren wider hein.
ich kam des willen über ein,
daz ich enbôt der kriechen schar,
daz si die vrouwen minnevar
mir geruochten widergeben.
ich wolte in ir vriuntschefte leben
unde alle schult verkiesen.
diu wort muost ich verliesen
unde mîne zimelîche bete.
swaz ich in dar geschriben hete,
daz wart versmâhet al zehant.
ich hete boten z'in' gesant,
die tribens'' ûf der vlühte spor.
der grâve rîch anthênor
tete wider si die rede mîn,
darumbe er schedelichen pîn
von in begunde enpfâhen.
man hiez in dannen gâhen
unde balde vürder strîchen.
haet er sich ûz den rîchen
vil drâte niht gemachet,
er müeste sîn geswachet
an êren unde an lîbe gar.
sus bin ich von der kriechen schar
in manege wîs beswaeret.
ir vîentschaft bewaeret
hânt si mir spât unde vruo
unde wellent nû, daz ich in tuo
buoz unde bezzerunge.
weizgot, daz sol mîn zunge
vrîlichen wider sprechen
unde mîn gesinde rechen
mit hôhen kreften iemer,
wan ich erlâze niemer
die kriechen mînes zornes.
die wîle ich sô vil kornes
geleisten unde wînes mac,
daz ich mîn leben einen tac
gefristen kan ûf erden,
sô wil ich niemer werden
den kriechen holt noch günstic.
ich sol in sîn enbünstic
mit herzen unde mit sinnen,
unde îlent balde hinnen
von mîner ougen angesiht.
wan ob ir boten waerent niht
unde künege rîch von hôher art,
ir vüeret bêde ein übel vart .>
Antwürte gap mit zorne des
der künec dîomêdes,
wan er der boten einer was,
der ûf prîandes palas
von den kriechen was gesant.
er sprach dâ wider in zehant:
 <wilt du daz zürnen, künec wert,
daz unser vürsten hânt gegert
der starken bezzerunge dîn,
sô maht du lânge zürnic sîn,
wan dir hie zornes nôt geschiht,
stêst du ze buoze drâte niht
den kriechen dîner unzuht,
sô wirt dîn schade mit genuht
gemêret von uns allen hie.
swaz dir geschach ze laster ie,
daz ist vil gar ein kindes spil
biz an die nôt, die man dir wil
nû briwen unde bringen.
nû lâ dîn ougen swingen
durch die venster an daz velt
unde sich, wie manic rîch gezelt
dir sî ze schaden ûf geslagen.
dich suochent heime in disen tagen
künec unde werde vürsten,
die lâzent sich alle dürsten
nâch dînes herzen bluote.
dir muoz vil wê ze muote
von ir gewalte hie geschehen,
wilt du dar zuo niht balde sehen,
daz du von in gewinnest vride.
dîn volc muoz büezen bî der wide,
ob du niht wirbest umbe ir gunst.
hie sol des heizen viures brunst
verswenden leben unde guot
unde maneges edeln herzen bluot
grien unde heide mâlen.
mit swerten unde mit strâlen
wirt dîn hôchvart geletzet,
ob man uns niht ergetzet
der verlüste, die wir doln.
daz uns helêne wart verstoln,
daz wirt mit êren widertân.
ob troye wil vor uns bestân
unde allez ir gemiure ganz,
si muoz enpfâhen manegen schranz,
swie du niht bezzerst dînen mein.
man lât dir niendert einen stein
belîben in dem grunde,
wirt uns in kurzer stunde
daz laster niht geringet,
daz alle kriechen twinget .>
Pârîs im des antwürte bôt.
 <ir reden übel sunder nôt,>
sprach er zuo dîomêde.
 <ob ir niht boten bêde
unde zwêne künege waerent,
ir mitent unde verbaerent
al iwer hôchvertige zal.
man solde in werder künege sal
niht als ungezogen sîn.
ob man ez durch den vater mîn
unde durch zuht niht lieze,
sô wizzent, daz man hieze
geswîgen iuch der maere,
diu künege dunkent swaere
unde si mit zorne tuont behaft.
ir möhten iwer boteschaft
hân vermiten unde enborn,
wan ob ir selbe sîn gesworn
unde alle kriechen haeten,
daz ir troyaeren taeten
daz aller wirste ûf erden,
doch möhte iu niemer werden
diu wunneclîche elêne wider.
die wîle ich hân gesundiu lider
unde einen tac geleben kan,
sô wil ich iemer sîn der man,
der helênen triutet.
daz man uns her enbiutet,
daz ich si wider sende,
daz ist ein rede ân ende
unde ein üppeclich geschiht.
ir mügent lâzen die zuoversiht,
daz ich die klâren von mir tuo.
ich hân ze kûme si dar zuo
gewunnen ûz ir lânden,
daz ich von mînen handen
si lîhteclichen lâze.
strîchent iwer strâze
von mînes vater ougen!
ir hânt hie sunder lougen
vor im gefrevelt sêre,
daz lât man durch sîn êre
belîben ungerochen.
ir solden hân gesprochen
bescheidenlicher wider in,
daz diuhte mich ein edel sin .>
Antwürte gap ulixes
Pârîse zühteclichen des,
wan er was ein bescheiden man.
er sprach: < niht kêrent iuch dar an,
daz mîn geverte hât geseit,
wan im durch zornes tobeheit
diu zunge dicke wirt ze snel.
hânt sîne rede vür ein spel
unde ahten sîner worte niht!
ich bin ûf lîbes zuoversiht
unde durch guot dâ her geriten
unde wil des muoten unde biten,
ob man niht büezen welle
ir schaden ungevelle
den kriechen algelîche,
daz doch prîant der rîche
ruoch eines tages uns gewern.
ich wil an in eins vrides gern,
dar inne man hie bringe
ze guoter tegedinge
daz urliug unde des krieges nôt.
liut unde rosse ein wunder tôt
gelegen ist ze bêder sît,
dâ von sô diuhte mich des zît,
daz man den strît ûf slüege,
darumbe daz man trüege
den kriec dar under über ein.
ân allen valsch unde âne mein
muot ich eins vrides hiute,
den mich doch unser liute
niht bâten hie gewinnen.
möht ich den kriec ze minnen
unde z'einer' suone hie getragen,
dar nâch wolt ich bî disen tagen
mit hôhem vlîze werben.
ich lâze ungerne sterben
ze beiden sîten manegen man.
dâ sol prîant gedenken an
durch sîne milteclichen site.
er êre mich, des ich in bite,
unde lâze uns machen einen tac,
ob der kriec dar under mac
gescheiden werden âne strît.
ob er mir einen vride gît,
den lâzent die kriechen staete,
swie sîn doch âne ir raete
von mîner zungen sî begert.
ir vürsten edel unde wert,
nû sprechen alle samt dâ zuo,
daz prîant, iwer hêrre, tuo,
des ich durch guot gebeten hân,
daz mac ze saelden im ergân .>
Sît alsô gerte ulixes
sêr unde vlîzeclichen des,
daz dâ würde ein tac gemaht,
der tugentrîche bote vaht
nâch einem vride staete,
swie sîn doch niht enhaete
geheizen agamennon.
sîn herze sêre wart dâ von
betrüebet zuo den zîten,
ob man dâ solde strîten,
daz manic man gelaege tôt.
dâ von er tac prîande bôt
unde wolte vrides muoten,
dar under er mit guoten
teidingen versuonte sich.
Hector der rîter lobelich
antwürte bôt der rede sîn.
er sprach: < prîant, der vater mîn,
mac iu niht einen vride versagen.
er sol diz dinc hie lâzen tragen
durch iwer bete minneclich.
von sîme rehte enhât er sich
darumbe niht enphloehet,
ob man ze tage nû zoehet
daz urliug unde des krieges strît.
ich weiz wol, daz bî dirre zît
wirt eines vrides hie gegert,
durch daz sich iwer künege wert
an ir gemach hie lâzen nider,
biz daz ir strîtes müediu lider
geruowent algemeine
unde man daz velt gereine
von tôten unde von siechen.
sus wellen nû die kriechen
vor smacke tuon die heide vrî.
swiez aber nû darumbe sî,
man sol hie machen tages vrist,
wan uns ouch durft des selben ist,
daz wir geruowen alle.
ein vride wol gevalle
dem vater mîn, daz ist mîn rât.
sît daz der kriechen wille stât
noch gâhes niht von hinnen,
sô mügen wir hie gewinnen
ze strîte guoter state vil.
ez dunket mich ein wunnespil,
daz si sich wellent nider lâzen.
ist, daz ir ritterschaft bestân
vor troye lânge wîle sol,
sô mac sich daz gefüegen wol,
daz wir den schaden überkomen,
den wir hân von in genomen
ze dicke unde alze lânge vrist.
uns allen verre bezzer ist,
daz si beliben mit ir scharen,
dann ob si gaehes hinnen varen
unde uns diz rîche rûmen.
des sol man sich niht sûmen,
ein vride werde in ein getragen
unde daz urliug ûf geslagen,
biz si gelâzen sich hie nider
unde sich bestaten, daz si wider
ze lânde niht enstrîchen.
daz si von uns entwîchen,
daz ist mîn angest aller meist.
wir hân sô rîchen volleist
an ritterschefte wandels vrî,
belîbent si dem lânde bî,
daz wir gerechen wol an in
den schedelichen ungewin,
den wir hân vor manegen tagen
ân alle schult von in getragen .>
Nû disiu rede geschehen was,
dô sprach der vürste ênêas:
 <ob ich die wârheit sagen sol,
sô stüende ez eime künege wol,
den man dâ heime suochte,
daz er niht vrides geruochte,
noch keines tages pflaege,
die wîle daz man laege
ûf sînem eigen mit gewalt.
mich wundert, daz ieman sô balt
unde alsô vrevel mac gesîn,
daz er getar dem hêrre mîn
des vrides muoten hiute,
den er unde sîne liute
mit sîme laster müeze geben.
der mînes râtes wolte leben,
ein strîten würde niht gespart.
wir sîn ze kamphe alsô bewart
mit ritterschefte manicvalt,
daz wir den kriechen mit gewalt
gemeine unde allen widerstreben.
der in dar über welle geben
vrid unde tac, den velle got .>
der rede eht aber gap durch spot
antwürte dîomêdes.
er sprach: < herr, ob iuch dunket des,
daz ir ze strîte sint bewart,
wes sûment ir denn iwer vart
unde iwer reise lânger?
ir mügent ûf den anger
durch âventiure kêren.
waz ob sich dâ gemêren
mac iwer werdeclicher prîs?
ze kampfe sît ir wol sô wîs,
daz iwer lop dâ wirt bewart.
ouch wizzent, daz ir gegenhart
ûf der plânîe vindent,
ist, daz ir niht erwindent
an ritterlicher joste.
dâ lît in hôher koste
sô manic rîcher künec wert,
daz eteslicher iuch gewert
justierens, daz ir suochent.
ob ir nû kamphes ruochent,
sô kêrent vür daz bürgetor!
gît man iu strîtes niht dâ vor,
sô verwîzent mirs her nâch.
ist iu ze vehten alsô gâch
mit werken sô mit worten,
sô hüetent vor den porten
die kriechen sich gemeine,
daz iwer kraft aleine
niht in allen an gesige
unde strîteclîche in obe gelige .>
Alsus getâner rede vil
von ernest unde von schimpfes spil
geschach des mâles ûf dem sal.
man treip dâ maneger hande zal,
der ich niht aller kan gesagen,
iedoch wart über ein getragen
vrid unde tac ein halbez jâr.
den gap prîant der künec klâr
ungerne bî den stunden.
er wart kûm überwunden,
daz er den vride gelobete dâ.
die boten beide vuoren sâ
mit willen ûf ir strâze pfat
unde îlten balde vür die stat
hin zuo den kriechen in daz velt.
den wart der vride in ir gezelt
von in gefüeret al zehant.
swaz in gezierde was erkant
ze troye worden bî der stunt,
die tâten si mit rede kunt
den vürsten algelîche.
die zwêne boten rîche
nû si vür agamennonem
bekâmen unde ouch si von dem
gefrâget wurden maere,
dô spach der hovebaere
Ulixes wider in alsus:
 <von troye künec prîamus
hât keinen willen noch dar zuo,
daz er dir bezzerunge tuo
unde er dir büezen welle
den schaden ungevelle,
der uns von im ist geschehen.
ich hôrte in sprechen unde jehen
gewalteclîche ûf sîme sal,
er welle sîner jâre zal
verswenden unde sîne tage,
sô daz er niemer dir getrage
vriuntlichen muot noch holden sin.
ich was vür in gegangen hin
unde seite im dîne boteschaft,
dô wart mit zorne alsô behaft
sîn herze von der rede mîn,
daz ich niht mê der bote dîn
sol werden vür sîn angesiht.
geloube, daz er niemer niht
ze bezzerunge dir getuot!
sîn wille unde sînes herzen muot
ze keiner buoze sint gewant.
der werde künec prîant
der hât sô vreche ritterschaft
unde alsô grôze magencraft
von starken liuten ûz erlesen,
daz er getriwet wol genesen
vor allen kriechen iemer.
ich waene, daz ich niemer
sô manegen ûz erwelten man
gesehe mit mînen ougen an,
als ich vor im ze troye tete.
ouch wizzent, daz der selben stete
kein veste ûf erden ist gelîch.
ahý, waz man gezierde rîch
an si mit koste hât geleit!
ich sach dâ manege rîcheit,
der ich vil hôher wirde jach.
swaz rîcheit aber ich dâ sach,
diu was vil gar ein kleine dinc
biz an den rîchen jungelinc,
der hector ist genennet.
der wirt sô rîche erkennet
an löbelicher wirdekeit,
daz sînes lobes rîcheit
kan überhoehen alle tugent.
er ist ein man von blüender jugent,
der sich niht übersprîchet
unde doch den schaden rîchet
mit vlîzeclicher andâht.
der wunsch der hât in vollebrâht
nâch prîse an allen orten.
er schînet an den worten
kiusch unde zühtic als ein maget
unde ist an werken unverzaget
alsam ein eber wilde.
ich spurte an sîme bilde
kraft unde ritterlîche wer.
ouch hât er gester in dem her
sîn ellent wol erzeiget.
gevellet unde geveiget
wart von im dâ manic lîp.
ich waene, daz nie lebende wîp
deheinen sun gebaere,
der alsô rîche waere
des herzen unde des muotes.
an im lît wunder guotes,
des ich niht alles mac gezelen.
der einen rîter solde welen
vür alle rîter ûz erkorn,
sô müeste werden noch geborn,
der im gelîchen solde.
swer die von troie wolte
mit kreften überwinden,
der müeste ouch einen vinden,
der alsô manhaft waere,
als hector ist der maere.
wan swie man des niht haben mac,
sô muoz der jungestlîche tac
sich enden unde diu leste zît,
alsô daz man die veste wît
mac niemer übervehten.
Hector der kan mit rehten
unde mit starken dingen
sîn lop ze liehte bringen
unde lûterbaere machen.
er tuot den widersachen
mit hôher krefte vil gedon.
ich sage dir, agamennon,
rîlicher künec hôchgeborn,
wiltû gerechen dînen zorn,
sô muost du vinden einen helt
des lîbes sô gar ûz erwelt
unde des herzen alsô vrome,
daz er mit manheit überkome
den ellentrîchen hectorem
unde daz er hie gestrîte dem
mit herzen unde mit handen.
wilt du von disen lânden
mit küneclichen êren
ze kriechen wider kêren,
sô wirp nâch eime rîter ê,
der mit gewalte hie bestê
des hôchgebornen küneges sun.
geloube, unde überwindest dun,
daz du die stat gewinnest wol.
ist aber, daz man niht ensol
erwerben eteslichen degen,
der sîne kraft mac widerwegen,
sô müezent alle kriechen
an êren iemer siechen
unde leben unde guot verzeren,
ê daz man troye müge verheren
mit manheit unde mit witzen.
swie lânge wirz besitzen,
daz ist ein gar verlornez dinc,
die wîle ector der jungelinc
sîn hôchgebornez leben hât
unde uns mit kreften widerstât .>
Seht, alsô riet ulixes
der kriechen vogte, daz er des
niht under wegen lieze,
sîn hôch gebot enhieze
den suochen in den lânden,
der wol mit vrechen handen
künd ectorem getwingen
unde im an allen dingen
gar übercreftic waere.
ouch seite er im ze maere,
daz er den künec prîant
mit sînen worten überwant,
daz er im einen tac gehiez
unde einen vride machen liez,
der weren solde ein halbez jâr.
Troiaere sin unde ir gebâr
entslôz er im gar ûf ein ort.
unde dô der künec sîniu wort
vernam unde disiu maere,
dô wart er zornebaere,
durch daz von troie prîant
niht wolte büezen sîner hant
unde er entsaz niht sîne drô.
doch wart sîn muot des vrides vrô,
wand er in allen nütze was.
mit tôten lac heid unde gras
beströuwet vil gelîche,
die bat der künec rîche
nâch ir wirdekeit begraben.
ouch wurden gaehes ûf gehaben
die müeden unde die wunden,
die truoc man bî den stunden
an ir gemach in diu gezelt.
gereinet wart grien unde velt
durch sîn gebot vil drâte,
dar nâch gienc er ze râte,
wâ man den solde vinden,
der wol möht überwinden
den ellentrîchen hectorem.
man jehe, daz kein rîter dem
gelîch ze kriechen waere,
sît hercules der maere
den lîp verloren haete.
nû sich der künec staete
beriet, wâ man den solde ervarn,
von dem hector, prîandes barn,
möhte in angest werden brâht,
dô wart des heldes dâ gedâht,
der achilles was genant.
er viel den kriechen dâ zehant
gelîche unde allen in den muot.
si sprâchen, daz er waere guot
dar zuo, daz er si raeche,
wan er betalle braeche
vür hectorem an hôher kraft,
kein rîter lebte als ellenthaft,
sô der vil starke jungelinc,
ouch hete prôtheus daz dinc
vür wâr von im gewîssaget,
daz er mit handen unverzaget
vor troie vehten müeste
unde daz si würde wüeste
von der krefte sîn geleit.
sus wart gesprochen unde geseit
von achille bî der stunt,
iedoch enwas niemanne kunt,
wâ der vil tugentbaere
von sîner muoter waere
verborgen bî den jâren,
dâ von die kriechen wâren
ir trahte dâ vil schiere brâht.
si wurden manege wîs verdâht,
wâ man in suochen wolte
unde wie man vinden solde
den knappen schoene unde ûz erlesen.
daz er von kinde was gewesen
bî schîrône in sînem hol,
daz wisten alle kriechen wol,
wan ez was offenbaere:
war aber komen waere
der jungelinc von dannen,
daz was wîb unde mannen
ein vremede sache wilde.
daz einer megede bilde
der helt an im lie schouwen
unde in behielt bî vrouwen
der künec licomêdes,
wer möhte hân getriwet des?
In allen ez gar vremede was.
dâ von der wîse calcas
vür die kriechen wart besant
unde inneclîche dâ gemant,
daz er die göte beswüere,
biz er an in erfüere
unde ûf ein ende kaeme des,
wâ sich der küene achilles
des mâles hete versloffen.
er solde in machen offen
sîn tougenlichez bilde,
daz seltsaen unde wilde
den kriechen allen waere dô.
si sprâchen wider in alsô:
 <
Calcas, vil hôher wîssage,
wir hân dich alle dîne tage
durch dîne kunst geminnet,
dîn zunge wol versinnet
kan vremede sache entsliezen:
des lâze uns hie geniezen
unde underwîse uns alle des,
wâ sich der küene achilles
verborgen habe in disen tagen.
wir hôrten ê daz alle sagen,
daz er schîrône wonte bî:
war aber nû bekomen sî
der starke strîtebaere,
daz ist ein vremedez maere
der kriechen unde der vürsten her.
dâ von die göte du beswer
mit worten unde mit eiden,
daz si dir hie bescheiden,
wâ man den vrechen vinden süle.
die kunst ûz dîme herzen hüle,
dar inne man dich siht betagen.
wir haben dich durch wîssagen
gefüeret in des lândes rinc.
ûf alle künftebaeriu dinc
sol uns dîn zunge wîsen.
wir biten dich kein îsen
noch kein wâfen üeben.
kein harnasch sol betrüeben
noch beswaeren dînen lîp.
bis âne kampf reht als ein wîp
unde ziere wol dîn houbet!
geblüemet unde geloubet
sol iemer sîn dîn schapellîn!
lâz uns mit strîte unmüezic sîn
unde pflic du dînes hâres!
swie vil du wizzest wâres,
daz künde uns allen ûf ein ort!
wir halten uns an dîniu wort
unde ahten kleine ûf dînen strît,
dâ von ervar bî dirre zît,
war achilles komen sî!
des heldes zageheite vrî
bedürfen wir ze rehter nôt.
an êren sîn wir alle tôt,
ob man sîn niht envindet,
wan er wol überwindet
den ellenthaften hectorem.
kein rîter mac gelîchen dem
an kreften wan er eine:
dâ von schrî unde weine
die göte vlîzeclichen an,
daz si dir zeigen disen man,
der uns müg alle bringen
ûz angestbaeren dingen .>
Nû der prophête calcas
gebeten von den kriechen was
des dinges, des ich hân gezelt,
dâ viel der wîssag ûz erwelt
an sîn gebet vil tougen.
die göte er sunder lougen
tiur unde vlîzeclichen bat,
daz si begunden an der stat
ûf in ir gnâde neigen
unde im geruochten zeigen
den vrechen helt achillen.
die brust begunde er villen
vil starke mit der viuste,
durch daz dar an dâ siuste
der wâren lâchenîe geist
unde aller göte volleist,
die nütze wâren zuo der kunst.
nû daz er dâ gewan ir gunst
unde er enphienc ir stiure,
dô wart er von ir viure
gemachet als ein lösche rôt
unde aber sît von rehter nôt
geverwet als ein esche bleich.
diu kunst diu dranc im unde sleich
zehant durch alliu sîniu lider.
âmehteclichen seic er nider,
als im geswunden waere.
der alte lâchenaere
lac dâ stille sam ein stampf.
sîn bilde sich von noeten rampf
reht als ein altez lesevel.
in sîme kophe wurden gel
sîn ougen als ein niwez wahs.
daz hâr begunde im unde der vahs
ze berge strûben unde ragen,
sô daz man im die löcke tragen
sach daz schapellîn enbor,
daz durch gezierde was dâ vor
dar ûf gesetzet unde geleit.
der lâchenîe tobeheit
het in dâ hin verdrücket.
sin unde kraft gezücket
was im von ir gewalte:
seht, alsô lac der alte
âmehtic unde unspraeche.
man seit, daz er sich braeche
dar unde dan, her unde hin,
biz im dâ lîp, herz unde sin
der geist mit sîner kraft erfuor,
den er mit worten ê beswuor,
daz im sîn helfe würde schîn.
er leit dâ vremeder noete pîn,
den schuofen im sîn appetgöte.
zerblaejet wart er als ein kröte,
daz wizzent âne lougen!
daz wîze an beiden ougen
begunde er ûz dâ litzen.
von noeten muoste er switzen
unde als ein eber schûmen.
sich wolte an im niht sûmen
der wîssagunge meisterschaft.
man seit, daz er dâ von ir kraft
vil wunderlîche swaere lite.
ez was der lâchenaere site
hie vor in alten jâren,
daz man si sach gebâren
alsus nâch wildeclicher art.
swenn in der geist gesendet wart,
der zuo z'ir' künste hôrte,
ir kraft er in zerstôrte
unde nam in ir bescheidenheit.
si wurden marmels hin geleit
vil harte lânge wîle;
dar nâch mit sneller île
bekâmen si ze sinne wider.
dâ von ouch der wîssage nider
wart dâ gevellet bî der vrist.
unde dô der lâchenîe list
ze rehte an im erfüllet was,
dô nam er wider unde las
sin unde kraft geswinde
unde wart von eime kinde
dâ wider z'einem' alten man.
er sach die liute blinzend an
unde nam ir dinges goume,
als der ûz eime troume
wirt aller êrst erwecket.
gepînet unde erschrecket
von âmehtigen sachen
begunde er sich ûf machen.
Sîn hâr wart im geslihtet.
nû daz er ûf gerihtet
sich hete von der tobeheit
unde an in wart diu kunst geleit,
der man zer lâchenîe darf,
dô tete er ûf wît unde warf
beid ougen unde mundes giel.
sîn herze, daz von künsten wiel,
wolt er mit lufte erküelen.
reht als ein ohse brüelen
begunde er mit der stimme.
er was von leides grimme
gescheiden unde von smerzen.
lâncseime er ûz dem herzen
vil manegen siufzen holte.
als er âkôsen wolte,
sus tete er dâ, des sît gewis!
 <wâ nû?> sprach er, < vrô thêtis,
waz welt ir wunders âne gân?
Achillen heten ir getân
zuo schýrône in sînen stein
unde sît nû komen über ein,
daz ir in dannen vüerent.
ir gâhent unde rüerent
mit im an den wilden sê.
wes lâzent ir in niht lânger mê
bî sîme lieben meister sîn?
wer sol in, werdiu künegîn,
behendekeit nû lêren?
muoz er von dannen kêren
ze vrouwen vür schîrônes berc
unde üeben einer megde werc,
daz ist mir hiute unde iemer leit.
in sol verdecken wîbes kleit.
durch waz welt ir verhengen des?
der künec licomêdes
der wil enphâhen sînen lîp
unde in behalten vür ein wîp
in sîner schoenen tohter sal,
ûf dem si lebent über al
mit hôhen vröuden âne strît.
ouwê, daz man dem helde gît
nû wîbes werc ze handen!
er solde in disen lânden
erstrîten liehtebaeren prîs.
nû muoz sîn lop in alle wîs
belîben dort vil tunkel.
ein spinnel unde ein kunkel
gezement niht der hende sîn.
er solde ein swert hie nemen drîn
unde einen ritterlichen schaft,
sît daz er mac mit sîner kraft
gerechen alle kriechen.
warumbe sol er ziechen
mit golde naejen danne?
wie stêt daz vremedem manne
unde einem knaben unverzaget,
daz er sol leben als ein maget
unde als ein wîp gebâren?
er solde strîtes vâren
unde rîten ûz erweltiu ros.
nû vert er gegen týros
unde mîdet dâ si bêde.
dem künege licomêde
wirt er z'eim' ingesinde.
swer in nû gerne vinde,
der suoche in dâ ze lânde.
mit listen maneger hande
hât in diu muoter sîn verstolen
unde wil in vüeren unde holen
von ritterlicher wünne.
in eime balge dünne
verstricket man den vrischen.
man hât zwein wilden vischen
den helt gebunden umbe ir kragen,
die müezent in ze lânde tragen
durch daz tiefe tobende mer.
wer loeset hie der kriechen her
ûz angestbaeren sorgen,
sît daz er dort verborgen
wirt in wîbes waete
unde eine vrouwen staete
mit herzen unde mit sinnen
wil meinen unde minnen?>
Die rede treip der wîssage.
man hôrte in klaffen bî dem tage
in eime lûten galme,
als der ûz eime twalme
unsinneclichen schallet
unde mit im selber kallet,
als ob in triege ein wilder alp.
er was bestanden allenthalp
mit hôhen werden liuten,
den kunde er sus betiuten
ir vremede vrâge spaehe.
er tete, als er dâ saehe
Achillen mit den ougen
unde seite sunder lougen
den kriechen alliu sîniu dinc.
den ellentrîchen jungelinc
den liez er unvermeldet niht,
als der in eime swerte siht
die sache, die man hât verstolen,
sus tete er sîniu werc verholen
mit rede kunt der kriechen schar.
des wart ir herze sorgen bar
unde hôchgemüetes rîche.
si rieten algelîche,
daz man in solde suochen,
unde dô man des geruochen
mit botescheften wolte,
daz man besenden solde
den starken unde den vrechen:
seht, dô begunde sprechen
der künec dîomêdes:
 <ich waene, vriunt ulixes,
daz wir zwên aber müezen
mit boteschefte büezen
den kriechen sorge unde arebeit.
uns wirt der kumber ûf geleit,
daz wir nû strîchen bêde
zem künege licomêde
unde daz wir dâ beschouwen,
ob under sînen vrouwen
sî der vil küene achilles.
vergich mir, trût geselle, des,
ist, daz wir suochen müezen
den starken unde den süezen?
wie sol er vunden werden?>
 <des nimt mich ûf der erden
klein angest,> sprach er wider in.
 <wird ich nâch im gesendet hin,
er wirt von mir wol vunden,
wan ich in kurzen stunden
sîn tougenlichez bilde erjage.
eintweder dirre wîssage
der müeze uns alle triegen
old ich wil âne liegen
unde âne valschen willen
ervorschen wol achillen .>
Nû disiu rede von den zwein
geschach, dô wâren über ein
die kriechen ouch vil schiere komen,
daz si ze boten ûz genomen
von in dô wurden bêde.
dar heim ze lycomêde
bat man die werden strîchen,
daz si den ellentrîchen
Achillen suochten in dem sal,
der mit juncfrouwen über al
schôn unde wol geblüemet was.
daz man si kôs bêd unde las
ze boten ûz besunder,
des neme iuch lützel wunder,
wan si des wirdic wâren.
manheite kunde vâren
der künec dîomêdes;
sô was der helt ulixes
wîs unde redebaere.
daz er gespraeche waere,
daz wart vil ofte erzeiget.
ir beider muot geneiget
wart mit willen ûf die vart.
ein schif in zuo der verte wart
vil snelleclichen dâ bereit
unde wart vil krâmes drîn geleit,
als ez gebôt ulixes,
wan er bedürfen wolte des
ân alles krieges widersaz.
vil maneger hande koufschaz
bat er im tragen in den kiel
swaz wîbes ougen wol geviel,
daz allez wart geleit dar în.
er hiez vil manegen soumschrîn
dâ mit kleinoeten vüllen.
snüer unde kleine hüllen,
hentschuohe, borten, stûchen,
die vrouwen solden brûchen,
hiez er dar în gewinnen.
geworht mit spaehen sinnen
vil tuoche wart dar în geleit,
diu von goldes rîcheit
dâ glizzen wunnebaere.
der haspel unde diu schaere,
diu spinnel unde diu kunkel
glânz unde niht ze tunkel
getragen wurden ouch dar în.
ez gap rîlicher varwe schîn,
swaz man dar în kleinoetes warf.
swes man ze wîbes werke darf,
daz koufte gar der wîse man.
ouch wizzent, daz der helt gewan
daz dinc, des man ze strîte gert.
halsperge unde ûz erweltiu swert,
helm unde liehte schilte
bat im der künec milte
dô tragen zuo dem schiffe.
man seit, daz umbegriffe
sîn kiel vil maneger hande dinc,
des wol ein vrecher jungelinc
bedürfen mac ze kampfes wer.
den kiel den stiez er ûf daz mer
mit der geselleschefte sîn.
genomen hete er z'im' dar în
ouch einen meister ûz erkorn,
der kunde blâsen wol daz horn
unde was gar vollekomen des.
geheizen was agirtes
der selbe pusûnaere.
man wolte, daz er waere
nütz ûf der boten reise,
die sunder alle vreise
von dannen kêrten al zehant.
si kâmen in daz einlânt,
daz man scýros nant unde hiez.
ir schif aldâ ze stade stiez
unde wart gelendet schiere.
der selben lântrifiere
pflac lycomêdes über al,
der sîne tohter in dem sal
schôn unde werdeclichen zôch.
die boten von gebürte hôch
nû si ze stade gestiezen,
ir knehte si dô liezen
bî dem schiffe dâ bestân,
biz daz in würde kunt getân,
daz si ze hove kaemen.
man hiez si, daz si naemen
mit in des krâmes prîsant,
swenn in den kiel ein bote gesant
in würde von in beiden.
die künege wol bescheiden
sus kêrten von ir liute schar.
si nâmen der rifiere war
unde des lândes ringes.
gelückes unde gelinges
ir ougen bêdiu vârten.
si tâten unde gebârten
als zwêne wolve wilde,
die bêde ûf ein gevilde
durch ir bejac gestrîchen sint
unde in hungernoete ir kint
verlâzen hânt dâ heime.
sanft unde gar lâncseime
siht man si werben unde gân,
si kunden die gebaerde hân,
als in gar traege sîn diu lider.
daz houbet senkent si dâ nider
unde lâzent ir ôren hangen.
si koment dar gegangen,
daz si gewinnes sich versehent.
ir ougen dieplîch umbespehent,
wie si gezücten eteswaz.
ir ganc unde ir gebaerde laz
wirt darumbe erkennet gar,
daz nieman triwe, daz si dar
ûf schaden sîn gestrîchen.
sus kâmen dô geslichen
in zweiger wolve wîse
die zwêne boten lîse
unde îlten vür den palas,
dâ lycomêdes inne was
mit sînen vrouwen minneclich.
die künege tougen umbe sich
begunden bêde luogen,
wie si mit hübeschen vuogen
getaeten eteslichen schâch.
in bêden was dâ niht ze gâch,
wan si lâncseime trâten
unde dem gelîche tâten,
als ob si nieman wolten schaden.
mit sorgen wâren si geladen,
wie si getaeten bî der stunt,
daz in achilles würde kunt,
des bilde ir ougen was verspart.
nû daz si wâren ûf der vart
unde schaden wolten stellen,
dô sprach zuo sîme gesellen
eht aber dýomêdes:
 <nû sage mir, trût ulixes,
wie stêt nû dînes herzen ger?
waz woltest du des krâmes her,
der in dem schiffe lâzen ist?
swaz wîbes werc unde wîbes list
an hoeret unde triffet,
mit dem bist du geschiffet
dâ her in dirre lânde kreiz:
dâ von ich rehte niht enweiz,
wes du beginnen wilt dermite.
ez dunket mich ein vremeder site,
daz du mit dem getregede,
des gerne spulgent megede,
wilt suochen vrechen jungelinc.
wart ie sô wunderlichez dinc,
sô daz du, saelic man, gehügest,
daz du mit wîbes dinge mügest
Achillen hie vermaeren?
mit kunkeln unde mit schaeren
maht du niht vinden einen man,
der wîbes werc niht üeben kan
unde der niht hât getriben des .>
antwürte gap ulixes
der rede minneclichen im:
 <geselle,> sprach er, < ich vernime,
daz du vil tumber sinne bist,
sît du niht merkest mînen list
unde mînes herzen willen.
jô vinde ich wol achillen
mit dem geziuge wîplich,
des ich habe gewarnet mich
unde den ich hân gefüeret her.
ich lâze schouwen dich, daz er
wirt hie vermeldet hiute.
der krâm, den ich ûz biute,
der zeiget mir sîn bilde,
daz seltsaen unde wilde
ist allen kriechen worden.
ist er in wîbes orden
ûz mannes site gesloffen,
daz wirt gemachet offen
mit dem kleinoete wol getân,
daz ich dâ her gefüeret hân .>
Hie mite was diu rede hin,
die si dâ triben under in
von ir heimlicher sache.
lîs unde vil gemache
die künege schriten bêde,
biz si ze lycomêde
geslichen vür sîn bürgetor.
dâ stuont der ûz erwelte vor
mit sînem ingesinde guot.
die zwêne boten hôchgemuot
enphienc er wol mit gruoze.
lieplichen unde suoze
wart im gedanket des von in.
si giengen vür in bêde hin
unde sprâchen wider in zehant:
 <uns hânt die kriechen her gesant,
darumbe, daz wir hie besehen,
ob in ze schaden iht geschehen
von dîner lântrifiere müge
unde wir versuochen âne trüge,
wie dîn gemüete sî gestalt.
ist, daz dîn küneclich gewalt
den kriechen z'ungevelle'
Troiaeren helfen welle,
daz künde uns hie bî dirre zît!
du weist daz urliug unde den strît,
der under in sich üeben sol,
des darf man bêdenthalben wol,
daz man bereite sich ze wer
unde man die strâze alûf dem mer
mit starker huote wol bewar:
darumbe entsliuz uns, hêrre, gar
den willen unde daz herze dîn!
lâ dîn gemüete werden schîn
den kriechen algelîche!
ob in ûz dînem rîche
kein ungemach geschehen sol,
sô triwent si genesen wol
vor allen den bîlânden,
diu sich mit vrechen handen
unde mit ellentrîcher brust
gewegen hânt ûf ir verlust .>
Der künec lycomêdes
den boten gap antwürte des
gezogenlichen unde sprach:
 <geloubent, daz kein ungemach
den kriechen wirt von mir getân.
sin dürfen des kein angest hân,
daz ich in iemer iht geschade.
kein schif von mînes lândes stade
sol si durch übel suochen.
ir zwêne sult geruochen,
daz ir tâlânc belîben hie,
wan ich sô liebe geste nie
gewan bî mînen jâren .>
der rede wart dem klâren
von in gedanket sêre.
daz in geschach dis êre,
daz si der werde künec luot,
daz brâhte in beiden hôhen muot,
wan si doch gerne dâ beliben.
den tac mit vröuden si vertriben
ûf dem vil wunneclichen sal,
der mit juncfrouwen über al
gezieret unde geblüemet was.
diu pfalenz unde der palas
beschouwet wurden wol von in,
unde dô diu maere kâmen hin
zuo den juncvrouwen ûz erkorn,
daz zwêne kriechen hôchgeborn
ze boten waeren dar gesant,
dô kâmens'' alle sâ zehant
ûz einer kemenâten
gezieret unde berâten
mit küneclicher waete.
roc unde mantel haete
von purper iegelîchiu dâ.
wîz, brûn, rôt, gel, grüen unde blâ
diu kleider schône glizzen,
der sich die megede vlizzen
unde die si truogen bî der zît.
si wurden alle enwiderstrît
gezieret durch die werden boten.
man sach si blüejen unde roten
in schamelicher blûcheit.
daz schuof der geste vremdekeit,
die si mit gruoze enphiengen
unde alle vür si giengen,
als ez ir vater in gebôt.
si wurden alle schamerôt
durch der geste willen
biz an den helt achillen,
der schamte sich aleine
gar lützel unde gar kleine.
unschemic was sîn bilde,
wan sîn gebâr schein wilde
beid offen unde tougen.
der spiegel sîner ougen
vil irreclichen umbe swanc.
er hete unvröuwelichen ganc
unde schreit ûf eines mannes spor.
sîn houbet truoc vil hôhe enbor
der küene wandels vrîe,
wan daz dêîdamîe
im werte sînen wilden site
unde im dâ gienc mit zühten mite,
man haete erkennet in zehant.
er wart mit rede von ir gemant,
daz er bliucheite wielte
unde sich wîplichen hielte
mit rede unde mit gebâre.
swenn achilles der klâre
sîn arme unzühteclichen truoc,
sô twanc si mit ir hende kluoc
Dêîdamîe im allez nider
unde stiez in tougenlîche wider,
swenn er ze balde wolte gân.
unde haete si des niht getân,
sô waere unlânge vür ein wîp
erkennet dâ sîn starker lîp,
der schoene was unde ûfreht.
nû daz den wunneclichen kneht
die boten heten an gesehen
unde si begunden bêde spehen,
daz er unvröuweclichen tete,
dô sprach vil tougen an der stete
zuo sînem vriunde ulixes:
 <geselle dyomêdes,
hâst du des niht genomen war
an dirre megede wunnevar,
daz ir gebaerde ist wilde?
mich dunket an ir bilde
unde an ir angesihte des,
si müge wol sîn achilles,
nâch dem wir sîn gestrîchen her.
ist under disen vrouwen er,
sô muoz er sîn benamen diz.
nû merke ir ougen unde miz
ir ganc unde ir gebâren!
wîplicher site vâren
unde vrouwen zühte reine
kan si vil harte kleine,
wan ir gebâr ist irre.
geloube, daz ez dirre
juncherre ân allen zwîvel ist,
des wir hie gern bî dirre vrist .>
Die rede mit geriune treip
der bote, wan er dâ beleip
vil schiere bî den stunden,
er hete achillen vunden
in wîbes bilde ân allen haz,
iedoch wolt er versuochen baz,
ob ez der selbe waere.
dar nâch der tugentbaere,
der wirt aldâ ze hove schein,
güetlîche sprach zuo disen zwein,
die z'im' gesendet wâren:
 <swer alsô wol gebâren
mit herzen unde mit lîbe kan,
daz er geheizen ist ein man
des muotes unde der krefte,
der mac der ritterschefte
von schulden gerne wonen bî,
diu wandels unde meines vrî
sich hât vür troie nû geleit.
möcht ich ze kamphe sîn bereit,
als ich was eteswenne doch,
sô wizzent, daz ich kûme noch
die ritterschaft verbaere,
diu mir sô nâhe waere
gelegen unde bî gewant.
künd ich mit ellentrîcher hant
nû strîten, als ich wîlent streit,
den kriechen würde niht verseit
mîn helfe noch mîn stiure:
nû sint mir leider tiure
kraft unde manheit worden.
mir hât des alters orden
geswachet sêre mîne jugent.
ich bin verweiset aller tugent,
diu strîtes muoten solde.
swie gerne ich dienen wolte
den kriechen, sô bin ich ze laz,
wan ich bedarf nû ruowe baz,
denn ich ze strîte kêre.
krancheit gît mir die lêre,
daz ich den kriechen vremede bin.
ouch hân ich keinen sun, der in
vür mich ze helfe nû gestê.
daz tuot mir alsô rehte wê,
daz ich ûz vröuden scheide.
ir werden geste beide,
ir sehent wol, daz mîniu kint
juncfrouwen unde tohter sint
unde ir deheiniu strîten kan.
dâ sult ir nû gedenken an
unde hazzent mich darumbe niht,
daz man mich hie belîben siht
unde ich ze troie niht enkome.
waer ich sô vrech unde alsô vrome,
daz ich dâ nütze möhte sîn,
sô vüere ich, ûf die triwe mîn,
vil harte willeclichen dar
unde mêrte dâ der künege schar .>
Antwürte bôt ulixes
dem wirte minneclîche des
unde sprach mit zühten über lânc:
 <rîlicher künec, habent danc,
daz iwer lîp klâr unde wert
des dinges muotet unde gert,
des er von rehte muoten sol.
iu stêt daz hêrlîch unde wol,
ob iwer kraft ist kleine,
daz iwer herze reine
doch schînet willic unde guot.
er müeste sîn gar ungemuot
unde aller tugende laere,
swer dâ niht gerne waere,
dâ man siht manegen hôhen man,
der liehten prîs erwerben kan
mit herzen unde mit handen.
ahý, waz von den lânden
ist vürsten unde künege dâ!
man künde niemer anderswâ
sô manegen starken helt gespehen,
sô nû ze troie wirt gesehen
vor der vil schoenen veste.
die werden vremden geste
begênt dâ maneger slahte dinc,
daz gerne ein vrecher jungelinc
mac schouwen unde kiesen.
gewinnen unde verliesen
siht man dâ manegen rîter.
nû süeze unde danne bitter
wirt diu verlust unde der gewin.
dan unde dar, her unde hin
wirt dâ geflohen unde gejaget.
sîn lîp in saelden ist betaget,
swer vor troie mac gesîn.
man siht dâ liehtebernden schîn
diu glânzen wâpenkleider geben.
von sîden banier wol geweben
hoert man dâ snurren lûte
als in des rôres krûte
der tobelichen winde sûs.
gestrîchen ist von sînem hûs
vür troie maneger ûf daz velt,
des pavilûne unde des gezelt
von golde schînet als der tac.
wol im, der dâ geligen mac
bî maneger ritterlicher schar,
diu rîlich unde wunnevar
sich hât verlâzen ûf den plân!
dâ wirt der schefte vil vertân
unde manic schilt durchstochen.
dâ wirt daz leit gerochen
mit ellentrîchen handen,
daz von der kriechen lânden
Helêne wart gezücket.
swelch junger man sich drücket
unde nû vür troie niht envert,
der muoz an wirde sîn verhert
unde an êren sîniu jâr.
wie mac durliuhtic unde klâr
bî reinen guoten wîben
sîn lop her nâch belîben,
ob er sich nû sô gar verlît,
daz er niht suochet einen strît,
des kraft vür alle stürme wiget
unde allen strîten obe gesiget?
Mit disen worten unde alsô
ze strîte wolte locken dô
der kriechen bote achillen.
er treip durch sînen willen
die rede unde dise tagedinc,
darumbe daz der jungelinc
dâ würde ûf kampf gereizet.
ouch wart sîn muot erheizet
ze strîte von den worten
sô sêre z'allen' orten,
daz er vil kûme dâ vermeit,
daz er niht zuo den boten schreit
unde in enbarte sînen muot.
von hitze enbran er als ein gluot
unde wart alsam ein rôse var.
sîn ôren bôt er allez dar,
dô von dem strîte wart geseit.
in schemelicher blûcheit
sach man dâ sitzen sîn gespiln,
wan die begunde des beviln,
daz man des kamphes dâ gewuoc.
ir herze unsanfte daz vertruoc,
daz si von strîte hôrte sagen.
dô kunde ez aber wol vertragen
der ellenthafte achilles:
wan in geluste sêre des,
daz er vür troie kaeme
unde an sich dâ genaeme
wird unde liuterlichen prîs.
er vaht nâch lobe in alle wîs,
dem er dâ wol gelîche tete:
wan er enkunde an einer stete
daz houbet stille niht gehân.
sîn borte wunneclich getân
waer im gevallen zwâre
ab sîme gelwen hâre,
wan daz dêîdamîe,
diu staete, wandels vrîe
dem ûz erwelten knehte
daz schapellîn dô rehte
mit ir hende leite wider.
nâch strîte rungen sîniu lider
unde vuoren als ein vögellîn,
daz êrst beginnet vlücke sîn
unde ûz dem neste swingen sol.
iedoch was er gevidert wol
an ellentrîcher manheit,
wan er dâ vor vil dicke streit
unde gnuoc gevohten haete,
die wîle daz der staete
wont in schýrônes steine
unde manegen löuwen eine
bestuont mit sîner hôhen kraft.
ûf strît was er gedanchaft
mit herzen unde mit sinnen gar.
unde dô des an im wart gewar
der kriechen bote wîte erkant,
dô sprach er aber sâ zehant:
Troi ist mit liuten umbelegen.
die kriechen hânt sich dar gewegen
mit rîcher unde mit hôher kraft.
swaz hoeren sol ze ritterschaft,
des wirt dâ guote war genomen,
wan dar ist wunder in bekomen
der halsperg unde der schôpe.
swaz volkes in eurôpe
unde in affrîcâ mohte wesen,
daz ist gesament unde gelesen
z'ein' ander vür die schoenen stat.
er müeste an hôher wirde mat
belîben, swer niht vüere dar.
grien unde plân sint bêde gar
mit liuten überspreitet.
ze troie wart geleitet
von kriechen alsô manic schif,
daz man des wâges umbegrif
von kielen mohte niht gespehen.
er mac dâ vremedez wunder sehen,
swer nû dar vert geswinde,
wan unser lântgesinde
rîlichen lît ze velde.
die kriechen hânt ir welde
gemachet holzes eine.
golt, silber unde gesteine,
zendâl unde edel sîde
unde allez daz gesmîde,
daz man in kriechen solde sehen,
daz lât sich nû vor troie spehen
ûf der plânîe wunneclich.
alt unde junc hât allez sich
ze strîte dar gemachet,
dâ von würd er geswachet
an allen sînen êren,
swer dar niht wolte kêren,
dâ man mit ougen saehe
vil manic wunder spaehe,
dâ von dem herzen wol geschiht.
daz rede ich doch darumbe niht,
vriunt hêrre lycomêdes,
daz man dir muoten welle des,
daz du vür troie hinnen varst.
ich wil, daz du dîn hûs bewarst,
daz ist der êren überhort.
du bist hie nützer denne dort,
dâ von belîp hie heime!
wer solde muoten eime
rîlichen hôhen wirte,
daz manic man sîn irte,
der sîn bedarf ze rehter nôt?
du solt den gesten hie dîn brôt
gar minneclîche teilen mite
unde dîne tohter wol gesite
berâten unde ziehen.
nieman dich heize vliehen
dîn hûs durch urliug unde durch strît,
wan du bist komen ûf die zît
unde in daz alter, saelic man,
daz man dir des gemaches gan,
daz du mit staeter ruowe lebest
unde dînen tohtern manne gebest,
die schoene unde edel sint von art.
ob si dîn hôher vlîz bewart,
daz sol dir nieman wîzen.
du maht dich gerne vlîzen
ir êren unde ir saelekeit:
der wunsch der ist an si geleit
vür alle glânzen vrouwen.
man dorfte nie beschouwen
sô rehte keiserlîchiu kint,
sô dîne tohter alle sint .>
Der wirt der rede antwürte bôt.
er sprach: < mir ist gemaches nôt,
daz wirt an mir vil harte schîn.
ouch sîn die klâren tohter mîn
gebildet alle wol dar zuo,
daz ich in rât mit helfe tuo
unde ich si werden mannen gebe.
ich waene, daz kein hêrre lebe,
der wunneclicher tohter habe.
ich bin der vorhte komen abe,
daz in kein wandel tuo gedon.
daz rede ich zwâre niht dâ von,
daz si von art mir sippe sint.
unde sehent ir die selben kint,
sô si begênt ir hôchgezît
unde sich gezierent widerstrît,
ir sprechent sunder lougen,
ez wurde nie mit ougen
sô wunneclich geburt gesehen.
ich lâze iuch morne vrüeje spehen,
daz an in schînet kein gebrest,
wan si begânt ein hôhez vest,
daz ie genaeme uns allen was.
der künste vrouwe pallas
diu wirt hie morne gêret,
dâ von sich danne mêret
diu klârheit der juncvrouwen.
si lâzent sich beschouwen
in ir gezierde wunnevar,
sô werdent ir an in gewar
mit offenlicher angesiht,
daz iuch mîn zunge triuget niht
unde daz ich wâr gesprochen hân.
in wirt daz tempel ûf getân,
dar în si kêrent vrüeje.
wie danne ir jugent blüeje
in hôhen saelden ûz erwelt,
daz prüevent, hôchgeborner helt!>
Der rede wart ulixes
gemeit, wan er gedâhte des,
daz er dâ sunder allen haz
daz dinc gewürbe deste baz,
daz er dâ werben wolte.
daz man dâ vîren solde
des morgens eine hôchgezît,
des vröuten sich enwiderstrît
die zwêne vremede geste.
der wirt vil tugentveste
der was einveltic unde guot,
dâ von het er in sînen muot
unde sînen willen vür geleit.
ir manicvalten kündekeit
erkande niht daz herze sîn.
er tete in zuht unde êre schîn
unde bôt in minneclich gemach.
in beiden liebes vil geschach
von rîcher handelunge.
der megede samenunge
wart ouch von der gelübede geil,
daz lycomêdes in daz heil
zuo vliezen lâzen wolte,
daz man dâ vîren solde
die hôchgezît mit schalle.
die werden vrouwen alle
enphiengen vröudenrîchen muot.
vil manicvalter wunne bluot
wuohs ûf ir jugende zwîe,
wan daz dêîdamîe
wart in trûren dâ gejaget.
ir hete ir sin gewîssaget
unde ir muot verjehen des,
daz ir geselle achilles
ir vremde werden solde,
dâ von si doch niht wolte
vröud unde hôchgemüete haben.
ir sendez herze wart begraben
in leide unde in beswaerde.
ir vriundes ungebaerde
unde sîne tücke wilde
geschuofen, daz ir bilde
wart riwic unde jâmerhaft.
man gap dâ grôze wirtschaft
von maneger hôhen trahte,
des nam si lützel ahte,
wan si vil kûme des erbeit,
daz der tisch wart hin geleit
unde man ze bette wolte gân.
ein zeichen wart von ir getân
nâch einer meisterinne site,
dâ tete si kunt den vrouwen mite
daz si von dannen giengen
unde ein urloup enphiengen
von den gesten bî der zît.
sus butens'' âne widerstrît
den werden boten guote nacht
unde giengen, als in was geslaht,
gern unde willeclichen dan,
wan daz achilles dâ gewan
vil manicvalte swaere.
gewesen er dô waere
Ulixê gerne lânger bî.
daz er sîn werden solde vrî,
des wart sîn trôst zerstoeret.
er hete dâ gehoeret
die rede sîn vil gerne.
reht als der morgensterne
der leste ob den plânêten ist
unde des tages lânger vrist
denn alle sternen bîten kan,
seht, alsô beit der junge man,
biz alle die gespilen sîn
ir liehten unde ir klâren schîn
gar under dâ getâten
unde in ir kemenâten
geslichen algemeine.
der starke, wandels eine
schiet von den gesten kûme,
wan er mit lânger sûme
unsanfte sich von in gebrach.
Ulixen er dick âne sach,
ê daz er kêrte sînen wec.
er hôrte von dem strîte quec
den helt sô gerne kôsen,
daz er mit vröudelôsen
gebaerden an sîn bette gienc.
daz sich der morgen an gevienc,
des wart erbiten kûme dô,
wan si des alle wâren vrô,
daz man dâ solde vîren
mit harphen unde mit lîren
in süezer stimme dône
daz hôchgezît vil schône.
Si vröuten sich gemeine,
wan daz eht alterseine
Dêîdamîe leides pflac.
dô man gesach den schoenen tac
ûf schînen unde glesten,
dô gienc mit sînen gesten
der künec zuo dem tempel abe,
daz stuont in einer schoenen habe
mit rîcher kost gewieret.
ouch heten sich gezieret
mit golde unde mit gesteine
die vrouwen dô gemeine
unde giengen in daz betehûs:
des wart vil maneger stimme sûs
gehoeret von pusûnen.
man wolte dâ niht rûnen
noch tougenlichen kôsen.
mit bluomen unde mit rôsen
daz tempel was beströuwet.
vil manic herze ervröuwet
wart von gesange drinne.
nû daz man die götinne
mit opfer hete gêret,
dô wart dar ûz gekêret
von der klâren megede schar,
die sam ein sunne liehtgevar
dâ gâben lûterbaeren glânz.
dâ wart ein wunneclicher tanz
von in gemachet bî der zît,
der nâch dem wunsche enwiderstrît
wart dâ gesprungen unde getreten,
wan si gebaerde ein wunder heten,
diu wol ze tanze hôrte
unde ûz dem herzen stôrte
beswaerde maneger leige.
ez wart nie schoener reige
gemachet von deheiner schar,
si wunden sich dan unde dar
unde brâchen sich her unde hin.
man hôrte lûten under in
tambûren, schellen, pfîfen.
lîs ûf den vüezen slîfen
unde dar nâch balde springen
wart dâ mit hübischen dingen
an in beschouwet unde erkant.
man sach vil manege wîze hant
ir vinger dâ blenkieren.
die trite wandelieren
begunde man sus unde sô.
si pflâgen alle zühte dô,
wan daz aleine achilles
gar lützel wolte vâren des,
daz er dâ zühtic waere.
die tenze brach der maere
des mâles harte dicke
unde want sich ûz dem stricke
der vröuwelichen mâze.
sîn lîp was an gelâze
unde an gebaerde wilde
vür aller megede bilde,
diu mit im pflâgen tanzes.
vil schoenes unde glânzes
gesteines an ir kleide lac.
swaz von gezierde ein herze mac
erdenken unde ertrahten,
daz truogen die geslahten
juncfrouwen al besunder.
dâ bî sô lac ein wunder
klârheit an in, geloubent des!
doch wizzent, daz achilles
klâr ob in allen dûhte
unde vür die besten lûhte
reht als ein golt vür trüebez glas.
sô vil dêîdamîe was
diu schoenste vor in allen,
seht, alsô vil gevallen
was vür dêîdamîen
schoen ûf den wandels vrîen,
der achilles was genant.
er wart gemerket unde erkant
durch sîne unvrouwelichen site.
er trat als irreclîche trite
unde was sô rehte getelôs,
daz man die wârheit an im kôs
unde al zehant ulixes
gedâhte, ez waere achilles,
der sus gebâren kunde.
swaz man dâ spils begunde
von gemelichem schimphe,
der wart mit ungelimphe
von im begangen unde getriben:
dâ von die geste dâ beliben
an dem gelouben staete,
daz man dâ vunden haete
ân alles krieges widerstrît
Achillen bî der selben zît.
Waz touc hie lânge tegedinc?
dô sich zerlie des tanzes rinc
unde daz vest ein ende nam,
dô wart den vrouwen wunnesam
geboten von ir meisterîn,
daz si ze hûse wider în
gemeine unde alle slichen.
die klâren wunneclichen
begunden ir dô volgen des.
dar under hete ulixes
nâch sîme krâme dâ gesant,
den er gefüeret in daz lânt
des mâles hete durch gewin.
er was von sînen knehten hin
ûz dem kiele dâ getragen
unde ûf den schoenen wec geslagen,
den die juncvrouwen solden gân.
die stolzen megede wol getân
die vunden ûf der strâze
kleinoetes eine unmâze,
des man ze wîbes werke darf.
man leite in ouch vür unde warf
geziuges vil, des rîter gerent
unde sîn vil kûme denne enberent,
sô si ze strîte wellent varn.
dâ lac der haspel unde daz garn,
diu kunkel unde diu schaere.
die borten wunnebaere,
der megede wellent spulgen,
die leite man ûz bulgen
vür die juncfrouwen staete.
vil seckel wol genaete
mit ûz erwelter sîden,
die vunden ouch die blîden
des mâles in dem krâme.
dâ lac der zuckersâme,
diu muscât unde daz negellîn;
ouch hete man geleit dar în
hentschuohe, spiegel, snüere
unde allez daz gevüere,
daz werde vrouwen hoeret an.
dâ bî lac allez, des ein man
bedarf ze ritterschefte wol.
swaz man ze strîte vüeren sol,
des wart man schône dâ gewert.
dâ lâgen halsperg unde swert,
schoz, helme, schilte, lânzen:
diz allez was mit glânzen
gezierden in den krâm geleit.
dâ lac diu groeste rîcheit,
diu von koufschatze ie wart gesehen.
man lie die vrouwen alle spehen,
swes man bedürfen solde.
swaz iegelîchiu wolte
nâch wunsche, man si werte des,
wan ez gap in ulixes
ân allen kouf, des bin ich wer.
 <ir vrouwen,> sprach er, < îlent her
unde nement, waz iu wol behage!
ich wil, daz man ez hinnen trage
vil gar ân alles koufes gelt.
sît daz ich ûf des plânes velt
alrêrst ûz mîme schiffe gienc,
sît hât mich iwer vater hie
gehandelt alsô rehte wol,
daz ich durch sînen willen sol
iuch êren algelîche.
swie diz kleinoete rîche
niht von schulden heize mîn,
doch bin ich sô gewaltic sîn,
daz ich dar über gebiute,
wan dise koufliute
sîn mîne lântgenôzen,
des kan ich wol mit grôzen
pfenningen wol vergelten in
den krâm, den ir hie tragent hin .>
Sus gienc der klâren megede schar
zuo dem kleinoete wunnevar
unde nam dar ûz, daz ir gezam.
swaz iegelîchiu dâ genam,
des gunde ir wol ulixes.
unde dô der helt achilles
ân aller missewende râm
was ouch getreten in den krâm
unde des gesmîdes inne wart,
daz wol nâch ritterlicher art
erziuget was ze rehte,
dô wart dem küenen knehte
zuo dem gewaefen alsô nôt,
daz er dar an sîn ougen bôt
unde sînes herzen willen.
man sach den helt achillen
an daz gesmîde luogen dar.
des dinges nam er kleine war,
des von den vrouwen wart gegert:
halsperge, lânzen unde swert,
helm unde liehte schilte
besach der knappe milte
mit vlîzeclichen ougen.
dâ von sîn herze tougen
ze strîte wart gereizet
unde alsô vaste erheizet,
daz im diu hitze truoc enbor
daz hâr an sîner stirne vor
unde ez im ûf ze berge zôch.
der kneht von edelkeite hôch
wart als ein gluot enbrennet,
wan als er hete erkennet
die schilte glânz von golde vîn
unde er gesach daz bilde sîn
dar inne wider glesten,
dô wart zehant den gesten
erzeiget sîn vil grimmer zorn,
wan der juncherre hôchgeborn
gedâhte in sînem muote des:
 <bin ich der küene achilles,
den schýron erzogen hât,
wes trage ich denne wîbes wât
unde einer megede kleider?
dêswâr, ich solde ir beider
ungerne muoten unde gern.
swer löuwen unde wilde bern
betwingen mac mit sîner hant,
dem ist ein vröuwelich gewant
gemaeze noch gebaere niht.
wie lebe ich tugentlôser wiht?
durch waz hân ich mich sus verschamt?
nû bin ich doch ein man genamt,
warumbe lebe ich als ein wîp?
sît ich trag einen vrechen lîp,
durch was entuon ich danne
gelîch niht einem manne?>
Alsus gedâhte achilles.
nû kôs an im ulixes,
daz er von zorne was enbrant
unde daz sîn ouge stuont gewant
ze harnasch unde ze swerte.
daz er dâ strîtes gerte,
daz wart gemerket bî der stunt.
sîn rôsevarwer rôter munt
von zorne wuohs im unde swal;
die brâwen hienc er hin ze tal,
durch die warf er die blicke
an daz gewaefen dicke
unde ahte vlîzeclichen des.
unde dô der wîse ulixes
die wandelunge an im ersach,
dô sleich er zuo z'im' unde sprach:
 <wâ nû, geselle hôchgeborn,
den alle kriechen hânt erkorn
ze vröuden unde ze saelecheit?
schamst du dich niht der smâheit,
daz du bist ein gewahsen man
unde du doch wîbes kleider an
unde einer megede bilde treist?
ouwê, daz du niht selbe weist,
waz an dich êren ist gewant!
du möhtest mit dîn eines hant
vil manic herze enbinden.
wê, daz man dich sol vinden
in wîbes kleide tougen.
niht biut mir des dîn lougen,
daz du sîst achille!
bêd offen unde stille
erkenne ich wol, daz du bist er.
ich bin nâch dir gesendet her
unde hân gesuochet dînen lîp.
nû wirstû vunden als ein wîp.
wie stêt daz dîner krefte?
swer zuo der ritterschefte
sô wol gebildet waere,
dem solde niht gebaere
sîn ein vrouwelîchiu wât.
daz wîbes kleit dir übel stât,
des solt du sîn von mir gewis.
du bist doch der, den thêtis
truoc âne missewende
unde der mit sîner hende
begangen hât vil starkiu dinc.
du bist der vreche jungelinc,
den schýron der wîse zôch.
durch waz hâst du dîn künne hôch
geleit in schemelichen spot?
her jûpiter, der werde got,
der dîner muoter bruoder ist,
muoz sich des schamen alle vrist,
daz du gebârest als ein maget.
kürlicher degen unverzaget,
wirf balde von dir diz gewant!
dîn beitet aller kriechen lânt
unde hât ûf dich gewartet.
ob nû dîn herze unartet
unde in ze helfe niht enstât,
daz ist ein êwic missetât
unde ein schemelîchiu nôt.
du bist an êren iemer tôt,
swie du vür troie niht enverst
unde ez mit kreften niht verherst,
als von dir ist gesprochen.
der kriechen leit gerochen
von dîner hende werden sol.
doch wizzent die prophêten wol,
von den man hât gehoeret,
daz troie noch zerstoeret
von dîner krefte werden müge.
daz soltû wizzen âne trüge,
daz dîn gewalteclicher trôst
mac alle kriechen tuon erlôst .>
Nû daz diu wort ulixes
gesprach, dô wart agirtes
sîn pusûnaere des ermant,
daz er dâ lieze sâ zehant
erschellen sîn vil kreftic horn.
diz tete der meister âne zorn:
er blies dâ bî der zîte,
als ob man z'eime' strîte
solt îlen iegenôte,
dâ manic veiger tôte
gevellet solde werden.
er blies, daz ûf der erden
rîlicher nie gehürnet wart.
unde dô der helt von hôher art
Achilles daz erhôrte,
dô brach er unde stôrte
mit ungebaerden wîbes zuht.
er tete in sîner touben suht
alsam ein löuwe vreissam,
den ûz eime tiere zam
sîn schate machet wilde.
swenn er sîn selbes bilde
in eime spiegel hât ersehen
unde er die kraft beginnet spehen,
der wunder ist an in gewant,
weizgot, sô brîchet er diu bant,
dâ mite er ist gebunden,
unde schrenzet bî den stunden
den meister sîn ze stücken.
an grimmelichen tücken
erzeiget er im dâ mit kraft,
daz er deheine meisterschaft
vürbaz gelîden von im mac.
der sîn dâ vor mit lêre pflac,
der dunket in ze swach dar zuo,
daz er durch in iht danne tuo,
swenn er beschouwet sînen schîn.
sîn meister muoz der êrste sîn,
der im ze spîse wirt beschert,
wan er sîn leben dâ verzert
unde er in vrizzet alsô rô.
dem tete gelîch der knappe dô,
der achilles was genant.
sîn bilde vrevellich erkant
het in erzürnet unde ergremet.
er was dâ vor vil wol gezemet,
ê der juncherre milte
in eime glânzen schilte
gemerket hete sîne kraft.
ûf sîner muoter meisterschaft
begunde er ahten kleine,
dô sîn antlitze reine
gesach der wol gemuote.
ir lêre unde alle ir huote
begunde er ringe mezzen:
er hete dô vergezzen
wîplicher zuht, des sît gewis!
swaz im diu vrouwe têtis
dâ vor geboten haete,
daz liez er gar unstaete
mit kreften unde mit sinne.
sîn muoter unde diu minne
ûz sînem herzen wâren komen.
Dêîdamîe wart genomen
ûz sînem muote bî der zît.
er was ûf urliug unde ûf strît
verdâht sô rehte sêre,
daz er dâ nihtes mêre
gedâhte bî den stunden,
wan daz er würde vunden
vor troie in ellentrîcher state.
in hete sînes bildes schate
bewîset unde ulixes,
daz er vergaz schier alles des,
daz im sîn muoter ie gebôt.
ze strîte wart im alsô nôt,
daz er begunde sâ zehant
mit vrechen henden sîn gewant
zerbrechen unde zerschrenzen.
man sach von golde glenzen
unde von gesteine sîniu kleit,
diu zarte in sîner wildekeit
ab im der tugenthêre.
deheiner vrouwen lêre
wolte er lânger dâ gelosen.
er kripfte halsperc unde hosen,
dô si dâ lâgen bî der zît,
unde leite an sich diu bêdiu sît,
als eime helde wol gezam.
dar zuo begreif er unde nam
ein swert unde einen glânzen schilt.
in hete sêre des bevilt,
daz er sô lânge bî den tagen
het einer megede schîn getragen.
Alsus gewarp der jungelinc.
er hete ûf strîteclîchiu dinc
sin unde willen dô geleit.
ze kamphe stuont er dâ bereit,
als ob er stürmen solde
unde iezent vehten wolte
beid umbe lîp unde umbe guot.
ûf strît enbrennet als ein gluot
wart sînes herzen arke.
waer im hector der starke
bekomen dô ze handen,
er müeste sîn bestanden
von im, dêst âne lougen.
man spurte an sînen ougen,
daz im dô was ze kampfe nôt.
si wurden im dô bêde rôt
vor zorne sam ein wildez viur.
Troi unde des strîtes âventiur
diu lâgen im ze herzen.
der süezen minne smerzen
unde sîner vrouwen trûtschaft,
die liez der rîter ellenthaft
ûz sînem muote slîfen,
wan er begunde grîfen
daz swert unde daz gewaefen an
vür allez, daz er ie gewan
von herzenlieben dingen.
mit glânzen stahelringen
stuont er dâ wol gegestet
unde hete sich entlestet
wîplicher waete garwe.
von vröuwelicher varwe
gescheiden wart sîn bilde.
nû sîn gebâr sô wilde
was bî der zîte worden,
daz er sich ûz dem orden
der vrouwen unde der wîbe zôch,
dô kêrte von im unde vlôch
der wunneclichen megede schar.
dô man des wart an im gewar,
daz er die wât brach unde reiz,
diu schône von gezierde gleiz,
dô wânden algelîche
die vrouwen tugentrîche,
daz er unsinnic waere.
die megede lûterbaere
entsâzen sînes zornes haz,
dâ von si dort hin dane baz
dô kêrten unde entwichen.
die klâren von im slichen,
alsam die vorhtesamen tuont.
Dêîdamîe sich verstuont
aleine sînes willen.
daz si den helt achillen
verliesen müeste bî der stunt,
daz tete ir sîn gebaerde kunt.
Si kôs an im des mâles wol,
daz sîn gemüete strîtes vol
unde al sîn wille was geladen,
dâ von erschrac si durch den schaden,
daz si dô müeste sîn enbern.
ir herze kunde in ie gewern
durnehteclicher triwe:
des wart mit senender riwe
bevangen ir gemüete gar,
sô si des an im wart gewar,
daz gegen troie stuont sîn ger,
wan si versach sich wol, daz er
niht schiere widerkaeme.
si vlouch zehant die kraeme,
dâ daz kleinoet inne lac.
ûf jâmer sich ir herze wac
unde ir tugentrîcher sin.
von dannen gienc diu klâre hin
unde barc in einen winkel sich,
dâ si mit leide marterlich
ir schoenen lîp begunde quelen.
mîn zunge möhte niht gezelen,
wie vil si jâmerunge treip.
ân alle vröude si beleip
von herzeclicher swaere.
ir hende lûterbaere
begunde si dâ winden.
si lie sich trûric vinden,
wan si vil heize weinte
unde klage vil erscheinte
durch den erwelten jüngelinc.
nieman ir tougenlichez dinc
erkande, wan er eine.
diu hôchgeborne reine
klâr unde wol versunnen
het einen sun gewunnen
bî dem juncherren in den tagen
unde alsô tougen den getragen,
daz ir geburt dâ was verholen.
daz kint den liuten wart verstolen
sô gar verborgenlîche vor,
daz ûf ir zweiger minne spor
nieman von sînen schulden kam
unde ez der künec niht vernam,
daz si geworben hete sus.
daz kindelîn wart pirrus
genant, als ich gelesen habe.
er was ein wunneclicher knabe,
der sît mein unde schande vlôch.
ein amme tougenlîche zôch
die selben küneclîche vruht.
Dêîdamîe mit genuht
beswaeret wart durch sînen lîp,
wan daz vil keiserlîche wîp
het angest unde vorhte des,
daz ir geselle achilles
von dannen kêrte ân underbint
unde si daz wunneclîche kint
dâ ziehen müeste vaterlôs.
dâ von man si dâ trûric kôs
an herzen unde an muote.
noch weinde diu vil guote
des mâles zweier hande leit.
si vorhte, daz ir tougenheit
ir vater würde kunt getân
unde si dâ von begunde hân
gar êweclichen sînen haz.
diz was daz ander, daz entsaz
diu saelig unde diu wunnesame.
daz dritte was, daz si mit schame
dâ von gebunden solde sîn,
daz si gewan daz kindelîn
verholne bî dem knehte,
unde daz ir hôch geslehte
geswachet solde sîn dâ mite.
sus wurden klagebaere site
drivalteclîche an si geleit.
diu schoene diu was ungemeit
an herzen unde an sinnen.
nû wart achilles innen
ir klegelichen swaere.
man seite im dâ ze maere,
daz dêîdamîe
diu klâre wandels vrîe
sêr unde vaste weinte.
dâ von der wol gereinte
liez erbarmen sich ir nôt,
als im diu minne dâ gebôt
unde sînes herzen triwe.
sus wart er von ir riwe
beswaeret zuo dem mâle.
er kêrte sunder twâle
vür licomêden al zehant.
swert unde stehelîn gewant
diu bêdiu truoc er dennoch
unde îlte zuo dem künege doch.
Den dûhte ein wunderlichez dinc,
daz sich in einen jungelinc
verwandelt solde ein maget hân.
nû der juncherre wol getân
was vür in gegangen hin,
dô sprach der knappe wider in:
 <herr unde vater hôchgeborn,
lâzent iuch diz dinc niht wesen zorn,
daz ich mit iu wil reden hie.
kein schulde wart sô michel nie,
dâ enhoere zuo gnâden vil:
dâ von ich nû gedingen wil,
daz ir verkiesent alle schult.
hât ieman iu mit ungedult
getân deheiner slahte leit,
daz lâzent durch iwer edelkeit
belîben sunder zornes haz.
waz hülfe, ob ich nû haele daz,
des man iu doch her nâch vergiht?
herr, ez ist komen von geschiht,
daz ich unde iwer tohter hân
ein lützel wider iuch getân:
des sol vergezzen iwer lîp.
ich hân daz wunneclîche wîp
beslâfen tougenlichen hie,
sô daz si mîne triwe enphie,
daz ich ze staeteclicher ê
si wolte minnen iemer mê
vür alliu wîp ûf erden.
die klâren unde die werden
hân ich ze vrouwen ûz erkorn.
mîn herze daz hât ir gesworn
triw unde ganze staete:
des sol der missetaete
vergezzen werden an uns zwein,
daz wir sîn komen über ein
der minne sus verholne.
wir hân ein kint verstolne
gewunnen, saelic hêrre trût!
daz mac wol werden über lût
ein hôher unde ein werder man.
vriunt lieber, dâ gedenkent an
durch iwer tugentlichen site
unde sint beswaeret niht dâ mite,
daz iwer tohter minneclich
ze manne hât vertriwet mich
unde ich si z'einem' wîbe!
jô bin ich ir an lîbe
gemaeze unde an gebürte wol.
ob adel unde sterke sol
iht helfen, sô weiz ich bî namen,
daz ir iuch des niht dürfen schamen,
daz ich dêîdamîen
die schoenen wandels vrîen
ze rehter ê geminnet hân.
ich bin der vrouwen wol getân
gebaere wol, des sint gewis!
mîn muoter ist vrô têtis
unde mîn oeheim her jûpiter.
nû sprechent, hêrre, ob ich dâ her
von hôher art niht komen sî!
jâ zwâre, mîn geslehte ist vrî
vor aller missewende grôz.
dâ von bin ich wol ir genôz
an lîbe unde an den êren.
nieman sol ir verkêren,
daz si mich hât ze man genomen,
wan si von mir wart überkomen
mit kreften unde mit listen.
wie möhte sich gefristen
vor mir ein âmehtigez wîp?
ich hân doch einen starken lîp
unde bin sô gar ein vrecher helt,
daz mich ze kemphen hânt gezelt
die kriechen biderb unde wert.
man hât vor troie mîn gegert
dar zuo bî disen zîten,
daz ich dâ müese erstrîten
die stat vil mehtic unde vrume.
ist, daz ich vür die veste kume
unde ich von hinnen kêre,
des hânt ir iemer êre,
wan iu darumbe wirt geseit
lop unde ganziu werdekeit,
daz iwer hûs unde iwer lânt
mich hânt ze helfe dar gesant
den kriechen algelîche.
jô wirt diz künecrîche
an prîse deste waeher,
daz ir, getriwer swaeher,
hânt einen jungelinc erzogen,
des lîp an kreften unbetrogen
mac troie noch gewinnen.
var ich ze strîte hinnen,
des danket iu der kriechen schar.
ist ez iu liep, ich kêre dar,
durch daz troiaeren missegê;
welt aber ir, daz ich bestê,
daz tuon ich willeclichen ouch.
swie gar ich sî der witze ein gouch,
doch weiz ich unde erkenne wol,
daz ich erfüllen gerne sol,
swaz ir gebietent über mich.
wan iwer tohter wunneclich
hât mich dar zuo gebunden,
daz ich iu z'allen' stunden
wil undertaenic heizen.
von dirre lânde kreizen
gescheide ich niemer, ê daz ir
Dêîdamîen unde mir
geruochent iwer hulde geben.
den lîp verlüre ich unde daz leben,
ê si von mînen schulden
solt iemer iht gedulden,
dâ von si trûric müeste wesen:
wan ich wil sterben unde genesen
mit ir, daz ist ein ende.
ich hân mit staeter hende
gegeben ir die triwe mîn,
daz si mîn êlich vrouwe sîn
müez iemer al die wîle ich lebe.
daz man mir si ze wîbe gebe
mit öffenlicher melde noch,
des ger ich unde muote doch,
swie mir diu wol getâne sî
gelegen tougenlichen bî .>
Die rede treip achilles.
den wirt bat er genôte des,
daz er dâ lieze sînen zorn.
unde dô die boten hôchgeborn
vernâmen rehte sînen muot,
dô vielen si dem wirte guot
zehant vür sîne vüeze.
si sprâchen: < hêrre süeze,
sîst âne vîentlichen haz!
dir stât gnâde verre baz,
dann ungenaedeclichez dinc.
lâ disen werden jungelinc
bejagen dîne hulde!
Dêîdamîen schulde
geruoche an ir verkiesen!
diu klâre sol verliesen
dînen gunst darumbe niht,
daz ir ze vrouwen hie vergiht
unde z'eime' wîbe achilles.
du maht dich iemer vröuwen des,
daz er sol dîne tohter hân.
er mac ze staten dir gestân
mit helfe manicvalter
unde sol dich in dem alter
vor ungemüete vrîen.
sît er dêîdamîen
wil hân ze staeteclicher ê,
sô wirt gehoehet iemer mê
dîn name unde al dîn rîche:
wan niemer sîn gelîche
wirt vunden in den lânden.
er sol mit vrechen handen
Troiaeren an gestrîten,
daz wart vor manegen zîten
vür wâr von im gewîssaget.
er ist des lîbes unverzaget
unde der gebürte ein edel kint.
die göte sîne mâge sint
unde manic hôher künec wert,
durch daz wirt sîn von dir gegert
billîche z'eime' tohterman.
sich, hêrre, vlîzeclichen an
sîn ellentrîche sterke!
dâ bî sîn adel merke
unde sînen wunneclichen lîp!
dîn tohter daz vil schoene wîp
hât übel niht an im gevaren.
er mac dich unde si bewaren
vor schedelichen dingen.
heiz vür dîn ougen bringen
Dêîdamîen al zehant!
diu klâre werde her besant
vür unser aller angesiht.
geschehen mac hie zornes niht
mit der vil schoenen tohter dîn.
ez sol versüenet allez sîn,
swaz ir dîn herze nîdes treit.
ir schulde werde hin geleit
unde sî dîn vîentlicher zorn
durch unser zweiger bete verlorn .>
Der künec lycomêdes
die zwêne boten êrte des,
darumbe er dô gebeten wart.
durch sîne milteclichen art
wolt er dêîdamîen
dâ sînes zornes vrîen
unde sîner hulde tuon gewis
swie diu götinne têtis
darumbe zornic müeste wesen,
daz er den helt achillesen
lie kêren zuo dem strîte,
doch tete er bî der zîte
der boten willen unde ir ger.
in dûhte waeger vil, daz er
der vrouwen haz trüeg iemer,
denn im genaedic niemer
die kriechen würden unde ir schar.
die tohter wunneclich gevar
hiez er vür sich besenden.
diu brâhte in blânken henden
unde an ir armen lûter
den sun, der ir vil trûter
von wâren schulden muoste sîn.
Pirrum, daz schoene kindelîn,
daz truoc si dar mit vorhten.
scham unde bliucheit worhten
der vrouwen angeslîche nôt.
si kam reht als ein rôse rôt
geverwet zuo dem vater hin.
daz kint daz wart geleit vür in
in eime tuoche sîdîn.
unde dô daz schoene kindelîn
sô klâr der werde künec sach,
dô liez er dâ sîn ungemach
vil deste baz gestillen.
die tohter unde achillen
begunde er güetlich âne sehen.
swaz tougenlichen sî geschehen
von in beiden lânge stunt,
daz wart den liuten allez kunt,
die dâ ze lânde wâren.
die werden unde die klâren
die gap er offenlichen sâ
zer ê dem jüngelinge dâ.
Si wurden bî den stunden
zesamene sô gebunden
mit triwen unde mit eiden,
daz iemer ungescheiden
belibe ir leben unde ir lîp.
er wart ir man, si wart sîn wîp
mit öffenlicher staetekeit.
daz an im einer vrouwen kleit
getragen hete achilles
unde er gestaten möhte des,
daz in sîn muoter dâ verbarc,
daz dûhte ein grôz unbilde starc
wîp unde man gelîche.
die vürsten ûz dem rîche
die wurden schiere unde al zehant
zuo sîner hôchgezît besant
unde wart ein rîlich hof gemaht,
dâ kurzewîle maneger slaht
unde vröuden wunder wart gesehen.
sich liezen schouwen unde spehen
in hôhem muote junc unde alt
durch den juncherren wol gestalt
unde durch die wunneclichen brût.
nû si mit vröuden über lût
den tac gelebten alle,
dô wart in zwein mit schalle
geholfen an ein bette,
daz mit gezierde enwette
was nâch wunsche wol bereit.
zesamen wurden si geleit
in vröuden, als in wol gezam.
doch wizzent, daz ein ende nam
ir hôchgemüete sâ zehant.
ir spilende wunne dâ verswant
des mâles an in beiden.
si wurden umbe ir scheiden
vil jâmers unde sorgen rîch.
ir zweiger sin stuont ungelîch,
wan er gehal dâ niht in ein.
zwivalter muot was an in zwein
unde an ir beider sinne.
si gerte staeter minne,
sô wolte er gerne strîten:
alsô was bî den zîten
ir bêder muot gesundert.
ze kamphe wart gemundert
sîn wille sunder lougen.
vor sînes herzen ougen
was niht wan urliug unde strît.
 <ahî>, gedâhte er bî der zît,
 <wie man vor troie vihtet!
waz man dâ werke ûf rihtet,
diu werfen müezen in die stat!
wie manic hôher künec mat
wirt an prîse dâ geleit!
hey, waz dâ kiele was bereit
zuo snurret unde zuo vliuzet!
ach got, wie man dâ schiuzet
mit arembrusten unde mit bogen!
waz hôher geste wol gezogen
ûf strît dâ wirt bereitet!
bedecket unde bespreitet
mit pavilûnen wirt daz velt!
vil manic küneclich gezelt
dâ schînet unde glenzet!
waz man dâ schilte engenzet
unde helme siht verschrôten!
mit wunden unde mit tôten
beströuwet wirt der grüene plân.
dâ wirt des dinges vil getân,
daz ougen vröuwet unde sin.
got helfe schiere mir dâ hin,
daz ich versuoche mîne kraft
an manheit unde an ritterschaft!>
Alsus gedâhte er bî der vrist.
versunnen wart ûf kamphes list
der starke wandels vrîe.
sô was dêîdamîe
vil anders dâ gesinnet.
si tete als der dâ minnet
mit herzen unde mit muote.
diu saelig unde diu guote
was trûric umb daz scheiden,
daz sich dâ von in beiden
des morgens solde vâhen an.
si twanc den ellentrîchen man
ze herzen unde ze lîbe.
dem ûz erwelten wîbe
vil trehen ûz den ougen vlôz.
dem helde si dâ mite begôz
diu wangen unde des herzen brust.
er wart des mâles dâ gekust
von ir ze maneger stunde.
mit rôsenvarwem munde
diu schoene erbermeclichen sprach:
 <ouwê, geselle, unde iemer ach,
wie muoz ich dîn sô schiere enberen!
dîn vart mich jâmers kan geweren
unde senket mich in herzeleit.
si wil mich aller saelekeit
berouben unde zerteilen.
ich solde mich ergeilen
noch hînaht dîner minne.
nû trûrent mîne sinne
sô sêre unde alsô rehte vil,
daz ich deheiner minne spil
ze herzen mac gesliezen
zuo sîgen unde zuo vliezen
beginnet uns der morgen vruo
sô balde, daz mir niht dar zuo
wîl unde state wirt gegeben,
daz ich die kurzen nacht geleben
mit dir nâch mînem willen müge.
sô grimmer sorgen ich gehüge,
daz man nie strenger leit getruoc.
ich hân noch kûme stunde gnuoc
dar zuo, daz ich erweine mich
unde dîne vart vil klegelich
betrûre in mîme herzen.
ach got, wie senden smerzen
muoz dulden ich vil armez wîp!
vriunt, sol ich niemer dînen lîp
getwingen mê an mîne brust,
daz wirt an vröuden grôz verlust
dem herzen unde der sêle mîn.
ich solde mich der minne dîn
alrêrst genieten, hêrre trût,
unde üeben an dir über lût,
des ich dâ pflac verstolene.
ich truoc dir ê verholene
getriwez herze ân allen vâr.
daz tete ich nû wol offenbâr,
ob du belîben woltest hie.
sô rîlich state wart uns nie
ze minne kunt getân, sô nû.
die saelekeit versmâhest du
unde wilt von hinnen scheiden.
owê, daz dir niht leiden
diu reise zuo den kriechen wil!
daz krenket mîner wunne spil
unde ist an vröuden mir ein slac.
sît daz nieman gescheiden mac
von troie dînes herzen gir,
sô lâ mich kêren dar mit dir
durch alle dîne saelekeit.
du trüege durch mich vrouwen kleit
unde hâst gebâret als ein wîp,
des wirde ich, herzesüezer lîp,
durch dînen willen z'einem' man
unde lege wâfencleider an
unde île mit dir an den strît.
ein kunkel diu wart lânge zît
durch mich von dir gespunnen
unde werkes vil begunnen,
des stolze megede künnent pflegen!
dâ von lâ mich, getriwer degen,
ouch üeben mînes lîbes kraft!
jô stât mir, saelic lîp, ein schaft
baz denne dir ein schaere.
ein swert ist mir gebaere
als dir ein haspel ist gesîn.
des lâ mich, trût geselle mîn,
mit dir vür troie kêren!
mit alsô grôzen êren
mac ich dâ bî dir strîten,
als du zuo manegen zîten
bî mir hie gespunnen hâst.
swie du mich hie belîben lâst,
sô kome ich aller vröuden abe,
wan ich des michel angest habe,
daz ich dich niemer mê gesehe
unde daz mir leides vil geschehe
an dir von maneger vrouwen.
sô dich beginnet schouwen
ze troie manic schoenez wîp,
sô wirt mir dîn vil süezer lîp
gar tiure unde al ze wilde.
dîn lûterbaerez bilde,
daz maneges ougen spiegel wirt,
weizgot, daz gît mir unde birt
vil ungemüetes danne.
du wirst vor manegem manne
gekapfet an durch dînen schîn.
nâch der vil werden minne dîn
wirt manic wîp ertoeret.
sô man die stat zerstoeret
an guote unde an getregede,
sô werden stolze megede
dâ kriegend umbe dich iesâ.
ich vürhte, daz helêne dâ
dich selben minnen welle:
sô wirde ich, trût geselle,
enterbet unde beroubet dîn.
ich muoz dîn iemer danne sîn
verweiset unde verarmet.
ob dich daz niht erbarmet,
sô bist du herter danne ein kis.
ich bin dîn leider ungewis,
lâst du mich hie ze lânde sîn.
unde obe du dort vergizzest mîn,
vriunt, sô gedenke an dînen sun!
sliuz in dîn edel herze dun
mit reinem willen âne trüge!
dâ bî, vil saelic man, gehüge,
daz ich lîp, êr unde leben
durch dînen willen hân gegeben
vil dicke ûf eine wâge
unde ich vriund unde mâge
von dînen schulden hie verkôs.
belîp an mir niht triwelôs,
noch vergiz mîn, hêrre, niht
durch keiner vrouwen angesicht,
diu dich ze troie kiese!
ê daz ich dich verliese
von keines wîbes schulden,
ê müeze ich, armiu, dulden
den grimmen angestbaeren tôt.
ich hân dich hie mit maneger nôt
erarnet wol in mîner jugent,
des solt du dort durch dîne tugent
gedenken unde kum her wider,
sô man die stat gebreche nider
unde si gevellet werde
von dîner kraft zer erde .>
Die klagerîchen tegedinc
lie sich der werde jüngelinc
erbarmen in dem herzen.
der vrouwen jâmersmerzen
begunde er mit ir weinen.
der klâren unde der reinen
gehiez er dâ gesellekeit
unde nam daz hôhe ûf sînen eit,
daz er dâ widerkaeme,
swenn êrst der strît genaeme
ein ende von der helfe sîn.
der jâmerhaften künegîn
gelobte er âne widersaz
den hort ze geben unde den schaz,
den er ze troie erwürbe,
sô manic lîp verdürbe
unde in verlust dâ gienge.
er sprach, waz er gevienge
von ritterschefte bî den tagen
unde swaz er möhte dâ bejagen,
daz solde in ir gebote wesen.
diu vrouwe schoene unde ûz erlesen
getroestet wart von im alsus.
er gap ir manegen süezen kus
unde twanc daz minneclîche wîp
vil nâhe an sînen werden lîp
mit henden unde mit armen,
wan er lie sich erbarmen
ir sendez trûren klagelich.
von ir schiet er unsanfte sich
als ein gar minnesiecher man,
doch kêrte er niht sô kûme dan,
daz er belîben wolte dâ.
der tac vil heiter unde grâ
begunde ûf dringen schiere
unde wart diu waltriviere
vol sanges unde doene.
unde dô der morgen schoene
lieht unde wunneclich erschein,
dô wart ein scheiden von in zwein
mit jâmer âne gevangen.
Achilles kam gegangen
mit sorgen abe dem bette dô.
sîn edel herze was unfrô
durch die vil keiserlichen vruht.
im gienc ir sende jâmersuht
ze herzen unde ze lîbe;
er schiet sich von dem wîbe
unde von ir vater hûse.
wâg unde der winde sûse
wart sîn vil hôchgebornez leben
zehant bevolhen unde ergeben.
Er unde die boten bêde
den künec lycomêde
ir segen buten unde ir gunst.
die marner vuorten mit ir kunst
von lânde si geswinde.
daz wazzer unde die winde
den kiel von dannen stiezen.
man sach si balde vliezen
des mâles gegen troie hin,
dâ von erbermeclichen sin
gewan dêîdamîe.
diu klâre wandels vrîe
begunde in leide brinnen.
an eines turnes zinnen
gienc si dô sunder lougen
unde liez ir spilenden ougen
hin ûf daz wazzer swingen.
ze klagebaeren dingen
wart dem erwelten wîbe gâch.
ir vriunde si begunde nâch
dâ luogen unde warten.
ir blânken unde ir zarten
hende si vor leide want.
geloubent, daz ir dâ geswant
durch inneclicher liebe gir.
wan daz ir swester hülfen ir,
daz si ze kreften wider kam,
sô müeste ir leben tugentsam
von jâmer sîn verendet.
ir vröude wart verswendet
mit leide bî der stunde.
si sprach ûz rôtem munde:
 <ouwê, geselle trûter,
wie gar mîn ouge lûter
muoz trüebe nâch dir werden.
jô sol ich ûf der erden
iemer siufzen unde klagen
unde endelôsen kumber tragen,
durch daz du von mir bist gevarn.
ich wil durch dich die vröude sparn,
der ich zer welte solde leben.
mîn trôst muoz iemer underweben
mit jâmer unde mit leide sîn.
ach, hêrre vriunt, geselle mîn,
wie lâst du mich in riwe!
wie hâst du dîne triwe
an mir zerbrochen, hêrre guot!
warumbe wirt mîn sender muot
von dir in trûren hie gejaget?
mir hât mîn sin gewîssaget,
daz du mîn ahtest kleine.
sô manic vrouwe reine
dich minnet unde triute!
dîn vart mir jâmer biutet
unde ist mir worden alze snel.
du wirst ûz mir ein hovespel
in dîner vröuden machende.
mîn schimpfend unde lachende
hoert man dich sprechen denne:
 «ich hete ouch eteswenne
verborgenlîche ein herzetrût . »
sich, alsô muoz ich über lût
dîn spel dâ werden unde sîn.
niht anders du gedenkest mîn
in dîner wunne wan alsô.
du bist dort bî der welte vrô,
sô muoz ich, armiu, trûren hie.
die göte erbarme, daz ich ie
mit ougen dich gesaehe!
dîn lîp klâr unde waehe
kam her z'eim' ungelücke mir.
sît ich gescheiden muoz von dir
sô schiere unde alsô vrüeje sîn,
ich waene, daz ich spâte dîn
gebezzert werden müeze.
dîn reine minne süeze
wirt nû mir leider alze sûr.
ach, herzelieber nâchgebûr
des lîbes unde der sinne,
waz jâmers ich gewinne
von dîner verte mîne tage!
ich wirde in grundelôse klage
ân ende nû versenket.
mîn herze an dich gedenket,
sô du vil kleine mîn gehügest.
daz du mîn niht gedenken mügest,
des twinget dich diu wâre schult.
du wirst mit strîtes ungedult
sô gar unmüezic alle zît,
daz dir mîn klage ze herzen lît
gar lützel unde vil kleine.
dir gât mîn nôt ze beine
vor troie leider selten.
ich muoz vil sêre engelten,
daz an dir lît sô grôziu kraft.
unde waerest du niht ellenthaft,
man haete dich verlâzen mir.
daz ich gescheiden bin von dir
unde ich bî dir niht mac gesîn,
des muoz daz sende herze mîn
an vröuden iemer siechen.
ouwê, daz ie den kriechen
Helêne wart gezücket!
dâ von wird ich gedrücket
in alsô bitterlîche nôt,
daz ich den angestbaeren tôt
vil gerner unde sanfter lite,
denn ich die lenge dich vermite .>
Die klage treip diu guote.
mit ougen unde mit muote
sach man si heize weinen.
ouch hete niht der reinen
Achilles dô vergezzen.
sîn herze vol gemezzen
was inneclicher swaere,
durch daz diu wunnebaere
in leide was von im verlân.
er lie sîn ougen allez gân
hin wider an die veste,
dar inne er si dô weste,
diu sîn ze guote niht vergaz.
beswaeret der getriwe saz
von senender noete klegelich.
alsus gedâhte er wider sich:
 <ouwê, dêîdamîe,
wie gar ich vröuden vrîe
dîn herze unde dînen reinen muot!
ach, vrouwe, liebez herzebluot,
wie dîn gemüete nâch mir sent!
ich weiz wol, daz du bist gewent
toetlicher herzeswaere.
dîn triwe lûterbaere
vil jâmers dir gebiutet
daz du mich hâst getriutet
mit durnehtiger andâht,
des bin ich von dir innen brâht
dick unde ze maneger stunde.
in mînes herzen grunde
solt du versigelt iemer sîn
durch die vil hôhen staete dîn,
der an dir lît ein wunder.
vür alliu wîp besunder
muoz dich mîn herze minnen.
got lâze mich gewinnen
daz heil, daz ich gedanke dir
der reinen triwe, die du mir
erzeiget hâst in dîner jugent.
an dir lît adellîche tugent
unde aller saelden überhort.
ist, daz mir wol gelinget dort,
ich mîde unlânge dînen lîp.
ich schouwe dich, vil saelic wîp,
sô troie wirt ervohten.
mit liebe alsô geflohten
ist z'ein' ander unser leben,
daz ich niemer sol entweben
mîn herze von der minne dîn.
wir beidiu müezen iemer sîn
an triwen ungescheiden.
ein wille sol uns beiden
unde ein gemüete sîn beschert.
swie nû mîn lîp von hinnen vert,
mîn herze ist doch bî dir beliben;
unde haete mich von dir getriben
der göte wille niht sô gar,
sô wizzest, daz ich mîner var
enbaere an disen zîten.
ich muoz vor troie strîten,
als ez nû lânge wart geseit,
unde waere ez mir niht ûf geleit,
daz ich dâ kamphes müeste pflegen,
sô haete ich mich niht dîn bewegen
sô schiere unde alsô vrüeje.
daz dîn gelücke blüeje
unde sich dîn saelde mêre,
des wünsche ich, swar ich kêre!>
Alsus gedâhte er bî der stunt.
sîn herze gar biz ûf den grunt
an vröuden was beroubet.
sîn wunnebaerez houbet
begunde er nider senken
unde lie sîn ougen swenken
sô lânge nâch der vrouwen sîn,
biz er die senden künegîn
niht mê gesehen mohte.
swaz herzeleide tohte,
des pflac er bî der zîte.
swie gar sîn muot ze strîte
des mâles waere enbrunnen,
iedoch het er gewunnen
zuo der getriwen staete pfliht,
noch mohte ir dô vergezzen niht
in herzen unde in sinne.
ir tugent unde ir minne,
die twungen sîn gemüete des.
unde dô der wîse ulixes
den jüngelinc beswaeret sach,
güetlîche er wider in dô sprach:
 <wâ nû, geselle, wie bist du
betrüebet unde beswaeret nû!
wer hât ûf trûren dich gewent?
ich waene, vriunt, du bist versent
nâch dîner vrouwen minne.
wer sol sîn liep ze sinne
unde vür sîn herze spannen,
swenn er zuo vrechen mannen
kêren wil an einen strît!
man sol niht trûren bî der zît,
sô man ze kamphe gâhet.
sît daz dîn herze smâhet
vorht unde zagelichen sin,
sô tuo wîplîche sorge hin
unde sîst vor ungemüete vrî!
daz du sô lânge vrouwen bî
verborgenlîche waere,
daz ist ein vremedez maere
unde ein unmügelich geschiht.
Têtis dîn muoter wânde niht,
daz man dich vinden solde.
mich wundert, daz si wolte
verbergen dîne klâre jugent.
ob dînes starken lîbes tugent
verdecket lânge waere,
daz waere ein übel maere
unde ein gar schedelichez dinc.
du solt, vil werder jüngelinc,
die kriechen alle vröuwen
unde den von troie dröuwen
mit vîentlichen sachen.
diu stat muoz alle krachen
von dîner krefte manicvalt.
si mac verderben dîn gewalt
an liuten unde an rîcher habe:
dâ von lâz allez trûren abe
unde vröuwe dich der saelekeit,
der wunder ist an dich geleit!
Den trôst gap im ulixes.
dar nâch begunde in vrâgen des
der bote unwandelbaere,
wie sîn geverte waere
gestellet bî schýrône.
daz wart im harte schône
von sînem munde entslozzen.
er seite im, wie geflozzen
sîn leben allez waere hin.
wie der vil starke meister in
züg in dem holen steine,
des lie der knappe reine
die boten werden innen
unde seite in von den minnen,
die dêîdamîe unde er
mit innecliches herzen ger
getragen heten lânge stunt.
sîn dinc tete er in allez kunt
mit hübischer rede besunder.
des nam dô michel wunder
die zwêne künege staete.
si sprâchen, daz er haete
rîlichen sîne tage verzert.
gelückes waere im vil beschert
unde hôhe saelde ûf in gewant.
sus kâmen si dô sâ zehant
ze troie in sneller île.
si triben kurzewîle
mit hövelichen maeren,
biz die vil tugentbaeren
ze lânde dâ gestiezen.
man sach ze stade vliezen
die boten unde den jüngelinc.
daz dûhte ein wunnebaerez dinc
der kriechen her gelîche.
si wurden vröuden rîche
unde hôhes muotes alle.
enphangen wart mit schalle
von in der biderb unde der vrume.
ahý, wie manic willekume
des mâles im engegen vlouc!
swaz êren unde wirde touc
eim ûz erwelten gaste,
daz wart an im dô vaste
beziuget unde bewaeret.
sîn kunft diu was vermaeret
vil schiere in aller kriechen schar,
diu zuo im balde kâmen dar
unde in mit gruoze enphiengen.
si kêrten unde giengen
durch schouwen durch sîn bilde.
reht als ein wunder wilde
wart sîn lîp gekaphet an.
in lobete manic hôher man
durch sînen wunnebaeren schîn.
Patroclus, der geselle sîn,
der mit im erzogen was,
ze herzen unde ze sinne las
von sîner künfte vröuden vil
er truoc vil hôher wunne spil
durch sînen starken vrechen lîp.
kein vrouwe noch kein werdez wîp
wart ir kindes nie sô vrô,
sam er des jüngelinges dô
begunde in sînem muote wesen.
den helt an kreften ûz erlesen
enphienc er schône unde alsô wol,
daz kein geselle niemer sol
sô getriwelîche ûf erden
mit gruoze enphangen werden.
Si wâren durch ein ander geil
unde triben vrâge ein michel teil
von ir zweiger dinge.
ir sache unde ir gelinge
ein ander si dâ seiten.
mit rede si vür leiten
den vürsten von gebürte hôch,
wie si schýron ir meister zôch
mit vlîze in sîme steine.
den kriechen algemeine
wart entslozzen unde geseit,
wie gar si mit gesellekeit
gelebet heten in ir jugent.
Patroclus seite von der tugent
unde von der kraft in allen,
der wunder was gevallen
ûf sînen vriunt achillen.
dâ von wart er mit willen
beschouwet von der kriechen schar.
si nâmen sîn genôte war
mit herzen unde mit ougen.
dâ wart vil dicke tougen
gedâht von manegem manne des:
ist diz der helt achilles,
der grimmen löuwen vreissam
ir welfer ab der brüste nam?
waz hât er denne krefte!
er mac mit ritterschefte
Troiaeren schaden vil geweren,
sît daz er löuwen unde beren
gewalt erzeiget, swenne er wil.
er sol uns allen vröuden vil
hie prüeven unde machen.
den argen widersachen
muoz von im wahsen grôz verlust.
alsam ein löuwe ist er gebrust
unde als ein hiune wol gelidet.
der kriec belîbet ungefridet,
den wir mit den von troie hân,
sît daz der degen wol getân
mit ellentrîcher mannes wer
ist komen her in unser her .>
Sus wart gedâht dô bî der zît.
si lobten alle enwiderstrît
die vorme unde die vigûre sîn,
wan sîner liehten varwe schîn
diu gap ir ougen schoenen glast.
den hôhen unde den werden gast
den bâtens'' algemeine,
daz er geruochte ein kleine
der sterke sîn bewaeren
unde er in offenbaeren
begünde ein lützel sîner kraft.
des wart von im diu ritterschaft
gewert in kurzen stunden.
er lie sîn ellent kunden,
der starke wandels vrîe.
ein masse grôz von blîe,
diu swaere unde ungefüege wac,
des mâles ûf dem velde lac,
die zucte er ûf geswinde.
der kriechen ingesinde
liez er sîn ellent merken.
mit kreften unde mit sterken
warf er daz blî ze berge dô.
von im wart ez sô rehte hô
geswenket in der lüfte kreiz,
daz im diu hoehe tete sô heiz,
unde ez versmalz, ê daz ez nider
kaem ûf den grüenen plân her wider.
Die kriechen albesunder
des wurfes nam dô wunder
in herzen unde in muote.
si sprâchen, daz der guote
waer übermaezeclichen starc.
sîn ellent er dâ niht verbarc,
noch sînes lîbes magencraft.
er lie die werden ritterschaft
beschouwen vrevellîchiu dinc.
der ellenthafte jüngelinc
lief sô balde, als ob er vlüge.
man seit, sô man die bogen züge
unde man dâ schiezen solde,
daz er die strâlen wolte
mit sîme sprunge erîlen,
wan er kam vor den pfîlen
geloufen iemer zuo dem zil.
er tete behendekeite vil,
die maneger vür sîn ougen zôch.
kein pavilûne was sô hôch,
noch kein tobel dâ sô wît,
man saehe in drüber an der zît
gewalteclichen springen.
des wart von sînen dingen
geriunes vil begangen.
daz lop het er enphangen
vil gaehes in der kriechen schar,
daz man dâ nam sîn eines war
vür alle rîter ûz erkorn.
man seit, ez würde nie geborn
kein jüngelinc sô vrech als er.
dan unde dar, hin unde her
vlouc sînes namen werdekeit.
ze troie wart von im geseit,
daz er dâ komen waere,
des wart hector der maere
von herzen sîner künfte vrô,
wan sîn gemüete gerte dô,
daz in sîn ouge solde sehen.
er hôrte sîme namen jehen
sô manicvalter wirde,
daz er mit aller girde
nâch sîner angesihte streit
unde er vil kûme des erbeit,
daz im diu state geschaehe,
daz in sîn ouge ersaehe.
Seht, alsô was achilles
vür troie komen, wan er des
mit hôhem vlîze gerte,
daz man in kamphes werte
unde daz er solde strîten.
er tete dâ bî den zîten
behendeclîchiu wunder.
hie mite unde ouch dar under
der tac gevlozzen schiere kam,
daz der vride ein ende nam,
den prîamus der staete
mit den von kriechen haete
ein halbez jâr gemachet.
dâ von sô wart gewachet
ûf daz urliuge bî der zît.
si wurden aber ûf den strît
gewarnet bêdenthalben.
dem anger unde den alben
wart unmuoze vil beschert.
die welde wurden unde der wert
bekümbert aber schiere.
des rîches lântriviere
gar inneclichez leit gewan.
sich huop dâ nôt unde angest an
unde wart dâ jâmer güebet.
diu stat diu wart betrüebet
bêd innerhalben unde dâ vor.
ir türne unde alle ir bürgetor
besetzet wurden wol mit wer.
ouch wart bereit der kriechen her
ze strîte, als im dô wol gezam.
des tages, dô der vride nam
ein ende, als iu nû wart geseit,
dô wurden bêdenthalp bereit
jen ûzern unde dis innern.
die grôzen mit den minnern,
die jungen zuo den alten
ze strîte sich dô stalten
mit werken unde mit worten.
sich heten vor den porten
gewarnet wol die geste;
ouch wurden in der veste
die burger werlich vunden.
diu zimier ûf gebunden
dô wâren algemeine
unde daz gesmîde reine
gesliffen unde wol geveget.
mit starken brücken übersteget
die graben wurden unde diu mos.
diu wâfenkleider unde diu ros
bereit nâch wunsche wâren.
man wolte strîtes vâren,
swenn ûf der morgen braeche.
Prîant an ein gespraeche
mit sînen vürsten gienc zehant,
die wurden alle dô gemant
bî sîner staeten hulde,
daz si der kriechen schulde
geruochten balde rechen.
ûf slahen unde ûf stechen
gereizet wart ir aller muot
mit worten unde mit rede guot.
Hector der ûz erwelte degen
der ritterschefte solde pflegen
mit sîner lêre z'aller' stunt.
als ich iu tete dâ vorne kunt,
sô was der junge starke helt
von sînem vater ûz erwelt
in allen z'eime' houbetman:
des nam er sich des strîtes an
mit herzen unde mit lîbe dâ.
des küneges sun von lîciâ,
Glaukûn geheizen unde genant,
der wart von im dar ûf gemant
mit süezen worten ûz erlesen,
daz er sîn helfer solde wesen,
swenn er die rotte scharte
unde ûf den strît bewarte
mit rehter ordenunge.
der hôchgeborne junge
bescheiden gar unde ellenthaft
nam vür sich dô die ritterschaft
alûf des hoves platze.
den kriechen z'eime' tratze
wolt er sich dâ rottieren.
in zehen schar teilieren
daz her begunde er sâ zehant.
sîn bruoder, trôilus genant,
der ersten rotte muoste pflegen,
als im der hôchgeborne degen
mit sînen worten ûz beschiet.
er nam die ritterlichen diet
in sînes schirmes huote,
wan er sich in dem muote
gar ellentrîcher sinne vleiz.
von perse künec misereiz
was in der schar der beste.
sîn herze tugentveste
bran ûf der vrouwen minne.
noch wâren zwêne drinne,
die man in ganzer wirde vant:
Santippus einer was genant
unde der ander alchamîs.
die drî durch ritterlichen prîs
daz beste gerne tâten.
si wurden wol berâten
mit glânzen wâpenkleiden.
ze helfe in ûz bescheiden
driu tûsent rîter wâren,
die strîtes wolten vâren
mit witzen unde mit krefte.
der selben ritterschefte
gebrast an vrechen muote niht.
si nam in sîner huote pfliht
der ellentrîche trôilus.
Hector sprach wider in alsus:
 <dis ersten schar bevilhe ich dir.
nim war mit hôhen triwen ir
unde leite si ze velde!
in offenlicher melde
var ûf des plânes acker
unde sîst ze strîte wacker,
sît du der aller êrste bist.
wol an gerant halp vohten ist,
dar an soltû gedenken.
lâ dîne schar niht krenken
an herzen noch an sinne!
jô gît ein guot beginne
vil dicke süezen ûzganc,
sô bringet swacher anevanc
vil ofte ein ende bitter.
dâ von, getriwer rîter,
belîp ein unverzageter man!
swer sich der êrsten juste kan
reht unde wol enthalten,
den siht man dicke walten
mit ellenthafter hende
des siges an dem ende .>
Alsus wart trôilus gemant.
mit triwen er sich underwant
der êrsten rotte wunnevar.
dar nâch wart dô diu ander schar
vil ordenlichen ûf geleit.
Hector, der tugent nie vermeit,
der selben rotte pflegen bat
ouch einen rîter von der stat,
der kebeshalp sîn bruoder was.
doch wizzent, daz er an sich las
êr, unde manheit was gewon.
geheizen margarîton
der selbe rîter was ze namen.
dem werden unde dem lobesamen
diu ander schar bevolhen wart.
ein künec rîch von hôher art,
Hûpolt geheizen unde genant,
wart in der selben rotte erkant
vür einen rîter ûz erwelt.
ouch vuor dar inne ein ander helt,
der cupesus genennet was.
die zwêne, als ich geschriben las,
an prîse wâren vollekommen
unde vür die besten ûz genommen,
die daz ander teil enthielt.
ir zweiger samenunge wielt
vier tûsent rîtter ûz erlesen,
die mit in sterben unde genesen
des mâles wolten gerne.
ir strîtes leitesterne,
der margarîton was genant,
nam si dâ zuo im al zehant
unde îlte gegen dem velde hin.
Hector der sprach dô wider in:
 <nû dar, getriwer bruoder mîn!
lâ dîne manheit werden schîn
unde leite alsô diz ander teil,
daz wir der sigenüfte geil
von dir belîben hiute!
pflic dirre werden liute
mit witzen unde mit kreften!
swer sich mit nôt beheften
beginne, den erloese!
ein venre niht ze boese
solt du der rotte schînen.
lâ sich dîn herze pînen
ze schaden allen kriechen!
wan swâ daz houbet siechen
beginnet an der parte,
dâ mac der widerwarte
wol sigehaft belîben.
du solt ze kamphe trîben
mit werken unde mit worten
die schar in allen orten,
daz wirt an êren dîn bejac.
durliuhtic lop erwerben mac
an strîte nieman alsô wol,
sô der ein houbet heizen sol
unde einer rotte waltet.
ob er si wol enthaltet,
man prîset in vür manegen man,
wan er dâ wirt gekaphet an
mit vlîze vor den allen,
der lop dâ muoz gevallen
den ougen unde dem herzen.
man sol den kumbersmerzen
vil gerne lîden unde tragen,
der wirde unde êre kan bejagen
vür manegen helt besunder,
der was ze strîte munder .>
Seht, alsô wurden bî der zît
zwô schar geschicket an den strît
mit ordenlichen worten.
diu dritte z'allen' orten
wart ouch bereit ûf kamphes spor,
wan si der edel hector
dô von der ritterschefte spielt.
Pollidamas, der tugende wielt
unde vürstenlicher werdekeit,
der wart ir pfleger, sô man seit,
unde ir houbetherre dâ.
der künec von celoniâ,
Rêmus geheizen, als ich las,
ein orthab in der rotte was
unde schein der tiurste drinne.
mit kreften unde mit sinne
kund er bejagen hôhen prîs.
Pamfilias unde amantrîs,
die vürsten rîch unde ûz erwelt,
ouch wâren in der schar gezelt
vür zwêne rîter ellenthaft.
diu rotte grôze magencraft
von liuten hete an sich genomen.
vünf tûsent rîter vollekommen
dar în geteilet wâren,
der wâfencleider bâren
den ougen liehter varwe schîn.
Pollidamas der solde sîn
ir leiter unde ir houbetman,
den rief hector des mâles an
mit worten unde sprach im zuo:
 <
Pollidamas mit willen tuo
daz waegest unde daz beste!
die werden hôhen geste
mit dîner huote du bewar
unde leite alsô die dritten schar,
daz man si werlich vinde!
var ûf den plân geswinde,
noch sûme dich niht lânger!
hilf uns, daz wir den anger
zem êrst besitzen unde beligen!
wir mügen deste baz gesigen,
ob wir daz velt gewinnen,
ê daz dar ûf beginnen
die kriechen sich erspreiten.
daz wir mit ruowe beiten
der widersachen ûf dem wal,
daz gît in schedelichen val
unde mac in werden ein verlust.
ê si bereiten sich zer just
unde wizzen, wie si wellen varen,
ê sîn wir an si mit den scharen
sô rehte sinneclichen brâht,
daz wir uns hânt dar ûf bedâht,
waz uns daz beste danne sî.
wir machen si des siges vrî,
sô wir gewarnet halten
unde nihtes mê enwalten,
wan daz wir trahten unde gehügen,
wie si den prîs verlieren mügen .>
Mit disen worten unde alsô
wart diu dritte rotte dô
ze strîte wol bereitet
unde ûf daz velt geleitet
rîlichen mit gezierde.
dar nâch sô wart diu vierde
geschicket balde vür die stat,
die wîsen unde vüeren bat
Hector den bruoder sîn zehant,
der was dêîfebus genant
unde leite ûf êren sînen vlîz.
er wart ân allen itewîz
der vierden rotte leitestap,
wan im daz heil vrouw saelde gap,
daz er des lîbes hiez ein degen.
der schar begunde er schône pflegen
unde nam sich ir mit willen an.
dâ wâren inne zwêne man,
die wol nâch prîse rungen.
ir lop daz was erklungen
vür manegen rîter ûz erkorn.
si wâren hêrren hôchgeborn
verr unde wîte erkennet.
geheizen unde genennet
der eine was prethemesus,
sô hiez der ander estreus
unde was des muotes gar ein helt.
zwei tûsent schützen ûz erwelt
die brâhte man des über ein,
daz si ze velde mit den zwein
begunden rîten unde zogen.
si vuorten alle starke bogen
erziuget wol ûz horne.
Hector der hôchgeborne
bevalch die schar dêîfebô.
güetlichen sprach er z'im' alsô:
 <der vierden rotte, bruoder, pflic!
hilf uns bejagen hie den sic
unde üebe dîner jugende kraft.
du bist ein rîter ellenthaft
unde ein vermezzen jüngelinc,
dâ von die schar ze velde brinc,
als ez gezaeme ir êren!
lâ zuo der vlühte kêren
deheinen, der dar under sî!
jô wirt ein her des siges vrî
durch einen herzelôsen man.
ein zage vil manegen rîter kan
erwenden sîner degenheit
dâ von sô sîst dar ûf bereit,
daz ir deheiner vliehe!
dîn rât ze kamphe ziehe
die werden vremeden geste.
du selbe tuo daz beste,
durch daz si bî dir bilde nemen
unde sich der zageheite schemen!>
Hector der ûz erwelte man
den bruoder sîn alsus began
dâ lêren unde wîsen.
die vierden schar mit îsen
bereit unde mit geschütze
die nam an sich der nütze
unde der getriwe jüngelinc.
ûf strît wart aller sîn gerinc
unde sînes herzen muot geleit.
diu vünfte rotte wart bereit
dar nâch in kurzer wîle.
Hector mit sneller île
vormieren si begunde,
wan er si bilden kunde
vil schône, als ir gemaeze was.
ein rîter hiez pyctagoras,
der ouch sîn kebesbruoder schein
unde âne wandelbaeren mein
wart staete an êren vunden,
den hiez er bî den stunden
der vünften rotte walten,
wan er si wol enthalten
mit hôher witze mohte.
swaz lobe unde êre tohte,
des lac an im ein wunder.
er was ze strîte munder,
daz er beschouwen dicke liez.
Esdras ein werder künec hiez
von grossiâ genennet,
den hete man erkennet
vür den besten in der schar.
sîn wirde schein durliuhtic gar
alsam ein spiegel niwe.
noch wart ein helt getriwe
beschouwet in der parte,
der vleiz sich êren harte
durch minneclicher wîbe lôn.
er was geheizen viliôn
unde hete gar ein rîchez lânt.
Doglas der hêrre was genant,
von dem er dar gesendet was.
er unde der künec estras
di tiursten wâren in der schar.
si brâhten einen wagen dar
unde einen karrich alsô rîch,
daz dâ deheiner sîn gelîch
wart gefüeret ûf den wec.
ûz ebenô dem holze quec,
daz niemer kan ûf erden
erfûlen noch erwerden,
diu reder wâren unde die naben,
unde was dar în nâch wunsche ergraben
rîlicher bilde zeichen.
erziuget sîne speichen
ûz helfenbeine wâren,
die blânken schîn gebâren
unde als ein krîde lûhten wîz.
swacheit unde aller itewîz
dem wagen was entwahsen.
sîn dîhsel unde sîn ahsen,
die wâren lûter silberîn.
an dem erwelten glânze sîn
wart ein ouge niht betrogen.
gesoten leder was gezogen
dar über z'eime' tache rîch,
dem an gezierde was gelîch
deheiner slahte kovertiur.
ez bran von golde sam ein viur
in eime rôten glaste
unde was gewieret vaste
mit liehten margarîten,
die glizzen bî den zîten
verr unde schône dort her dane.
vorn ûf dem wagene was ein vane
gestecket, der schein grüene
unde was ein löuwe küene
von blâwer sîden drîn geweben.
der stuont, als ob er künde leben,
unde was gekroenet schône.
von golde schein sîn krône
gar wunneclîche, sô man seit.
sehs tûsent man ze vuoz bereit
sach man des wagens warten,
die truogen hallenbarten
sêr unde wol gesliffen.
swaz si dâ mite ergriffen,
daz was ze tôde gar verlorn.
die selben heten des gesworn,
si wolten ê geligen tôt,
ê si durch keiner slahte nôt
sich von dem wagene liezen schaben.
daz wal daz wolten si behaben
unde sic ûf im erwerben
od aber alle ersterben
des tages ûf dem grüenen plân.
seht, alsô was ir muot getân
unde ir aller sin gestalt.
sô vrech unde alsô rehte balt
vuozgengel wurden nie gesehen.
sich liezen under in dâ spehen
vünf hundert rîter hôchgemuot,
die riten ors unmâzen guot
unde vuorten rîchiu wâfenkleit.
diu vünfte rotte wart bereit
alsus nâch hôhen prîse.
Pyctagoras der wîse
der nam si balde in sîne pflege.
er îlte zuo der strâze wege
als ein getürstic houbetman.
Hector rief in des mâles an
unde sprach dô wider in zehant:
 <nû, saelic bruoder, sîst gemant,
daz du die rotte lêrest
unde si ze strîte kêrest
mit ordenlichen witzen!
si mac daz wal besitzen
mit êren maneger hande.
die vrechen sarjande,
die mit dem wagene strîchent,
mit hôher maht gerîchent
an manegem rîter ûf dem plân.
wer mac ir kreften widerstân
unde ir gewaefen, daz si tragent?
geloube, daz si prîs bejagent,
ob si niht werden underriten!
du solt si manen unde biten,
daz si belîbent samenthaft
alsô, daz ir geselleschaft
mit strîte nieman scheide:
sô wirt diu grüene heide
geroetet gar mit bluote.
an liuten unde an guote
begênt si mortgrimmigen schaden.
daz velt mit tôten wirt geladen
von ir barten grimmeclich.
ob si niht hiute scheident sich
unde sich z'ein' ander haltent,
ze stücken si dâ spaltent
ûf der geblüemten heide
ros unde man diu beide .>
Sus vuor diu vünfte rotte hin.
Hector der kêrte sînen sin
wîslichen ûf die sehsten schar.
diu wart mit hôhen vlîze gar
von im geschepfet unde bereit
unde ordenlichen ûf geleit,
als ez gemaeze ir prîse was.
der ellentrîche ênêas
der wart ir leiter unde ir voget.
er was ûf manegen strît gezoget
unde kunde ir wol ze trôste komen,
des hete in hector dô genomen
ze pfleger über si zehant.
ein hêrre drinne wart erkant
vür einen werden sarrazîn,
der kunde ein edel rîter sîn
des lîbes unde des guotes.
er schein sô vreches muotes,
daz er zen besten wart gezalt.
er was ein rîcher amiralt
unde was geheizen cardes.
sîn herze vleiz sich alles des,
daz lop hiez unde vrumekeit.
wol siben tûsent man bereit
nâch ritterlichen êren,
die sach man durch in kêren
mit willen in die sehsten schar,
der solde ênêas nemen war
unde si ze strîte leiten hin.
Hector der sprach dô wider in
wîslîche, als im gebaere was:
 <vil werder vürste ênêas,
der sehsten rotte nim dich an!
pflic ir als ein getürstic man,
der manegen strît gesuochet hât!
jô mac si dîner künste rât
wol ûf daz beste kêren
du kanst si baz gelêren,
denn ich bewîsen künne dich.
an dîn vil starkez ellent sich
unde leite si ze strîte alsô,
daz wir des siges werden vrô!>
 <
Diz tuon ich, hêrre,> sprach er z'im'
 <mit willen ich dîn wort vernime
unde leiste gerne dînen muot .>
sus wart diu sehste schar behuot
unde ouch geschicket ûf die vart.
dar nâch diu sibende rotte wart
geschephet unde gebildet.
Hector, dem unverwildet
êr unde ganziu wirde schein,
bevalch die schar ân allen mein
dem bruoder sîn, pârîse.
sît er nâch hôhem prîse
mit vlîze kunde ringen,
sô muoste er si dâ bringen
ze velde ritterlich alsus.
ein helt, geheizen perseus,
des lîbes ein bewaeret degen,
wart in der selben schar gewegen
vür manegen rîter hôchgeborn.
er was ein herzog ûz erkorn
unde hete glânzen prîs bejaget.
driu tûsent rîter unverzaget
unde schützen drîzic hundert
dâ wurden ûz gesundert
ze helfe sîner vrechen hant.
diu sibende rotte wart gesant
mit êren sus ze velde.
in offenlicher melde
nam si pârîs ze handen
Hector, vor allen schanden
gereinet unde lûter,
der sprach: < geselle trûter
unde ûz erwelter bruoder mîn,
die schar lâ dir bevolhen sîn,
sô daz du si ze strîte manst!
sît daz du selbe schiezen kanst,
sô vüege, daz die schützen
wol brûchen unde nützen
ir bogen unde ir strâlen.
die schicke z'allen' mâlen,
daz si vor der rotte varen
unde si die ritterschaft bewaren
vor angestbaeren pfîlen,
die drunder wellen îlen
von den vertânen kriechen.
si machent manegen siechen
der sich vor in niht hüetet.
ir volc mit schozzen wüetet,
diu man erfürhten gerne sol.
gelüppes unde vergifte vol
sint alle ir scharpfen gêre.
dâ von du, bruoder, lêre
die schützen algelîche
mit dîner helfe rîche,
daz si niht laz belîben
unde von der schar vertrîben
die leiden kriechen hinder sich,
die mit ir pfîlen engeslich
der sêle manegen lîp verherent,
ob ez niht unser schützen werent
unde ir schoz niht wider wegent
mit grimmen strâlen, der si pflegent!>
Hie mite wart diu sibende schar
geschicket ûf ir strâze var
unde ûf ir snellen verte spor.
des wart des mâles hector
der ahten rotte vlîzhaft,
die spielt er von der ritterschaft
mit rehter ordenunge.
si bat der vreche junge
dô kêren vür daz bürgetor.
der werde grâve anthênor
wart ir ze pfleger dô gezelt,
wan er des lîbes was ein helt
unde sich vil hôher witze vleiz.
ein künec, der hiez panfimeiz,
unde agrimanz der markîs,
die zwêne lûterbaeren prîs
erwarben in der ahten schar:
si wâren vollekomen gar
an herzen unde an lîbe.
durch willen stolzer wîbe
wolten si ze strîte komen
unde heten kraft an sich genomen
ûf kampfes âventiure.
si liezen hôhe stiure
der ahten rotte werden schîn.
mit in geteilet wâren drîn
vünf tûsent rîter wol bereit,
die vuoren alle, sô man seit,
gezieret wol als engel.
zwei tûsent vuozgengel
die wâren z'in' verstricket.
sus wart diu schar geschicket
in grâven anthênoris pflege.
Hector der mante in ûf dem wege,
daz er daz beste riete
der ritterlichen diete
unde si ze velde braehte,
alsô daz man gedaehte
an sînen namen iemer
noch sîn vergezze niemer
biz an die jungeslichen zît.
er wart gereizet ûf den strît
vil sêre bî der stunde
von sîme wîsen munde.
Dar nâch sô wart die niunde schar
bereit mit hôhem vlîze gar,
als ez ir wirde wol gezam.
Hector der rîter lobesam
begunde si vormieren
unde ûf den strît bildieren
mit worten unde mit handen.
den vater sîn prîanden
behüeten er die rotte bat.
die vuozliut alle von der stat,
der sîn gewalt nâch prîse wielt,
nam er dâ vür sich unde spielt
dar ûz ein ungefüege schar.
daz volc wart z'einer' rotte gar
von im geschephet al zehant
unde wart der vater sîn gemant
ûf sîne staeten huote.
wîslichen sprach der guote:
pflic, vater, dirre liute
unde schicke si noch hiute
werlichen an daz bürgetor!
belîben lâz du si dâ vor
unde heiz die porten si bewaren,
daz wir niht werden hindervaren
noch underdrungen aber nû!
gedenke, vater mîn, wie du
verlüstebaeren schaden kür
unde dise guoten stat verlür,
durch daz die porten alle
Troiaeren z'eime' valle
beliben wâren unbewart
der vater dîn von hôher art
enphienc den grimmen tôt dervon.
der werde künec lâmedon
ein bitterlichez ende kôs,
durch daz die kriechen huotelôs
ervârten dise veste.
die schadebaeren geste
zuo den burgaeren drungen în,
dâ von diu state muoste sîn
ân allen widersaz verlorn.
herr unde vater hôchgeborn,
dâ von solt du dich nû bewarn.
heiz vür diu tor die liute varn,
die man ze vuoz hie vinde,
unde lâ der stete gesinde
dâ beiten unde harren
der grendel unde der barren,
der sol ez hüeten unde pflegen,
unde haltâ du, getriwer degen,
dâ vor mit tûsent mannen,
der bogene sîn gespannen
unde ir strâlen ûf geleit!
ze keime dinge wis bereit,
wan zuo der sache aleine,
daz du diu tor gemeine
mit den vuozliuten wol bewarst
unde mit in an die grendel varst.
Der werde künec prîant
mit guoten willen dô zehant
erfulte sînes sunes bete.
swaz im hector gerâten hete,
daz tete er vil geswinde.
Troiaere vuozgesinde
gemeine unde algelîche
nam dô der künec rîche
unde îlte vür die porten,
diu wart in allen orten
von im behuot mit vlîze gar.
seht, alsô was diu niunde schar
bescheidenlichen ûf geleit.
dar nâch diu zehende wart bereit,
der hector selbe wolte pflegen.
der ellenthafte wîse degen
an sich vil ritterlîche las,
swaz burger in der veste was
ze ros, die nam er an sich gar.
ûz in begunde er eine schar
dô schephen unde machen
unde wolte die bewachen
mit der vil starken huote sîn.
ein wunder liute wart dar în
geleget unde geschicket,
der zal mit rede entstricket
unsanfte möhte werden.
si müezen ûf der erden
von mir belîben ungezelt.
Hector gewan sô manegen helt
in sîner samenunge,
daz weder munt noch zunge
ir namen kan betiuten.
swaz von strîtbaeren liuten
ze ros in troie vunden wart,
die nam der helt von hôher art
in sîne ritterlichen pflege,
sô daz diu stat doch alle wege
mit huote was bewachet.
diu zehende schar gemachet
wart sus von im ân allen haz
unde mit gezierde michel baz
gegestet unde bereitet.
schôn über si gespreitet
wart sînes hôhen herzen büne.
wol drîzic unêlicher süne
Prîant sîn vater haete,
der nam hector der staete
sich ein teil des mâles an.
ûz in las er wol zehen man
ze helfe in sîne rotte starc.
ir name, der sich nie verbarc,
wirt von mir hie kunt getân.
ir einer hiez casibilân
unde der ander êdron,
der dritte was dinodaron
von manegem man genennet.
der vierde wîte erkennet
geheizen was anthônje.
der vünfte hiez odônje
unde wart sîn ellent wîte erkant.
Dolunt der sehste was genant,
der sich in êren schouwen liez.
Rodamolus der sibende hiez
unde was ein rîter ûz erwelt.
Dolotalus der ahte helt
was geheizen, als ich las.
der niunde sun genennet was
ân allen spot sinfiliens.
der zehende hiez quintiliens
unde hete liehten prîs bejaget.
die werden burger unverzaget
die nam hector in sîne schar,
durch daz diu parte wunnevar
beschirmet waere deste baz.
sîn rotte an kreften niht ze laz
sô rehte grôz erlûhte,
daz in des niht endûhte,
daz er die schar gemeine
verrihten möhte aleine.
Nû daz hector der küene helt
die zehen schar vil ûz erwelt
alsus geteilet haete,
dô sprach der degen staete
in allen zuo gemeine:
 <getriwen helde reine
unde ellenthaften liute,
sît sich mîn vater hiute
vil starker helfe an iu versiht
unde er iu des getriwet niht,
daz ir belîbent zagehaft,
sô zeigent iwer magencraft
unde iwer hôhen degenheit
unde werdent im alsô bereit
mit helfebaeren sachen,
daz er beginne wachen
dar ûf mit êweclicher hüge,
daz er iu des gedanken müge,
daz ir durch in hie lîdent!
ist, daz ir hiute mîdent
vorht unde zagelichen muot,
er muoz durch iuch lîp unde guot
mit willen iemer wâgen.
swer hie von sînen mâgen
gescheiden wirt durch strîtes nôt,
den wil er unze an sînen tôt
erhoehen an den êren
unde sîne gülte mêren
die wîle, daz er leben sol.
er mac in des ergetzen wol,
des im ze schaden wirt getân:
dâ von geruochent im gestân
mit triwen ûf der heide wît!
ir burger, die ze troie sît
mit hûse nû gesezzen,
ir sult des niht vergezzen,
daz iu diz wunneclîche lânt
baz unde nâher ist gewant,
dan ez den gesten allen sî,
die niht der stat gesezzen bî
mit hûse unde mit geslehte sint:
dâ von beschirment iwer kint
unde iwer guot unde iwer leben,
nâch dem die kriechen wellen streben
gewalteclichen alle!
ir sult iuch vor dem valle
behüeten algelîche,
daz iwer heimisch rîche
bekome in vremeder liute hant.
jâ sol man umb daz vaterlânt
sweiz unde bluot verrêren.
ê man sich lâze kêren
mit keiner slahte krefte
von rehter eigenschefte,
ê sol man drumbe ligen tôt.
des lâzent iuch nâch dem bluote rôt
der kriechen balde dürsten!
ir künege unde alle ir vürsten,
die mînem vater bî gestânt,
sît daz ir iuch gemüejet hânt
durch in ûz vremeden lânden her,
sô kêrent dar ûf iwer ger,
daz ir sîn rîche helfent weren,
durch daz er iemer durch iuch geren
lîp unde gülte müeze.
getriwen helde süeze,
erschreckent von der sache niht,
daz man der kriechen wunder siht
vor dirre schoenen veste ligen!
daz reht daz hilfet uns gesigen
unde vellet si die schulde grôz,
daz si des schaden nie verdrôz,
den wir gar unverdienet liten.
ich wil iuch algemeine biten,
daz ir belîbent unverzaget
unde nieman ûf die vluht gejaget
werd under iu noch hiute.
gedenkent, hôhen liute,
daz ir von adele sint geborn
unde rechent mînes vater zorn
mit ellentrîchen handen!
ein rîter muoz in schanden
ân ende sîn vermaeret,
ûf dem diu vluht bewaeret
eht z'einem' mâle werden kan.
der edele hôchgeborne man
mit êren sol daz velt behaben
old aber tôt dar în begraben
werden sunder alle vluht.
ez swachet sînes lîbes vruht
unde sîniu kint an werdekeit,
ob man von im ze maere seit,
daz man in vliehen saehe:
dâ von ist alsô waehe,
daz er mit êren tôt gelige,
denn iemer schande an im gesige
unde êweclichez laster.
wir sülen deste vaster
nâch hôhem prîse werben,
daz wir niht alle ersterben
an ritterlicher wirde.
mit vreches herzen girde
sol man durch êre tragen pîn.
ich wil der aller êrste sîn,
der ûf den strît sich wâget.
mîn herze niht betrâget
gewinnes noch verlüste,
wan ez in mîner brüste
mit einer lânzen wirt durchgraben,
ê daz den sic an uns behaben
die kriechen ûf dem plâne
unde wir sîn werden âne .>
Mit disen worten kêrte vür
der jüngelinc von hôher kür
unde îlte enwec mit sîner schar.
ouch heten sich ze strîte gar
die kriechen dô geslihtet.
ir volc daz was gerihtet
in rehter ordenunge teil.
vünfzehen schar durch siges heil
dar ûz geschephet wâren,
die strîtes wolten vâren
unde den von troie tuon gedon.
der künec agamennon
der hete alsô daz her geschart
unde sîne ritterschaft bewart,
als ein gar ellentrîcher degen.
der êrsten rotte solde pflegen
Patroclus unde achilles,
die wurden beide vlîzic des,
daz si den prîs behielten
unde si des siges wielten
ûf den plânîe grüene.
niun tûsent rîter küene
in beiden wurden undertân,
die mit in solden ûf den plân
in ir geleite kêren.
seht, alsô wart nâch êren
diu êrste schar wol ûf geleit.
diu ander rotte was bereit
ouch ordenlîche bî der zît
unde wol gezieret ûf den strît
durch ganzer werdekeite lôn.
ir pflac der künec meriôn
unde ein herzoge wît erkant,
der was menesteus genant
unde hete strîtes ie gegert.
der selbe rîche vürste wert
was bürtic von athêne.
daz ander teil die zwêne
behüeten solden under in.
durch si ze strîte vuoren hin
sehs tûsent rîter ellenthaft,
die gerne wolten mit ir kraft
verschulden werder wîbe gruoz.
zwelf tûsent man bereit ze vuoz
gemischet wâren drunder.
der dritten schar besunder
Ascalapfus der werde pflac,
der sich ze hôhem prîse wac
mit der vil starken hende sîn.
ein helt geheizen âlin
half im der rotte walten.
der kunde in êren alten
mit unverzageten muote.
sîn edel herze bluote
schôn ûf der tugende zwîe.
der künec von kumenîe
der was sîn vater von geburt.
er wart in êren dâ gespurt
mit ellentrîches herzen ger.
der küene ascalaphus unde er
die dritten rotte lêrten,
dar în durch helfe kêrten
driuzehen tûsent man bereit.
die vuorten rîchiu wâfenkleit
unde stahelringe liehtgevar.
nû merkent, wer die vierden schar
dâ leiten solde ûf strîtes spor!
daz tete der künec prothênor
unde archelaus der milte.
vünf tûsent liehter schilte,
die glânzen schîn gebâren,
dar în geteilet wâren
ahte hundert arembrust.
die vünfte schar ûf strîtes just
von sparte menelaus enthielt,
der zehen tûsent rîter wielt
dar inne z'einer' stiure,
die vuorten kovertiure
von sîden unde von golde vîn.
der sehsten rotte pfleger sîn
ein künec dâ begunde,
der wol gebrûchen kunde
ûf strîten harnasch unde ros.
er was geheizen epistros
unde schein getürstic unde wîs.
der werde vürste schelopfîs,
von votiliâ geborn,
der hete im helfe dâ gesworn
unde half der sehsten rotte pflegen.
si zwêne heten sich gewegen
vil harte kostbaerlichen dar.
si vuorten in der sehsten schar
vier tûsent rîter an den strît,
die lobes unde êren bî der zît
vil gerne wolten vâren.
niun tûsent schützen wâren
der ritterschaft gesellet.
seht, alsô was gestellet
diu sehste rotte wunnevar.
bevolhen was diu sibende schar
in eines werden hêrren pflege,
der vaht nâch êren alle wege
durch minneclicher wîbe lôn:
ez was der künec telamôn,
der krône truoc ze salamîn.
in der geselleschefte sîn
vier amiralde vuoren,
die lobten unde swuoren
stiur unde helfe sîner hant.
si wurden mir alsus genant.
Der eine hiez pollixenon,
unde der ander dorion,
sô hiez der dritte amfileus,
unde was der vierte theseus
genennet unde geheizen.
verr ûz ir lânde kreizen
wâren si gestrîchen dar.
mit in beleip diu sibende schar
gezieret wol nâch werdekeit.
vierzehen tûsent man bereit
dar inne kêrten ûf den plân.
diu ahte rotte wol getân
besetzet wol nâch êren was.
ir pflac der künec dôas
unde ajax der kleine.
ir zweiger helfe reine
diu wart der ahten rotte schîn.
zwelf tûsent rîter wâren drîn
geteilet bî den stunden.
diu niunde rotte vunden
wart in eines hêrren hant,
der was ipomenes genant
unde lebte in hôhem prîse.
Vilithôas der wîse
der half behüeten im die schar.
zwelf tûsent rîter wunnevar
in beiden wurden undertân,
die kêrten mit in ûf den plân
schier unde in kurzer wîle.
Nestor geborn von pîle,
des lîbes ein kürlicher degen,
der zehenden rotte muoste pflegen
mit siben tûsent mannen,
der bogen ûf gespannen
ze strîte wâren harte.
in dirre selben parte
driu tûsent rîter vuoren,
die zageheit verswuoren
unde sich ze strîte wâgen.
der eilften rotte pflâgen
zwên ûz erwelte künege rîch,
der beider wille stuont gelîch,
wan si gesellen wâren.
si kunden wirde vâren
mit vrecher unde mit vrîer hant.
als ich von in geschriben vant,
sô hiez der eine ulixes,
der ander dîomêdes
was genennet schône.
nâch werder wîbe lône
ir hant vermezzenlichen streit.
ahtzehen tûsent man bereit
si zwêne vuorten ûf daz wal,
die wol gezieret über al
dô kêrten an des strîtes vart.
der zwelften rotte pflegende wart
der künec palomîdes,
der selbe vleiz sich alles des,
daz lobe unde êren wol gezam.
sehs tûsent rîter lobesam
im wâren ûz gesundert.
vuozgengel ahzig hundert
sich heten drîn gemischet,
der herze was erfrischet
unde erniwet wol mit kraft.
zwên edele künege tugenthaft
die pflâgen der drîzehenden schar
unde nâmen ir mit vlîze war
durch hôher werdekeite prîs.
Urielus unde delonîs
geheizen wâren si ze namen.
den werden unde den lobesamen
sach man dâ volgen ûf dem plân
vünf tûsent rîter wol getân
unde sarjande unmâzen vil,
der zal ich hie betiuten wil
ûf zweinzig tûsent man ze vuoz,
die gerne kumbers tâten buoz
den kriechen mit ir helfe dô.
ein künec von gebürte hô
was cappadon genennet,
der wart ze vogte erkennet
über die vierzehende schar.
ûf die plânîe wunnevar
solt er si leiten an den strît.
dâ vuoren inne bî der zît
niunzehen tûsent man bereit,
der lîp nâch hôher wirde streit
unde vreches muotes was gewon.
der künec agamennon
der vünfzehende rotte wielt,
dar inne er drîzic tûsent hielt
erwelter manne wol geriten,
die gerne durch sîn êre striten
unde im ze helfe wolten stân
mit hôhen kreften ûf dem plân.
Sus was der kriechen her bewart
unde ordenlichen dâ geschart
in vünfzehen rotte.
ze schaden unde ze spotte
wolten si troiaeren komen.
ir houbetherre si genomen
hete vür sich an der zît
unde mante si vast ûf den strît
mit rede unde mit geheizen.
er wolte si dâ reizen
mit worten ûf des kampfes spor.
dâ von seit er in allen vor,
daz er guot, êr unde leben
wolt ûf die wâge durch si geben
mit ganzen triwen iemer mê,
darumbe daz sîn herzesêr
gerochen würde von ir hant.
vil tiure wurden si gemant
bî triwen unde mit eiden,
daz si geruochten scheiden
den bruoder sîn von schanden
unde si mit vrechen handen
Troiaeren teten vil gedon.
sus wolte in agamennon
ir muot ze strîte wenden.
mit herzen unde mit henden
hiez er si balde vehten.
von rittern unde von knehten
vuor in der kriechen ritterschaft
sô rehte grôziu magencraft,
daz mich sîn iemer wundert.
ouch wart vil manic hundert
verlâzen bî dem wilden mer,
die mit ir kraft unde mit ir wer
beschirmen solden diu gezelt.
ze strîte kêrten ûf daz velt
die troiaer unde die kriechen,
durch daz vil wundersiechen
dâ wurden bêdenthalben,
die mit deheiner salben
verheilet möhten werden.
ze strîte kam ûf erden
nie sô maneger muoter barn,
als ûf den plân begunde varn
ze bêden sîten an der stunt.
des wart vil maneger ungesunt
an êren unde an kreften.
von lânzen unde von scheften
sach man des mâles rîche state.
der heide wuohs dâ michel schate,
den ir diu banier bâren,
diu wol ûz sîden wâren
gebriten unde gespunnen
unde niht die klâren sunnen
dâ liezen glesten ûf daz wal.
ez wart beschetewet über al
von rossen unde von liuten,
der zal ich niht betiuten
mit worten ûf ein ende mac.
die schilte lûhten als der tac
den ougen unde dem muote engegen.
dô man die schar begunde wegen
ûf die vil strîteclichen vart,
ahî, waz dâ gesehen wart
rîlicher wâfencleide!
man kunde niht der heide
beschouwen noch des grienes breit
vor der manicfaltekeit
der glânzen kovertiure.
als ob der plân mit viure
waer angestôzen unde enzunt,
sus bran von golde bî der stunt
daz velt unde daz gevilde.
vil manic wunder wilde
von vogeln unde von tieren
sach man die decke zieren
unde diu rîlichen kursît.
gesteine lûhte enwiderstrît
über tal unde über berc.
dâ gleiz daz liehte stahelwerc
nâch wunsche unde daz gesmîde.
diu wunneclîche sîde
dâ zierte manegen wâfenroc.
ein ritterlicher ûzzoc
ze bêden sîten wart gesehen.
man sach dâ glenzen unde enprehen
vil manegen schilt gesteinet.
der himel was gereinet
mit einer blâwen varwe
unde schein diu sunne garwe
durliuhteclichen über al,
dâ bî den anger unde daz wal
gras unde bluomen zierten.
die kriechen pusûnierten
unde die von troie manegen dôn.
swaz dâvît unde salomôn
erdâhten ie von seiten spil,
des wart gehoeret alze vil,
dô si zesamene kêrten.
schal unde braht si mêrten
ûf stîgen unde ûf strâzen.
diu ros man hôrte grâzen
unde manegen vremeden krîe
dâ ruofen die storîe,
die sich z'ein' ander wurren.
man hôrte banier snurren
alsam die segel ûf dem mer.
man sach die vîentlichen her
z'ein' ander balde gâhen
unde schaden vil enphâhen,
dô si zesamene kêrten
unde manegen lîp versêrten,
der von verlüsteclicher nôt
beleip ûf der plânîe tôt.
Hector der strîtegerende man
der zogete von der stât hin dan
mit einer lângen rotte breit.
sîn schar ze jungest wart bereit
unde muoste iedoch diu êrste sîn.
mit wâfenkleiden sîdîn
kam er gezieret ûf daz velt.
ez lac vil hôher koste gelt
an sîner kovertiure.
ze helferîcher stiure
begunde er sîne rîter manen.
ein vürste vuorte sînen vanen,
der was ein rîcher markîs;
geheizen was er anfeltîs
unde hete ûf êre sich gewegen
des vanen kunde er wol gephlegen,
der mit golde was gebriten
unde ein löuwe drîn gesniten
von samîte rôsenrôt,
der liehten glast den ougen bôt
mit sîme tiuren schînen.
Hector unde al die sînen
ze velde schône kâmen.
si zogeten ûf den sâmen
mit einer rotte wunnevar.
ouch hete sich diu êrste schar
der kriechen dâ bereitet,
diu schône wart geleitet
ze velde von achille.
sîn ellentrîcher wille
der pflac ir wol mit huote.
der starke wol gemuote
si vuorte von dem wilden sê.
vrîlichen zuo dem grüenen klê
wart si von im gewîset.
ein rîter hôch geprîset
sîn banier vuorte bî der zît,
daz was ein brûner samît
unde swebte drinne ein blânker swan,
der lûhte silberwîz her dan,
als ob er lebende waere.
der rîter adelbaere,
der in dâ vuorte in sîner hant,
der was achimanîs genant
unde mohte sîn mit êren pflêgen.
nû daz hector der küene degen
die kriechen sach ze velde komen,
dô wart ein just von im genomen
unde ein geswinder puneiz.
der vînde schaden er sich vleiz,
wand er gereizet was ûf zorn.
durch sîne rîter hôchgeborn
reit er des mâles unde dranc.
wol eines bogenschuzzes lânc
begunde er ûz in allen vür
nâch ellentrîches herzen kür
dâ sprengen unde gâhen sus.
dâ von der helt patroclus
enphie dô bitter ungemach.
wan als er hectorem gesach
ûz sîner rotte gâhen,
dô wolte er in enphâhen
mit einer ritterlichen just.
er hete vür die linken brust
gedrücket einen tiuren schilt,
der was sô rîch, daz mich bevilt
der koste sîn betalle.
gevar als ein kristalle
was dar ûfe ein rîchez tac,
durch daz man einen grîfen sach
dâ glesten unde schînen,
der kunde ein ouge pînen,
swenn er im sînen glast gebôt.
er was mit trackenbluote rôt
gemâlet ûf des schiltes brete.
durch sînes werden hêrren bete,
der sîn mit hôhem vlîze pflac,
der grîfe in einem velde lac,
daz was von golde ûz arâbîn
unde gap der heide glânzen schîn
beid offen unde stille.
sîn tac was ein berille
gesliffen alsô dünne gar,
daz der grîfe rôtgevar
durch den lûterbaeren stein
sô gar durliuhteclichen schein,
als ob niht taches laege drobe.
der schilt gezieret was ze lobe
an enden unde an orten
unde schein mit tiuren borten
in küneclicher wîse
gevazzet wol nâch prîse.
Den schilt patoclus vuorte.
ze strîte er balde ruorte
ûf einem orse wunnesam,
daz sîner krefte wol gezam
unde im dô was zer joste reht.
als ein lêhparte sprickeleht
schein geverwet im sîn vel;
ez was vil ûzer mâzen snel
unde lac ûf im ein samît,
daz man bî keiner jâre zît
sô tiuren pfeller nie gesach.
daz edel unde daz rîche tac
schein noch grüener denne ein klê.
ez wart geworht ze tasmê
verr in der heiden lânden
unde was von wîbes handen
vil rôter grîfen drûf genât.
nieman sô keiserlîche wât
dâ vuorte in al der kriechen schar.
gesant was ez nâch prîse gar
von sîner vrouwen hôchgemuot,
dâ von was sîn gezierde guot
unde sîner wâpenkleide schîn.
ich sage iu von der koste sîn
ein wunder, welt ir sîn gelosen.
er vuorte halsperc unde hosen
durslagen rôt von golde.
nâch hôher wirde solde
si beide stuonden ûf geleit.
mit vlîze wâren si bereit
von einem künsterîchen smide.
in kokatrillen unslide
het er si wol gehertet,
doch wurden si geschertet
des mâles unde bî der vrist.
Hector, der aller tugende list
in sîme herzen truoc begraben,
zer joste hete sich erhaben
vür alle sîne rîter,
des wart der schade bitter,
des patroclus wart gewert,
der sîn ouch hete dâ gegert
mit herzen unde mit ougen.
si kâmen sunder lougen
ûf ein ander dâ geflogen,
alsam ein pfîl von einem bogen
sêr unde balde swenket.
dâ wart zetal gesenket
diu versen mit unmuoze
unde wart mit holem vuoze
der stegereif dâ wol getreten.
als ob ir bein gevider heten,
sus vuoren si dâ vliegende
ûf unde zetal gebiegende
nâch hürteclichen sachen.
gelîch zwein wilden trachen
zesamen si dô swungen.
die vrechen unde die jungen
sô hürteclichen trâfen
ein ander ûf diu wâfen,
daz die gemâlen schefte
zerspielten von ir krefte
ze tûsent hundert stücken.
dar nâch begunde zücken
Hector mit blânker hende wert
ûz sîner scheiden ein guot swert,
daz lûter sam ein spiegel schein.
den kriechen durch daz ahselbein
sluoc er zetal entwerhes,
daz sînes edeln verhes
ein wunder wart geschertet.
daz swert was wol gehertet
in einer guoten smitten:
Patroclus wart enmitten
enzwei dâ mite gespalten.
den klâren wol gestalten
Hector des tôdes dô beriet.
ros unde man er dâ verschriet
mit eime grimmelichen slage.
dâ von huop sich dâ jâmers klage
unde ein erbermeclichez dinc.
der hôchgeborne jüngelinc
geweinet wart durch sîne tugent,
man klagte sîne blüende jugent
unde sînen wunnebaeren lîp,
der ie durch minneclîchiu wîp
in sîner jâre zîten
nâch wirde kunde strîten.
Den kriechen schade an im geschach,
die sînes lîbes ungemach
vil sêre dâ betrûrten
unde sich mit leide stûrten
durch sîne klârheit ûz erwelt.
man seit, daz im hector der helt
den harnasch abe dem lîbe züge:
daz wil ich hân vür eine lüge,
daz er sîn hete niht gegert,
swie doch vil maneger marke wert
sîn glânz gesmîde waere.
man truoc durch in dâ swaere
unde jâmers ungevelle.
Achilles, sîn geselle,
betrüebet wart durch sînen tôt.
sîn ougen lûter wurden rôt
durch in von herzeleide.
er klagte in ûf der heide
getriwelichen unde sprach:
 <
Patrokel, durch dîn ungemach
sol manic lîp verderben!
got lâze mich erwerben
daz heil, daz ich gereche dich!
dîn triwe lûter wider mich
gewesen ist von kinde,
darumbe ich niht erwinde
mit lîbe noch mit herzen,
ê daz ich dînen smerzen
Troiaeren hie vergilte .>
seht, alsô wart der milte
von achille dâ geklaget.
unde dô der rîter unverzaget
was ze tôde alsus versniten,
dô kam diu ander schar geriten,
die meriôn dâ vuorte,
der von den kriechen ruorte
noch balder denne ein wisentier.
daz den erwelten beschelier
Hector verhouwen haete,
daz wolte an im der staete
mit willen hân gerochen.
des wart ûf im gebrochen
mit kraft sîn ungefüegez sper.
ûf hectorem kam er dort her
geriuschet mit vil sneller just
unde traf in an die rehten brust,
daz diu lânze sich zerspielt
unde hector kûme sich enthielt,
daz niht abe dem rosse vlouc.
den stich er im dô niht erlouc,
den im sîn kraft erzeigete.
den rücke er im dâ neigete
ein wênic hinder sich zetal.
in hete nâch ûf einen val
bereit der künec meriôn.
des stiches er vil tiuren lôn
enphangen hete schiere,
wan im hector der ziere
begunde nâher dringen
unde sluoc in mit der klingen
sô vaste ûf den gezierten helm,
daz im des wilden viures melm
dar ûz begunde stieben
unde er sich muoste klieben
biz ûf die beckenhûben starc,
diu dar under im verbarc
den schedel unde die hirneschal.
er wolte in ûf des plânes wal
des mâles hân gevellet
unde hete sich gestellet
dar ûf mit hôhem vlîze gar,
daz er im aber slüege dar
mit kreften einen grimmen slac.
ûf sînen schaden er sich wac,
durch daz er dâ gelaege tôt.
nû daz er sich ze slage bôt,
dô kam gerant achilles.
der hete war genomen des,
daz er ûf meriônen sluoc.
sîn ors in hürteclichen truoc
an hectorem den küenen.
den kriec wolt er niht süenen,
der ûf dem plâne werte.
mit eime blôzen swerte
kam er gesûset an den helt.
 <ir garnent,> sprach er, < daz ir welt
verlust den kriechen briwen!
Patrokel muoz mich riwen,
den ir ze tôde hânt erslagen.
ich sol in weinen unde klagen
von schulden unze an mînen tôt .>
der rede antwürte hector bôt
vermezzenlichen unde sprach:
 <vriunt, wellent ir sîn ungemach
hie rechen, sô beginnent sîn!
iu wirt hie michel state schîn
ze kamphe unde z'eime' strîte.
ir sint her an die wîte
gestrîchen ûz eim engen sal,
des lâzent noch hiute ûf disem wal
uns iwer ellent schouwen!
ir waenent lîhte vrouwen
unde meged under henden hân.
nein, ir müezent umbe gân
mit rittern unde mit mannen.
ist iu der muot gespannen
ûf ellentrîcher sinne ger,
sô kêrent, vriunt, geswinde her!
man tuot, des ir geruochent.
ir vindent, swaz ir suochent
an jungen unde an alten.
sol sîn gelücke walten,
man gît iu kampfes hiute,
uns breste denne liute
unde burger unde geste
an velde unde in der veste .>
Achille was diu rede zorn.
daz ors begunde er mit den sporn
ûf hectorem dâ twingen.
sîn muot der wolte ringen
nâch der verlüste sîn zehant.
si wurden bêde ûf strît gemant
mit herzen unde mit willen,
dâ von hector achillen
mit hôhen kreften ouch bestuont.
si tâten sam zwên ebere tuont,
die sich ze kamphe setzent
unde bêde ir zene wetzent,
sô si ze strîte wellent gân.
ir swert nâch wunsche wol getân,
diu von golde truogen mâl,
diu sluogen si dâ sunder twâl
ûf harnasch unde ûf wâfen.
ein ander si dâ trâfen
ûf helme unde ûf die schilte.
der slege si wurden milte
unde zegelicher vlühte karc.
si wâren kreftic unde starc
unde des muotes ellenthaft,
des wart von in mit hôher kraft
gestriten unde gevohten.
si tâten, waz si mohten
ein ander dâ ze leide.
sleg unde stiche beide
enphiengens'' unde nâmen.
Achilles kunde râmen
wol sînes widerwarten.
ûf hectorem den zarten
sluoc er, als ob er tobete.
des galt der hôchgelobete
mit kraft dem edelen jungen.
ûf in die lüfte klungen
ir slege, die si dâ tâten.
ring unde spaene sâten
die rîter ûf daz grüene gras.
in beiden gâch ze strîte was
mit herzen unde mit handen.
ez wart in keinen lânden
sô vaste nie gekempfet.
der harnasch wart gestempfet
Achille in sîne blânken hût,
wan in hector, prîandes trût,
mit slegen druhte in sînen lîp.
Têtis, daz minneclîche wîp,
diu wîse wazzerfeine,
sîn vleisch unde sîn gebeine
mit listen hete alsô bewart,
daz im sîn verch von hôher art
beleip vil unverschertet.
der was von ir gehertet
in heilawâges brunnen.
des hete si gewunnen
mit witzen harte grôzen,
von ir was er gestôzen
dar în biz an der vüeze solen:
dâ von mohte er dâ gedolen
deheiner slahte wunden.
doch sluoc in bî den stunden
Hector, der junge degen snel,
daz im der harnasch in daz vel
unde in daz vleisch gestempfet wart.
diu zwei beliben unverschart,
iedoch enphiengen si den pîn,
daz die ringe swunken drîn
als in ein wahs daz ingesigel.
Hector, ein slüzzel unde ein rigel
manheite unde aller tugende wert,
der sluoc ûf in sîn edel swert
sô sêre unde alsô dicke,
daz keines dunres blicke
nie brâhten alsô liehten schîn,
als ûz dem stahelwerke sîn
der glânz des wilden viures stoup.
den schilt spielt er im unde kloup
ze stücken vor der hende.
er hete ein snellez ende
enphangen bî den stunden,
möht er deheine wunden
von sîme swerte hân geliten.
si zwêne vâhten unde striten
sêr ûf der heide grüene.
si wâren beide küene
unde ellentrîches muotes,
iedoch enwart ir bluotes
des mâles niht vergozzen.
der sweiz kam in geflozzen
durch die ringe liehtgevar.
ouch wâren anderswâ die schar
niht müezic bî den zîten.
man sach dâ manegen strîten
durch süezer minne tiuren lôn.
der werde künec meriôn
vergezzen hete niht des slages,
den er enphienc des selben tages
von prîandes kinde.
dâ von kam er geswinde
an in gesûset aber her.
mit eime stehelînen sper
begunde er dô z'im' stechen.
den slac wolt er dâ rechen
mit eines stiches schranze,
dô misseriet diu lânze
an sîner hurteclichen just
unde wart gedrungen in die brust
dem orse bî dem buoge vor:
dâ von der edel hector
ze vuoz dâ wart gesetzet.
im wart sîn ors geletzet,
daz under im dô tôt gelac
unde ê vil sneller sprünge pflac.
Alsus kam er ze noeten.
iedoch begunde er roeten
daz velt dâ sunder twâle.
ez wart mit bluotes mâle
genetzet unde erfiuhtet
unde jaemerlîche erliuhtet
von sîner vrechen hende.
dâ nâmen gnuoge ein ende,
die niht vor im genâsen.
mit wunden unde mit mâsen
begunde er manegen virmen
wer möhte sich beschirmen
vor sîme swerte grimmeclich?
er stuont ze vuoz unde werte sich
vil starke vor achille.
ûz orsen âne tille
gemachet wart ein sülze,
der süeze wart ein stülze
vil manegem vrechen meiden,
den er begunde scheiden
von büegen unde von goffen.
ouch wart von im dâ troffen
vil manic rîter hôchgeborn.
ez was ze tôde gar verlorn,
swaz er des selben mâles traf.
dâ muoste giezen rôtez saf
man unde ros von sîner hant.
ûz tôten mahte er eine want
unde einen grôzen hûfen.
sîn eigen bluot dâ sûfen
begunde maneger ûf dem wal.
diu ros diu sluoc er âne zal
unde die rîter lobesam.
ouch wizzent, daz er drumbe nam
vil swaeren unde sûren lôn!
Achilles unde meriôn
die vâhten in mit kreften an.
daz er dâ kumbers vil gewan,
daz schuofen dise zwêne.
der herzog ûz athêne,
Menesteus genennet,
der kam ouch zuo gerennet
mit vrechen liuten ûz erwelt.
er unde meriôn der helt
die wâren sament komen dar,
wan in was diu ander schar
der kriechen undertaenic,
dâ von si widerspaenic
Priândes vrühte wâren.
ûf hectorem den klâren
si beide sluogen manegen slac,
daz er vil tiure widerwac
mit ellentrîcher degenheit.
von in wart ûf den plân geleit
von klerimanz ein grâve wert,
der was geheizen gillebert
unde hete liehten prîs bejaget.
mit vrîen henden unverzaget
stach er in ûf dem rosse tôt.
von campfelîe parcilôt
wart ouch von im verhouwen,
den heten werde vrouwen
nâch hôhem prîse dar gesant.
dâ viel der herzog olifrant
von sîner krefte zuo dem grase,
geverwet was der grüene wase
von sîme swerte in rôten schîn.
ein barûn hiez portilagrîn
unde was geborn von swâles,
den sluoc er ouch des mâles
unde einen hôhen dienestman,
der was geheizen vlordigan
unde schein getürtic unde wîs.
Brandilogus der markîs,
der bürtic was von klîre,
unde ambrius von tîre
die zwêne tôt gelâgen ouch.
daz bluot vor sîner hende rouch
ze berge durch die lüfte.
verr in der helle krüfte
sant er vil manege sêle.
dem vürsten josuêle,
von agricolânz geborn,
wart ouch sîn leben dâ verlorn
von prîandes kinde.
der kriechen ingesinde
vil harte wê von im geschach.
ouch leit er strengez ungemach
des mâles von gedrange.
im wart getân vil ange
mit swerten unde mit spiezen.
dan unde dar in stiezen
die rotte dâ besunder.
ûf in wart manic punder
gestôzen unde gedrücket.
in angest wart gezücket
Hector der wol gemuote.
sîn verch in hitze gluote
gelîch den salamandern.
ein schar gap in der andern
enwiderstrît als einen bal,
gedrenge leit er ûf dem wal
von hürteclicher presse.
grüen als ein burnekresse
vuorte ein rîter einen schilt,
dar inne stuont ein rôtez wilt
alsam ein hirz gestellet,
der hete in nâch gevellet
mit eime stôze grimmeclich.
vor im enthielt er kûme sich,
daz er sich niht ze valle bôt;
iedoch in aller dirre nôt
wert er sîn hôchgebornez leben.
ein hac wart umbe in dâ geweben
von liuten unde ein dicker zûn.
des wart der burcgrâv ascalûn
von troie dâ beswaeret.
diu nôt was im vermaeret,
die sîn junger hêrre leit:
dâ von sô kêrte er unde reit
geswinde gegen trôilô,
der kam mit sîner rotte dô,
was im was ze strîte gâch.
diu ander schar im zogete nâch,
die solde er leiten bî der stunt,
als ich iu tete dâ vornen kunt.
Nû daz in ascalûn ersach,
dô rief er zuo im unde sprach:
 <wie koment ir sus trâge,
swenn iwer lieben mâge
unde iwer bruoder lîdent nôt!
Hector, mîn hêrre, der muoz tôt
belîben von gedrange,
ob man sich iht ze lânge
an sîner helfe sûmet.
der im niht balde rûmet,
sô wizzent, daz er sterben muoz.
der helt bestanden ist ze vuoz
unde lîdet angestbaeren pîn,
doch hât er mit dem swerte sîn
verschrôten maneger muoter barn.
welt ir vor schaden in bewarn,
sô kêrent dar geswinde,
dâ man den hêrren vinde
in angeslicher noete alsus .>
nû daz der künec trôilus
vernam diu leiden maere,
daz mit gedrange waere
behaft sîn bruoder hector,
dô mante er ûf des strîtes spor
die schar unde îlte balde vür.
sîn ors von edellicher kür
begunde er twingen mit den sporen.
alsam ein rîter ûz erkoren
kêrt er geswinde zuo dem wal.
er hete gerne ûf leides val
der kriechen einen dâ gewent,
des wart dô wider in gedent
geschütze unde manic hornboge.
Menesteus, der herzoge,
von athêne bürtic,
wart im engegenwürtic,
wan als er in begunde sehen,
dô liez er sîne manheit spehen
unde sînen ellentrîchen sin.
er kêrte von dem strîte hin,
darumbe daz er trôilô
begegent ûf der verte dô
mit hurteclicher juste kraft
unde im dâ gaebe ritterschaft
mit sper unde mit dem schilte.
Menesteus der milte
kam ûf den plân gesprenget
unde hete dô verhenget
dem orse ûf einen gaehen louf.
er was durch ganzer wirde kouf
nâch hôhem prîse kriegende:
dâ von er balde vliegende
kam als ein vrîer adelar.
nû wart ouch trôilus gewar,
daz in der vürste meinte,
dâ von er sich vereinte,
daz er im an den zîten
begunde engegen rîten.
Der kêrte ûz sîner rotte vür
alsam ein helt von hôher kür
unde îlte zuo dem herzogen.
noch balder kam ûf in geflogen
Trôilus der snelle,
dan ûf dem mer diu welle
ze stade schieze ân underbint,
sô si der wilde sturmewint
vor im trîbet unde jaget.
si bêde wâren unverzaget
des herzen unde der sinne,
dâ von si nâch gewinne
vermezzenlichen rungen.
sweiz unde bluot si twungen
den orsen ûz der hiute.
gelîch der windesbriute
sach man si bêde riuschen her.
diu schefte wurden unde diu sper
schôn unde wol von in vertân,
alsô daz nider ûf den plân
diu ros gesâzen beide
unde ûf der grüenen heide
gelâgen bî einander tôt,
wan si von hürteclicher nôt
ein snellez ende nâmen.
ze stôze si dâ kâmen
sô starke mit der brüste,
daz si der tôt verlüste
gewerte ân allen zwîvel dô.
dem ellentrîchen trôilô
wart sîn helm gestochen abe,
der viel dâ zuo des plânes habe
in bluomen unde ûf grüenez gras.
nû daz diu just ergangen was,
dô kam ein jüngelinc gerant
unde brâhte ein ander ros zehant
Menesteô dem herzogen.
dar ûf saz er vil unbetrogen
alsam ein helt vrech unde vrum,
den jungen hêrren trôilum
gevienc er in daz hersenier.
der vürste rîlich unde zier
mit der gupfen in begreif
unde warf in âne stegereif
ûf einen starken meiden.
den rîter wol bescheiden,
der ie was biderb unde quec,
vuort er gevangen sînen wec.
Er kêrte mit im über velt.
daz er in braehte in sîn gezelt,
dar zuo wac er sich unde vleiz.
nû was der künec misereiz
mit trôilô ze velde komen
unde hete goume des genomen,
daz man in vuorte dannen:
des rief er sînen mannen
lût unde zorneclichen dô:
 <wâ nû,> sprach er, < wie tuont ir sô?
went ir den werden hêrren mîn
alsus gevangen lâzen sîn,
den man dâ vüeret balde enwec?
nein, helde biderb unde quec,
geruochent im ze helfe komen!
wirt uns hie trôilus genomen,
wir sîn geswachet iemer,
wan sîn gelîch wirt niemer
beschouwet an den êren .>
alsus begunde im kêren
diu ander schar geswinde nâch,
der wart dar ûf heiz unde gâch,
daz trôilus dâ würde erlôst.
im brâhte dâ vil manegen trôst,
der im doch nie wart sippe.
der werde künec santippe
unde alchamîs die zwêne
dem vürsten von athêne
mit nîde kâmen zuo gerant.
er wart erîlet al zehant
von in beiden ûf der vart.
darumbe ein grôz patelle wart
von ellentrîchen handen.
Menesteus bestanden
wart mit ritterschefte alsus.
der hôchgeborne trôilus
begunde sich mit kreften
dô loesen unde entheften
von dem erwelten herzogen.
ein sarjant mit einem bogen
schôz den vürsten in daz diech,
daz er an sînem beine siech
wart sêre bî den stunden,
doch liez er durch die wunden
niht sîn grimmez vehten abe.
er valte zuo des plânes habe
ros unde liute ein wunder.
ze strîte was er munder
unde werte dâ sîn vrîez leben.
ein ors wart trôilô gegeben
von sînem ingesinde,
dar ûf spranc er geswinde
unde kêrte zuo dem strîte.
sich huop dâ bî der zîte
ûf den herzogen grôz gedranc.
vil manic swert dâ lûte erklânc,
daz man ûf in stach unde sluoc.
den schilt den vuorte er unde truoc
von zobele swerzer denne ein brant,
dar în ein blânker helfant
von hermîne was geleit.
Menesteus, der nie vermeit
rîlichen prîs nâch êre,
der wart begriffen sêre
mit noeten an den stunden.
als vor den jagehunden
ein eber stât ze bîle,
sus werte er bî der wîle
lîp unde guot diu beide
ûf der geblüemten heide.
Hie wart alrêrst gevohten
unde rotte in schar geflohten
als in daz warf des garnes wevel.
die kriechen übel unde vrevel,
dô si des wurden inne
mit ougen unde mit sinne,
daz der helt menesteus
bestanden was mit nîde alsus
unde man ûf in stach unde sluoc,
dô wart im starker helfe gnuoc
gesant mit sneller île.
si liezen bî der wîle
den ellenthaften hectorem
unde kâmen dô ze helfe dem
herzogen sunder allen sûm.
Hector gewan sô wîten rûm,
daz er einen grâven hôch
ab sîme rosse nider zôch
unde er dar ûf saz unde spranc.
die schar durchbrach er unde dranc
durch ruowe bî der zîte,
wan er was von dem strîte
unde von gedrange müede gar.
ûf der plânîe wunnevar
enthielt er verre dort hin dan,
biz daz er sîne kraft gewan
unde allez sîn gemüete wider.
dar nâch begunde er aber sider
sich vlehten in der vînde schar.
der helt sich in die rotte war,
die mit ir kraft menesteô
ze helfe wâren komen dô
unde im gestuonden ûf dem wal.
sich huop dâ schedelicher val
von strîtebaeren sachen.
man hôrte sper dâ krachen
unde manic swert erklingen.
hurtieren unde dringen
wart des mâles niht vermiten.
die kriechen mit troiaeren striten
unde wâren ungescheiden.
vier schar dâ von in beiden
sich heten êrst gesamnet,
dâ von sô wart verdamnet
vil manic lîp, der tôt gelac.
Hector ze strîte sich dâ wac
mit herzen unde mit henden.
er kunde liute swenden
alsam diu sunne tuot den snê.
von tôten leite er ûf den klê
vil manic veigez vuoder.
ouch wizzent, daz sîn bruoder
Trôilus dâ balde streit.
sîn swert vil manegen dâ versneit,
der von im gevellet wart.
von kluris grâve bedevart
gelac von sîner hende tôt,
der vuorte in eime schilte rôt
ein eberswîn von golde lieht.
Pamphilomîs von alitrieht
der wart von im gevellet ouch.
des schilt was grüener denne ein louch,
dem abe geschrôten ist der kil,
unde stuont dar inne ein vederspil
geverwet als ein valke brûn.
Choralius unde amakûn
die zwêne wurden ûf den sant
gevellet ouch von sîner hant.
Der ellentrîche trôilus
mit hôher degenheit alsus
schuof maneges lîbes ungemach,
dar under im ein schade geschach,
durch den er sich ûf trûren vleiz.
sîn vriunt der künec misereiz,
der mit im ze velde kam,
verdarp des mâles unde nam
ein bitterlichez ende.
in sluoc mit sîner hende
Menesteus der küene
unde valte in ûf daz grüene
gevilde jaemerlichen tôt.
dâ von erbermeclîche nôt
der werde trôilus gewan.
er gienc durch in vil jâmers an
unde klagete sîne klâre jugent,
diu geblüemet was mit tugent
als eime helde wol gezam.
dar nâch diu dritte rotte kam
von troie dâ ze velde.
reht als die wilden welde
sint maneger slaht geverwet,
sus hete sich gegerwet
diu dritte schar in manegen schîn.
si was gel unde weitîn
rôt, grüene, wîz, brûn unde blâ.
den kriechen si mit strîte dâ
wolt alle gerne tuon gedon.
si vuorte margarîton,
der mit ir dô kam gevarn.
er was prîandes kebesbarn
unde was iedoch den êren holt.
mit im vuor künec hûpolt
unde cupesus der wîse.
die zwêne von larîse
geboren wâren, sô man seit.
si vuorten rîchiu wâfenkleit
unde manegen rîter ûz genomen.
nû daz diu dritte rotte komen
von troie was ze velde gar,
dô kam der kriechen dritte schar
ze strîte gegen in geriten,
dâ wâpenkleider wol gebriten
von sîden wâren under
unde werder liute ein wunder,
die strîtes wolten vâren.
der rotte pfleger wâren
Ascalafus unde âlîn.
die zwêne wâren ie gesîn
gar ellentrîch erkennet.
si beide vür gerennet
des mâles kâmen ûf den plân,
durch daz ir sper von in vertân
dâ würd an der êrsten just.
Ascalafus vür sîne brust
het einen schilt gedrücket,
der was in driu gestücket
unde hete drîer hande schîn.
die wunneclichen varwe sîn
wil ich mit rede niht verhelen.
sîn ober teil was rôt von kelen,
daz under swarz von zobele schein
unde lac enmitten bî den zwein
ein strich, der was gar wîz hermîn.
ûf disen velden allen drîn
von golde swebte ein adelar,
der schein dar ûz vil liehtgevar
unde stuont dâ wunneclîche alsus.
den schilt den vuorte ascalafus
vor sîner küener brust ze wer.
er kam ûz sîner rotte her
noch balder denne ein snellez wilt.
Âlîn vuort einen rôten schilt
mit rubînen überspreit,
dar în enmitten was geleit
von smâragden wol getân
ein grasegrüener papigân.
Den schilt vuort er mit êren.
man sach in balde kêren
ze joste mit ascalafô.
si kâmen ritterlichen dô
der dritten rotte zuo geflogen,
die man dort her von troie zogen
schôn unde werdeclichen sach.
dô leit vil maneger ungemach,
der eines valles wart gewon,
sich hete margarîton
der dritten rotte houbetman
dar ûf geflizzen unde dar an,
daz er begegente den zwein,
die komen wâren über ein,
daz si zuo riten sîner schar.
ûz sîner rotte kam er dar
in beiden schône engegenwert.
er hete ir künfte dô gegert
mit herzen unde mit henden.
sîn sper wolt er verswenden
nâch hôher wirde solde.
sîn schilt der was von golde,
den rîlich kost verdahte.
ein blâwer löuwe strahte
dar inne von lâsûre vîn.
er hete mit der hende sîn
geneiget vornen sînen schaft
unde kam mit hürteclicher kraft
gesprenget ûf den acker.
die zwêne künege wacker
Ascalafus unde âlîn
die wâren vrô der künfte sîn
unde wurden ir dâ leidic sît.
si kêrten balde bî der zît
dem helde ritterlîche engegen,
dâ von er si dâ bêde legen
begunde zuo dem grüenen plân.
sîn sper mit êren wart vertân,
wan er si zwêne valte
zer erden mit gewalte
unde si dô stach geswinde nider.
der in ze ros niht hete wider
geholfen schiere unde al zehant,
sô müeste ir leben sîn verswant
unde hete ein ende dâ genomen.
man sach in ûz ir rotte komen
ze trôste ir ingesinde,
daz half in ûf geswinde
unde lôste si von swaere.
swie des getân niht waere
schier unde in kurzen stunden,
man hete si tôt vunden
ûf der geblüemten heide.
die rotte sich dô beide
z'ein' ander wolten mischen,
des wâren si dâ zwischen
erstôzen unde tôt gelegen,
het in die stiure niht gewegen
ir ingesinde drâte.
diu kam in dar ze râte
unde half in wider ûf diu ros.
hie wart heid aber unde mos
gemâlet unde rôtgevar.
sich wurren die zwô dritten schar
z'ein' ander bî den zîten,
die sach man sament strîten
nâch ritterlichen êren.
mit lânzen unde mit gêren,
mit swerten unde mit pfîlen
sach man dâ bî den wîlen
vil manegen lîp verschrôten.
daz velt mit niwen tôten
wart aber dô beströuwet.
waz manic herze unvröuwet,
des wart dâ güebet wunder
sich vlaht vil manic punder
z'ein' ander hie, dort unde dâ.
die schilte rôt, grüen unde blâ
dô wurden sêre engenzet
unde wâpenkleit zerschrenzet
von glânzer sîden wol gebriten.
hie vâhten werlîch unde striten
sehs rotte ûf der plânîe breit.
von vieren hân ich ê geseit
unde sage ich iu nû von den zwein,
die sich dâ wurren under ein
mit hurteclicher presse.
ê daz ein halbe messe
gesungen möhte werden,
ê wart dâ zuo der erden
gevellet manic hundert.
mit strîte wart gewundert
von maneger ellentrîcher hant.
der vürste, cupesus genant,
den margariton brâhte dar
von troie in sîner werden schar,
der koufte dâ rîlichen prîs.
sîn ros, geverwet aphelgrîs,
truoc ûf im eine decke rîch,
diu vrischen rôsen was gelîch
an schîne unde an der varwe.
si was beströuwet garwe
mit glânzen liljen silberwîz.
ûf êre leite er sînen vlîz
unde valte manegen an der stete.
daz selbe sîn geselle tete,
der werde künec hûpolt.
êr unde ritterlichen solt
bejagte er ûf der heide.
von sînem wâpenkleide
erlûhte ein harmblânker schîn
unde was gesniten schône drîn
von schînâte ein swarzer wider.
er valte manegen man dar nider,
den er mit sîme swerte
des grimmen tôdes werte.
In den zwein rotten wunneclich,
die dô z'ein' ander heten sich
geworren ûf dem plâne,
wart manic rîter âne
des lîbes unde des lebetagen.
ein krieche wart dar inne erslagen,
der was ein edel barûn.
er vuorte in eime schilte brûn
ein eberswîn gar wîzgemâl,
geheizen was er panfigâl
unde wart vil tiure dâ geklaget.
er hete in sîner zît bejaget
durliuhteclîche werdekeit.
Hûpolt der sluoc in unde versneit
ze tôde bî den stunden.
noch wart ein krieche vunden
von sîner vrechen hende tôt,
der was geheizen carsilôt
unde was ein rîcher markîs.
dâ starp der grâve malatrîs,
den sluoc der vürste cupesus.
den kriechen wê geschach alsus,
wan si dâ liute vil verlurn.
ouch wizzent, daz troiaere kurn
verlust vil maneger hande.
in starp vil sarjande
unde manic werder rîter.
dâ kôs ein ende bitter
ein helt, genant amigdalûr,
der was troiaere nâchgebûr
unde was prîandes schatelân.
er wart gevellet ûf den plân
gar âne spiez unde âne swert.
man seit, daz in ein vürste wert
mit einem pfîle erschüzze,
den snurren ûz der nüzze
lie von im ein sneller boge.
Gormigdalus, der herzoge,
von antalîe bürtic,
maht im sîn herze vürtic
unde sînes werden lîbes bluot,
wan durch ez diu strâle wuot
unde in versneit ze tôde gar.
sît kam alrêrst diu vierde schar
von troie, diu gar michel was.
der künec wîs pollidamas
der was ir leitesterne
unde wolte si dô gerne
ze velde bringen schône.
von golde stuont ein krône
ûf sîme glânzen helme erhaben,
diu was gewieret unde ergraben,
daz si gar wunneclichen schein
unde lûhte manic edel stein
dar ûz an allen enden.
man dorfte nie gesenden
sô rîchen helm ze strîte:
in vuorte bî der zîte
Pollidamas mit êren.
die vierden rotte kêren
sach man ze velde in sîner pflege,
die mante er ûf der verte wege
ze kamphe wîslîch unde sprach:
 <ir hêrren, die daz ungemach
Prîandes wellent rechen,
geruochent iwer vrechen
manheit wol bewaeren,
alsô daz wir beswaeren
die leiden widersachen
unde wir hie minner machen
ir bluotes unde ir verhes.
man sol die schar entwerhes
an kêren mit gemeiner ger,
die zuo dem strîte brâhten her
Ascalafus unde âlîn.
ich wil des gerne vlîzic sîn,
daz ir hie wahse kleiner vrume,
wan ich urschiltes an si kume
unde si bestân mit zorne.
die wîle si dâ vorne
unmüezic ist mit manegem man,
sô kêre ich si zer sîten an
unde wirt mir ûf ir schaden gâch:
des kêrent ir mir alle nâch
unde sûment iuch niht lânger!
von bluote muoz der anger
vil manegen runs gewinnen.
ê daz diu schar werd innen,
daz wir eneben an si komen,
ê wirt der schade von uns genomen
mit scharphen swerten unde mit speren,
der âne zal muoz iemer weren .>
Der rât geviel in allen wol.
Pollidamas, der tugende vol
unde ellentrîcher sinne schein,
der lie dâ vliegen sîniu bein
bî sînem rosse ûf unde zetal
unde îlte zuo des strîtes wal
geswinde mit der vierden schar.
er kam sô hürteclichen dar
entwerhes an die kriechen,
daz er vil manegen siechen
von sîner künfte werden liez.
an sîner just er nider stiez
der dritten rotte ein wunder,
der âlîn pflac besunder
unde ascalafus der helt.
die rîter wâren ungezelt,
die man sach rîsen ûf daz gras.
unde dô diu just ergangen was,
dô kam der kriechen vierdiu schar
geriuschet ouch mit zorne dar
unde wolte prîs gewinnen.
si wart des schaden innen,
den pollidamas dâ tete,
unde îlte balde zuo der stete,
dâ si den ellentrîchen vant.
der künec, prothênor genant,
unde archelaus die beide
die vierden schar ze heide
in ir geleite vuorten.
si kêrten unde ruorten
mit grôzer ritterschefte dar,
dâ sich in ir geselle schar
Pollidamas verstricte
unde vreislich wunder schicte
mit ellentrîcher magencraft.
sich huop dâ michel ritterschaft
von ahte rotten schiere.
von troie wâren viere
unde viere von der kriechen lânt:
des wart dâ grimmer schade erkant
an liuten unde an rîcher habe.
des lîbes kam vil maneger abe,
der tôt dâ nider strûchte.
Pollidamas der brûchte
sîn swert mit vrecher hende.
vil maneger nam ein ende,
den er mit kraft ze tôde sluoc.
ouch leit er ungemaches gnuoc
von unverzageten handen.
mit nîde er wart bestanden
ûf der plânîe grüene,
wan archelaus der küene
unde sîn geselle prothênor
die tâten hinden unde vor
mit hôhen kreften im sô heiz,
daz im der angestbaere sweiz
aldurch die stahelringe vlôz.
von slegen bitter unde grôz
was er vil nâch verdamnet.
des wurden êrst gesamnet
ûf einen strît dis ahte schar.
Hector der küene wart gewar,
daz der helt pollidamas
in engeslicher noete was:
des îlte er zuo im an den strît
unde stuont im dâ ze helfe sît
mit ellentrîcher hende alsus.
sîn werder bruoder trôilus
der kêrte mit im ouch dâ hin.
den grimmen strît, der under in
ê was gewesen anderswâ,
den liezen si belîben dâ
unde îlten her an disen kampf,
dâ maneger sich von slegen rampf,
den si ze tôde schrieten.
helf unde stiure bieten
begunden si pollidamase.
sus kâmen ûf dem grüenen grase
z'ein' ander êrst dis ahte schar.
Troiaere vuoren alle dar,
dâ trôilus unde hector
in kêrten unde riten vor.
Den êrsten kampf si dâ vermiten.
die kriechen, die in ê dort striten,
die kômen her ouch snelle
gerant zuo der patelle,
die sich erhaben hete dô.
mit disen dingen unde alsô
wart maneger an dem lîbe mat.
der strît der wart an einer stat,
der ê gewesen was an zwein.
sich huop dâ von in allen ein
vermezzenlichez vehten.
man sach sich rotte vlehten
unde schar in schar dâ mischen.
dar under unde dâ zwischen
wart manic krieche dâ verlorn.
Hector der rîter ûz erkorn
begienc mit strîte wunder.
dâ wart vil manic punder
von im gespalten schiere enzwei.
er mahte jaemerlich geschrei
unde wolte sich niht mâzen des.
daz selbe tete achilles
mit sîner vrechen hende.
Troiaere nam ein ende
von sîner magencrefte vil.
ez was vil gar ein kindes spil,
swaz si getâten alle
mit grimmer slahte valle
biz an dise zwêne man,
die giengen toetlich wunder an
des mâles unde bî der zît.
si tobten beide enwiderstrît
an rossen unde an liuten.
alsam die boume ûz riuten
kan der wilde sturmewint,
sus wart dâ maneger muoter kint
von disen zwein gevellet.
diu heide wart erschellet
von ir swerte klânge.
si tâten gnuogen ange
mit hürteclichen stoezen.
von heizen bluotes vloezen
daz velt si lêrten riechen.
Hector der sluoc die kriechen
unde die von troie achille.
sus wart ir beider wille
mit grimmekeit erfüllet.
von liuten umbetüllet
wart der helt pollidamas.
daz er des mâles ie genas,
vil sêre mich des wundert.
ûf in dranc manic hundert,
der sich mit slegen herte
der ellentrîche werte.
Liut unde ros er valte.
mit kraft unde mit gewalte
vil manegen er ze tôde sluoc.
mit bluote nazte er unde twuoc
den anger bî den zîten,
wan im gar sêre strîten
half trôilus unde hector
unde manegen, den ich hân dâ vor
mit worten iu genennet.
nû kam ouch dâ gerennet
diu vünfte schar der kriechen
unde sach vil wundersiechen
dâ ligen vor pollidamase,
die von im wâren zuo dem grase
gevellet unde geströuwet sus.
von sparte menelâus
die vünften rotte vuorte,
diu zuo dem strîte ruorte
noch balder denne ein windes mel.
unde dô der werde künec snel
die kriechen in der noete sach,
dô rief der edel unde sprach
zuo sîner ritterschefte grôz:
 <ir helde, sît iuch nie verdrôz
des schaden unde der swaere mîn,
sô lâzent iu leit die schande sîn,
die mir troiaere hânt gefrumet.
der mir ze state hiute kumet
mit ellentrîchen handen,
der wirt in mînen lânden
erhoehet an den êren,
dar zuo sô wil ich mêren
sîn gelt, die wîle daz ich lebe.
swer welle, daz ich iemer gebe
durch in ûf eine wâge
mîn leben unde die mâge,
der helfe rechen mînen schaden,
sô daz ich leides werde entladen
unde ich erküele mînen lîp.
Helêne, mîn vil schoenez wîp,
die man mir hât gezücket,
diu twinget unde drücket
mîn herze in engeslîche nôt.
nû dar! wer mînes goldes rôt
well iht geruochen unde geren,
der île ûf die mit scharphen speren
unde ouch mit swerten grimmeclich,
die sêre an mînem wîbe mich
in jâmer hânt gesetzet.
der anger sol genetzet
mit bluote werden hiute!
wir hân sô vreche liute,
daz wir troiaere in angest jagen.
wil iwer herze niht verzagen
an ellentrîchen sinnen,
wir mügen hie gewinnen
prîs unde ganze werdekeit.
ich vüere ûf disen strît bereit
wol zehen tûsent rîter,
die tuont den schaden bitter,
daz man gedenket iemer dran,
ob ir getriwen dienestman
mit ellentrîches herzen gir
erzeigen iwer helfe mir .>
Mit disen worten unde alsus
der künec menelâus
die vünften rotte mante,
daz si ze strîte rante
mit ellentrîchen sinnen.
er wolte prîs gewinnen
od aber dâ geligen tôt.
ouch tete im daz entriwen nôt,
daz er troiaeren was gehaz
unde er des leides niht vergaz,
daz im geschehen was von in.
im was sîn wîp gezücket hin
von ir gewalte bî den tagen,
die möhte er wol von schulde klagen,
wan schoener wîp wart nie geborn.
mit grimmen unde mit scharpfen sporn
twanc er sîn ros ze sprunge.
von sîner samenunge
begunde er kêren an den strît,
des wart ein künec bî der zît
gewar vil schiere unde al zehant:
Rêmus der selbe was genant
unde warp nâch hôhem prîse.
sîn edel herze wîse
was ûf manheit ie verdâht.
Pollidamas der hete in brâht
ze velde in sîner ritterschaft.
unde dô der künec tugenthaft
schôn unde rehte war genam,
daz menelaus geriten kam
sô balde mit der vünften schar,
dô kêrte er im engegen dar
mit ellentrîches herzen ger.
vertuon wolt er ûf im ein sper
durch hôhen prîs unde durch bejac.
ze sîme schaden er sich wac
mit kreften unde mit sinnen.
nû wart ouch gaehes innen
von sparte menelâus,
daz sîn der künec rêmus
mit einer joste vârte
unde daz er dâ gebârte,
als er in wolte vellen:
darumbe er sich dâ stellen
begunde wider in zehant.
er kam engegen im gerant
werlichen bî den zîten.
si beide zuo den sîten
diu ros mit bluote mâlten.
geloubent, daz si vâlten
des mâles an der joste niht!
si trâfen beide von geschiht
ein ander mit den lânzen
sô vaste, daz die glânzen
schilte bêde sich zercluben
unde die gemâlen schefte stuben
ze schivern unde ze sprîzen.
dar nâch sich kampfes vlîzen
begunden si mit swerten,
durch daz si dâ gewerten
ein ander schedelicher tât.
spaen unde ringe vil gesât
wart ûf des grüenen plânes kreiz.
si tâten beide ein ander heiz
mit slegen unde mit stichen.
ez wart sô grimmeclichen
nie gevohten noch gestriten.
diu wâpenkleider si versniten
mit kreften unde mit nîde.
der purper unde diu sîde
dar abe in stückelînen risen.
ouch viel dar ûz hin ûf die wisen
daz golt unde daz gesteine.
der strît enwas niht kleine,
der von zwein künegen dâ geschach.
der eine sluoc, der ander stach
sêr unde vaste bî der vrist.
si kunden bêde kamphes list
vermezzenlichen trîben,
dâ von sô wart ir lîben
von slegen unde von stichen wê.
si wolten in den grüenen klê
daz rôte bluot dâ mischen.
hier under unde dâ zwischen
erslagen wart ein vürste wîs,
der hete liehtebernden prîs
ervohten in den lânden.
sîn herze sich vor schanden
rein unde lûter vinden liez.
er was genant merein von biez
unde hete ein herzogentuom.
man gap im hôher wirde ruom
durch sîner glânzen tugende schîn.
sîn niftel was diu künegîn
Helêne, als ich geschriben las.
in sluoc der helt pollidamas
ze tôde bî der stunde.
im wart von im ein wunde
mit eime stiche dâ gegeben,
diu gienc dem vürsten ûf daz leben
unde leite in jaemerlichen tôt.
er vuorte in eime schilte rôt
drî blânken strîche silberwîz.
sich huop dâ grimmer noete vlîz,
durch daz er was ze tôde erslagen.
man hôrte in weinen unde klagen
der kriechen her vil harte,
wan menelaus von sparte
was im darumbe holt gesîn,
daz helenâ diu künegîn
was von geburt sîn sippebluot.
durch in betrüebet wart sîn muot
vil gar bîz ûf des herzen grunt,
daz er ze tôde lac verwunt
unde er verderbet wart alsus:
des muoste engelten rêmus,
der dâ mit menelâô vaht
alsam ein rîter vil geslaht.
Dô menelaus von sparte sach,
daz man den helt ob im erstach,
der sînem wîbe sippe was,
dô nam er an sich unde las
getürstekeite deste mê.
sîn sterben tete im alsô wê,
daz er von zorne wart enbrant.
ze rêmô sprach er al zehant,
der mit im des mâles streit:
 <ir garnet, daz hie tôt geleit
mîn vriunt ist ûf daz grüene gras.
daz in ersluoc pollidamas,
des müezent ir engelten.
Merein der hât vil selten
nâch schanden hie geworben.
daz er nû lît erstorben,
des sol mîn herze jâmer hân.
sîn tôt muoz über iuch gân
unde sîn verlüsteclicher schade.
ich sol iu bluotes z'einem' bade
ûf schüten unde giezen .>
Rêmus liez sich verdriezen
der rede, wan ez tete im nôt.
antwürte er menelâô bôt
mit zühten unde mit gedult:
 <engilte ich,> sprach er, < vremeder schult.
daz ist ein wunderlich geschiht.
daz rede ich doch darumbe niht,
daz ich vürht iwer dröuwen.
ich sol mich des unvröuwen
gar lützel unde selten,
ob ir mich lâzent engelten,
daz ein ander man getuot.
ich hân den willen unde den muot,
daz ich niht ahte ûf iwer brogen.
wert ir mit worten wol gezogen
unde rechent iuch mit der getât,
wan ez niht ritterlichen stât,
daz man dröuw unde bâge.
swaz iwerm kenemâge
von vremeden liuten ist getân,
muoz ich des ze buoze stân,
daz lâzent al zehant geschehen!
ir sult beschouwen unde besehen
die bezzerunge mîn alsus!>
hie mite sluoc dô rêmus
ûf menelâum einen slac,
der sîme starken lîbe wac
vil nâhe bî den zîten.
er traf in zuo der sîten
mit eime slage entwerhes
unde wolte sînes verhes
ze tôde ein wunder hân gesniten.
dô schuof ein hemede wol gebriten
ûz blânker palmâtsîden,
daz er in dâ versnîden
niht möhte mit rîlicher state.
diu wâpenkleider unde diu plate,
diu nâch hôher wirde lobe
der künec bêde truoc dar obe,
diu wurden sêre entrennet.
Rêmus vil wîte erkennet
von küneclicher werdekeit
schier unde balde si versneit
mit sîner starken hende vrech.
den halsperc unde der platen blech
schriet er enzwei geswinde.
het im daz hemede linde
getân niht starke helfe schîn,
sô müeste dâ gelegen sîn
der künec tôt von sparte.
Rêmus sîn widerwarte
maz im den slac mit nîde:
doch half diu palmâtsîde
dem hêrren der geniste.
des galt er bî der vriste
Rêmô den grimmeclichen slac.
ze sînem schaden er sich wac
mit vrecher hende milte.
Rêmus in eime schilte
mit golde wol beschoenet
vuort ein pantier gekroenet,
daz hete lâsûrblâwen schîn.
sîn krône lûter silberîn
ûz eime glânzen spiegel var.
den schilt mit sînem swerte bar
der künec menelaus verschriet,
sô daz der selbe slac geriet
Rêmô durch sîner brüste bein.
sîn edel herze ân allen mein
beleip im unverhouwen,
doch liez er sich beschouwen
âmehtic von der wunden,
sô daz er bî den stunden
ab sînem rosse nider viel.
daz bluot im durch die ringe wiel
vil roeter denne ein rôse rôt.
er lac, als ob er waere tôt,
noch stiller denne ein quâder,
sô daz er niender âder
geruorte an sîme bilde snel.
man sach sîn roeselehtez vel
dâ bleichen unde swarzen.
durch sîner brüste warzen
het er enphangen einen schranz,
iedoch was im beliben ganz
dennoch daz herze drunder:
dâ von enwas kein wunder,
ob er genas des selben slages.
sîn val der hete noch des tages
Troiaeren schaden vil getân.
dô sîne rîter ûf den plân
den künec sâhen vallen,
dô wart vil nôt in allen
ze vlühte durch sîn ungemach.
unde dô pollidamas gesach,
daz si begunden kêren
zer vlühte durch den sêren
unde durch den wunden künec sâ,
dô rief der ellentrîche dâ:
 <waz tuont ir, werden liute?
welt ir verzagen hiute
durch einen rîter alle?
von eines mannes valle
sol niht erschrecken alliu diet.
swer iuch den willen ie geriet,
daz ir der vlühte kunnent geren,
der wil iuch schanden hie geweren
unde harte lützel êren.
geruochent widerkêren,
vil ûz erwelten rîter!
ir sult den schaden bitter
nû rechen vil gemeine,
den iwer hêrre aleine
von menelâô hât genomen.
jô mac er noch ze lîbe komen
unde zuo sîner krefte wider.
ein man der strûchet dicke nider,
der niht verdirbet durch den val.
nû balde wider ûf daz wal
unde helfent im, daz er genese!
ich meine, daz er an sich lese
die kraft, der sîn gemüete sî
von disem valle worden vrî .>
Mit disen worten haete
Pollidamas der staete
die vlühteberenden dô gemant,
daz si begunden al zehant
hin wider kêren an den strît.
dar nâch sô rief er < troie> sît
unde nam daz ros mit scharphen sporen.
alsam ein rîter ûz erkoren
îlt er des mâles unde reit,
dâ rêmus ûf den plân geleit
was von menelâô wunt.
umb in het er in kurzer stunt
vil wîten rûm gehouwen.
er lie sîn ellent schouwen
unde sînen ritterlichen muot.
hin ûf sîn ros unmâzen guot
zuht er den künec unde swanc
ân aller sîner vînde danc
hin zuo der stat an sîn gemach,
dâ zuo der wunden im geschach
rîlicher arzenîe rât.
Pollidamas durch die getât
vil hôhe wart geprîset
unde ûf den plân gewîset
ze ganzer wirde liehtgevar.
dar nâch sô kam diu vünfte schar
von troie dar gestrîchen,
die vuorte ritterlichen
Dêîfebus der küene.
ûf die plânîe grüene
brâht er si bî der selben zît.
mit im sô kêrten an den strît
der grâve rîch prethemesus
unde der herzog estreus;
die wâren rîter vollebrâht.
sie heten sich des wol bedâht
unde ir sin dar ûf gewant,
daz si mit ellentrîcher hant
Dêîfebô gestuonden bî.
beschouwet hetens'' alle drî,
daz menelaus der künec wert
het alsô wol sîn edel swert
genützet unde gebrûchet,
daz nider was gestrûchet
von im der künec rêmus.
nû si den ellentrîchen sus
nâch lobe gesâhen strîten,
dô wurdens'' an den zîten
zuo der verlüste sîn bereit.
die vünften schar lânc unde breit
mit worten si dâ manten.
ze menelâô ranten
die drî gesellen schiere.
Dêîfebus der ziere
ein sper ûf sîme schilte brach.
Prethemesus ouch einen stach
ab sînem rosse dâ zehant,
der hete an im ein rîchez lânt
unde was ein hêrre kurteis.
genant was er pelimatreis
unde vuorte in eime schilte blânc
von lâsûr einen blâwen schranc,
der schein wol einer spannen breit.
enmitten ûf den schranc geleit
von golde was ein rôse rôt,
diu liehten schîn den ougen bôt
mit ir gezierde wunneclich.
Prethemesus gap einen stich
dem rîter, der si vuorte.
geswinde er ûf in ruorte
unde mit sô hürteclicher kraft,
daz er den ungefüegen schaft
an sînem kophe dâ zercloup
unde sich ein lângiu spitze schoup
durch sînes helmes barbier:
dâ von der hübesche betschilier
ein ouge von dem stiche
verlôr dâ snellecliche
unde wart alsus geletzet.
ouch hete dâ gesetzet
der herzog estreus zehant
der kriechen einen ûf den sant,
der was ein edel markîs.
geheizen was er lifronîs
unde warp nâch wîbes ruome.
gel sam ein ringelbluome
vuort er ein wâpenkleit gebriten,
dâ wâren schîben ûf gesniten
ûz purper grüener denne ein gras.
in iegelicher schîben was
ein silberwîzer sterne:
wan lifronîs ein kerne
was an hôher degenheit,
sô wart ein rîchez wâpenkleit
an im des mâles vunden.
doch waere er bî den stunden
von sîner wirde brâht alsô,
daz estreus der künec dô
die lânzen sîn ûf im zerbrach
unde in vermezzenlichen stach
ab sînem rosse wandels vrî.
seht, alsô wurben dise drî
Prethemesus unde estreus
unde der helt dêîfebus
nâch ganzer wirde lône.
ir sper diu wurden schône
vertân des mâles unde verzert.
dar nâch mit swerten wart gebert
ûf die von kriechen von ir hant.
die vünften rotte, diu gesant
was von troie dar mit in,
die kunden si ze strîte hin
nâch volleclichen êren
dô leiten unde kêren.
Si gâben ir die bîschaft,
daz si mit witzen unde mit kraft
begunden vehten ûf dem plân:
des wart dô schaden vil getân
ze bêden sîten ûf der wisen.
sô rehte drâte nie gerisen
die nüzze, die man abe swanc,
sô balde tôt dâ nider sanc
der rîter manicfaltekeit.
ros unde man hector versneit
alsam daz gras diu sichel.
ouch wart der schade michel,
den achilles dâ begie.
der eine dort, der ander hie
sluoc unde stach enwiderstrît.
si giengen ûf der heide wît
mit slahte grimmez jâmer an.
ouch was dâ manic ander man,
der ellentrîch wart vunden.
man seit, daz vil der wunden
zuo der plânîe viele.
der marner ûz dem kiele
sô vaste ein ruoder nie gezôch,
swenn er die tobenden winde vlôch,
sô sêre sich diu ritterschaft
ze beider sît mit hôher kraft
des grimmen tôdes werte.
der strît der wart sô herte,
der von der vünften rotte ergienc,
daz maneger dâ sîn ende enphienc
unde einen bitterlichen tôt.
geloubent, daz in bluote rôt
ir etelicher dâ versanc
unde drinne jaemerlîche ertranc,
der sîner wunden swaere
vil wol genesen waere,
het in verderbet niht daz bluot,
daz als ein wildiu wâges vluot
ûf dem gevilde swebete.
Dêîfebus der strebete
nâch lobe an allen enden.
mit herzen unde mit henden
vaht er umb êre sam ein helt.
ein kürlich rîter ûz erwelt
der wart von im verhouwen,
den heten werde vrouwen
nâch hôhem prîse dar gesant
unde ûz sîden mit ir hant
al sîniu wâpenkleit geweben.
von wilden tieren unde von reben
mit golde wâren wol zernât.
er vuorte ritterlîche wât
unde was ein pfallenzgrâve hêr,
geheizen was er plîadêr
unde vaht nâch hôher werdekeit.
Dêîfebus ze tôde sneit
sîn edel verch von vrîer art,
alsô daz er gevellet wart
von sîner vrechen hende zier.
er sluoc in durch daz miusenier
sô tiefe in sînen linken arm,
daz im daz bluot heiz unde warm
dar ûz begunde wallen
unde er dâ muste vallen
zuo der plânîe grasevar.
der slac im die beswaerde bar,
daz er dem tôde kam ze hûs:
wan im verschrôten wart diu mûs,
sô werte unlânge sîn genist.
er starp in einer kurzen vrist
unde manic rîter ander.
der helt gurdimalânder,
der künec was ze manziflôr,
sîn werdez leben ouch verlôr
des selben mâles schiere gnuoc.
Achilles in ze tôde sluoc
Troiaeren z'eime' leide,
mit den er ûf die heide
durch helfe was gerennet.
sîn wâpenkleit erkennet
wart vür manege tiure wât.
ez was ein rîcher triblât
sô vremede unde alsô waehe,
daz keiner nie sô spaehe
gesehen wart vor troie.
geverwet als ein gloie
was sîner wâpencleider schîn.
geweben unde gedrungen drîn
von golde wâren tracken,
die sach man drinne stracken
ûf eime netze reine,
daz drîn von berlîn kleine
mit hôhem vlîze was geleit
durch daz rîlîche netze breit,
daz löcherehte dûhte,
des pfellers varwe lûhte,
diu sam ein gloie was getân.
er kam gezieret ûf den plân
hêrlichen unde schône gnuoc.
vür stahel vuorte er unde truoc
golt unde lûter silber an.
sîn swert daz hete ein wîser man
geworht in sîner smitten.
reht in dem strîte enmitten
begegent im achilles.
 <geniezen sult ir wênic des,>
sprach er dô wider in zehant,
 <daz ir ze helfe sîn gesant
Troiaeren ûf der kriechen schaden.
man darf iuch niemer mê geladen
ze keime strîte vür diz mâl .>
sus huop er ûf dô sunder twâl
sîn edel swert, des er dô wielt,
mit dem sô kloup er unde spielt
helm unde gebel im enzwei,
des huop sich jaemerlich geschrei
von sînem vürsten hôch geborn.
daz er dâ muoste sîn verlorn,
mit nîde si daz râchen.
si sluogen unde stâchen
der kriechen vil ze tôde.
man hete in eime sôde
sô vil niht wazzers vunden,
als ûz der veigen wunden
dâ bluotes jaemerlichen vlôz,
wan diu malîe wart sô grôz,
daz gnuoge ir ende nâmen.
die kriechen êrst dâ kâmen
ze velde mit zwivalter schar.
ê vuortens'' eine unde eine dar,
nû brâhten si zwô samenthaft,
durch daz prîandes ritterschaft
gelaege sigelôs iedoch.
niht wan vünf rotte wielt er noch
unde die von kriechen zehen schar,
der wolten si zwô schicken dar
an sîner eine mit gewalt:
des wart gemachet zwivalt
diu sehste rotte wunnesam,
diu sît von in ze velde kam.
Si brâhten mit ein ander dô
der aller schoensten rotte zwô,
die man mit ougen ie gesach,
dar inne wunneclîchiu dach
die liute vuorten unde diu ros.
der werde künec epistros
der pflac der einen parte
unde was gezieret harte
durch liehten unde durch hôhen prîs.
im half der künec stelophîs
der selben rotte walten.
diu ander schar enthalten
wart von thelamône,
der zepter unde krône
mit êren truoc ze salaphîn.
inder geselleschefte sîn
vier amiralde wâren,
der wâpencleider bâren
den ougen spilende gnâde.
si wâren von ciclâde
gesniten ûzer mâzen vîn.
einhalp si gâben rôten schîn
unde anderhalben grüenen glânz.
von golde manic rôsencranz
was ûf daz grüene teil geleit
unde ûf daz rôte velt gespreit
von silber manic vrouwe.
in wunneclicher schouwe
bekâmen die zwô rotte dar.
ouch hete sich diu sehste schar
von troie dâ bereitet,
diu schône wart geleitet
zuo der plânîe velde.
geblüemet als die welde,
die meie wol gezieret hât,
kam si mit ritterlicher wât
gesnurret unde geswungen.
ir kleit daz was gedrungen
ûz sîden mit den spelten.
ich waene, man nû selten
sô tiure wert vergiltet.
diu rotte vuor beschiltet
nâch wunsche unde ouch besetelet.
man hete niht erbetelet,
swaz si gezierde brâhten dar.
si was mit rîcher koste gar
schôn unde wol erziuget.
ein valke niht enfliuget
sô balde, sô diu rotte kam.
mit einer presse wunnesam
wart si gewîset ûf daz gras.
der wîse vürste ênêas
der vuorte si, geloubent des!
ein amiralt hiez cardes,
der half die schar im leiten
unde ûf den strît bereiten
mit werken unde mit sprüchen;
des wart von speres brüchen
dâ löcherehte manic schilt.
den val mîn zunge niht verhilt,
der in der sehsten schar geschach.
dô si ze velde komen sach
zwô rotte von der kriechen her,
dar kêrte si mit hôher wer
in beiden schône engegenwert:
des wart gezücket manic swert
unde lânzen vil geneiget.
gevellet unde geveiget
wart vil maneger muoter barn
von den zwein ungefüegen scharn,
die zuo der einen schuzzen
unde si vil gar beguzzen
mit schîbelehter krümbe.
beslagen ümbe unde ümbe
wart si von beiden harte
reht als ein wurzegarte
mit eime zûne dicke.
des wurden viures blicke
ûz helmen dâ gedroschen.
ein zunder vaste erloschen
daz hete man dâ wol enbrant.
man schriet dâ stehelîn gewant
mit swerten unde mit spiezen.
si drungen unde stiezen,
si zarten unde brâchen
si sluogen unde stâchen,
si wurfen unde schuzzen.
vil bluotes si verguzzen
bêde ûf grase unde ûf dem kise.
ze tôde sluogen jene dise
unde dirre den besunder.
Troiaere viel ein wunder
verhouwen ûf daz grüene gras;
wan daz der helt ênêas
vil gar vermezzenlichen streit,
diu schar müest anders sîn geleit
gelîche unde algemeine tôt.
sîn kraft der sehsten rotte bôt
helf unde stiure manicvalt.
Cardes der edel amiralt
leit ouch ze strîte sînen vlîz.
er vuorte in eime schilte wîz
gemâlet einen swarzen môr.
alsam der sturmewint daz rôr
mit krefte neiget in daz mos,
alsô kund er man unde ros
mit sîner hende drücken.
er schriet dâ manege lücken
unde mahte im selber wîten rûm.
ûz sînem rosse dranc der schûm
unde der vil angestbaere sweiz.
von geinte grâve cacudeiz
verdarp von sîner krefte dâ,
des schilt erschein gel unde blâ
von lâsûr unde von zinober.
sîn under teil unde ouch daz ober
gezieret was mit bilden.
daz ober zweier wilden
serpande lieht von golde wielt,
daz under teil an im enthielt
von silber einen adelaren.
der selbe grâve was gevaren
mit den von kriechen ûf den sant.
in sluoc des amiraldes hant
ze tôde bî den stunden.
er schriet im eine wunden
durch sîner sîten rippe.
Tanchrête von agrippe
viel ouch verhouwen ûf daz gras,
den sluoc der helt ênêas
mit ellentrîcher degenheit.
der vuorte ein blânkez wâfenkleit
gesniten von hermîne vrisch,
dar ûf geströuwet manic visch
von schînâte lûhte,
der swarz geverwet dûhte
reht als ein zîtic brâmber.
dâ wart mit ritterlicher wer
enwiderstrît gevohten;
ein schar in zwô geflohten
sich hete ân allez underbint:
des starp dâ maneger muoter kint
unde lac erbermeclichen tôt.
diu schar leit angest unde nôt,
diu komen was von troie.
der grimmen swaere boie
begunde ir herze twingen.
man hôrte swert dâ klingen
unde schefte vil erkrachen,
als eines zûnes spachen,
die der wint kan derren.
halsperge sach man zerren
unde ganze schilte klieben.
man sach daz viur dâ stieben
ûz liehten helmen hôhe enbor.
nû wart eht aber hector
schier unde balde des gewar,
daz sînes vater sehste schar
mit noeten was gebunden:
des stuont er bî den stunden
ze helfe sîner diete stolz.
er kam als ein gevidert bolz,
der ûz der nüzze snellet.
von sîner kunft gevellet
wart vil maneger in verlust.
er dranc mit hurteclicher just
ir gnuoge zuo dem sâmen.
vil rîter nâch im kâmen
gerant ûf sîner verte hin,
als einer bîen manic bin
kan volgen, diu si wîset.
Hector, der hôch geprîset
ie was vür alle rîter,
vil strenger noete bitter
die vînde dô gewerte.
mit sîme glânzen swerte
maht er vil wundersiechen.
er îlte zuo den kriechen
als under schâf ein illeber,
der si mit gîteclicher ger
zerschrenzet unde verslicket.
diu sehste rotte erquicket
wart von sîme trôste.
von sorgen er si lôste
mit sîner vrechen hende wert.
man vlôch sîn bitterlichez swert
alsam den bitterlichen tôt.
swenn er sich dâ ze slage bôt,
sô wart gemachet im ein rûm
sô wît, daz nâch im âne sûm
gezogen waere ein michel wagen.
swaz aber dâ von im erslagen
wart ellentrîcher liute,
daz künde ich iu ze tiute
mit rede kûme entstricken.
man sach in wunder schicken
mit grimmer slahte bî der zît.
dar nâch sô kâmen aber sît
zwô rotte von der kriechen her,
die wol mit ritterlicher wer
gezieret wurden, ûf daz velt.
si kêrten ûz vür diu gezelt,
diu schône stuonden offen
unde kâmen drûz gesloffen
mit wâfenkleidern liehtgevar,
alsam der glânzen bluomen schar
des morgens ûz dem grase tuot.
der einen parte wol behuot
mit hôhem vlîze reine
wielt ajax der kleine
unde der künec dôas.
nâch êren ouch beschirmet was
daz ander teil, geloubent des!
sîn pflac der vürste ipomenes
mit sîner ellentrîcher hant.
ein helt, vilithoas genant,
half im die rote wîsen.
mit purper unde mit îsen
gezieret si ze velde reit.
ir decke unde al ir wâfenkleit
die gâben liehtberenden schîn.
si wâren edel baldekîn
unde ûz erweltiu sîde gar.
nû kam ouch dâ diu sibende schar
von troie alrêrst gehürtet.
ûf rossen wol begürtet
wart si gefüeret an den strît.
si vuorten liehten samît
unde maneger hande zendâl.
rîlîchiu zimier liehtgemâl
verr ab ir helmen glizzen.
diu rotte sich geflizzen
het ûf gezierte schilte.
die künege niht bevilte
zerunge, des sît sicher!
sich liez ir iegelicher
den strît vil gerne kosten,
dâ von sach man dâ glosten
kleinoete maneger leige var.
von troie kam diu sibende schar
rîlichen unde schône gnuoc.
zwô rotte, der ich ê gewuoc,
des endes vuoren al zehant,
daz vil der kriechen ûf den sant
Hector mit nîde valte.
die rotte mit gewalte
zuo der patelle drungen.
von den zwein samenungen
Hector in angest wart getriben.
ich waene, er müeste sîn beliben
des mâles ûf der heide tôt,
haet im geholfen ûz der nôt
diu sibende rotte niht zehant,
diu von troie was gesant.
Si kam ze stiure sîner kraft.
dô si den rîter ellenthaft
begunde in noeten schouwen,
dô wurden ors gehouwen
mit sporen wol gezieret,
dô wart geschenkelieret
von ritterlichen beinen.
diu glânzen unde diu reinen
banier von golde liehtgemâl
diu wurden schiere sunder twâl
geneiget bî der zîte.
diu sibende schar ze strîte
geschozzen kam vil snelle,
sam ûf dem mer diu welle
ze stade vert ân underbint,
sô si der wilde sturmewint
in sîner tobeheite jaget.
die schar kreftic unde unverzaget
Pârîs der wol bedâhte
in sîner huote brâhte
ze velde ritterlîche alsus.
im half der vürste perseus
ze strîte si dâ vüeren.
hin an die vînde rüeren
begunde si mit sneller maht.
si war sich drunder unde vlaht
mit ellentrîcher magencraft.
Pârîs der werde sînen schaft
mit êren dâ verzerte.
er stach die lânzen herte
ûf einen rîter ûz genomen,
der was im an der verte komen
durch hôhen prîs engegenwert
unde hete jost an im gegert
durch sînen ritterlichen sin:
des nam er grôzen ungewin,
wan er in durch sîn herze traf,
daz im daz rôserôte saf
dar ûz begunde dringen.
der helt von canfelingen
was geheizen parcilôt.
sîn schilt der was mit kelen rôt
bedecket unde bevangen.
drî zobelswarze spangen,
die man leite ûf eine tür,
dar ûz erlûhten unde dâ vür,
als ez dem schilte wol gezam.
der selbe rîter lobesam
was ein barûn vil hôchgeborn
unde hete sînen lîp verlorn
des mâles alsô schiere,
wan in pârîs der ziere
benam mit eime stiche
sîn leben snellecliche.
Er valte in zuo dem plâne breit.
dar nâch sô kêrte er unde reit
in den vil angestbaeren strît
unde mahte im selber alsô wît
mit stoezen hurtebaere,
daz er ân alle swaere
zuo sînem bruoder hin gedranc,
den angestlîchiu swaere twanc
von manicvalter ritterschaft.
Hector mit hôher übercraft
des mâles hielt bevangen.
er hete dâ begangen
an liuten grôz unbilde.
vor im stuont daz gevilde
beströuwet wol mit âsen.
mit wunden unde mit mâsen
tete er den kriechen alsô wê:
man seit, daz vor im ûf dem klê
daz bluot unmaezeclichen sige.
nû merkent, wie daz korn gelige,
daz der hagel hât gebert,
sus het er ûf des plânes wert
der tôten liute vil geleit.
er hielt des mâles unde streit
in der mâlîe enmitten.
daz stahel in der smitten
getengelt nie sô sêre wart,
alsam der helt von hôher art
mit swerten wart gebliwen:
dâ von was er entriwen
durch wâre schulde müede.
daz in pârîs entlüede
von herzen, des bedörfte er wol.
von hitze gluote sam ein kol
an im sîn edel harnasch,
der von sîns bruoder helfe erlasch.
Pârîs der ûz erwelte
ze bêden sîten quelte
sîn ors mit bluotevarwen sporn.
daz truoc den hêrren hôchgeborn
durch die vil dicken presse.
jô sach er unde wesse,
daz hector in noeten hielt.
dâ von sô brach er unde spielt
die rotte in kurzer wîle,
sam der mit eime kîle
zerklübe grôziu blöcher.
schrenz unde wîtiu löcher
schriet er durch liehte schilte,
sô lânge biz der milte
gedranc zuo sînem bruoder,
des hant vil manic muoder
verschrôten hete sunder twâl
an wâfenröcken liehtgemâl
unde an gewaefen stehelîn.
Pârîs der lie dâ werden schîn,
daz er des lîbes was ein helt.
als ein guot rîter ûz erwelt
begunde er strîten al zehant
unde leite manegen ûf den sant,
der sînem bruoder tete gedon.
der pfallenzgrâve anthilion,
von salmonîe bürtic,
der hielt engegenwürtic
unde alsô rehte nâhe bî
dem ellenthaften hectorî,
daz er ûf in stach unde sluoc.
Pârîs niht lânger des vertruoc,
wan im was leit sîn ungemach.
mit zorne rief er unde sprach:
 <
Niht slahent mê den bruoder mîn!
iu wirt ein bitter ende schîn,
ob ir niht mâzent iuch der slege.
daz iwer kraft hie nider lege
als ûz erwelten jüngelinc,
daz sol ein ungehoeret dinc
belîben ûf der erden.
ir müezent vrecher werden,
ê daz iu dirre prîs gezeme,
daz ein sô kürlich rîter neme
von iu verlüsteclîche nôt.
ze selten ist von bluote rôt
dar zuo gegerwet iwer swert,
daz ir ûf mînen bruoder wert
sô vrevellichen soltent beren.
möht er sich selben niht erweren,
sô wizzent, daz ich iu doch niht
vertrüege, daz er kumbers iht
von iu begunde lîden.
liez ich in hie versnîden,
sô waere ich krenker denne ein wîp.
sîn ist ze vil, daz iwer lîp
nâch sînem ungewinne sene.
ir müezent iwer vûlen zene
verstôzen anders denne ûf im.
ich hoere selten unde vernime
von iu sô vreche manheit sagen,
daz ich iu welle daz vertragen,
daz hector von iu kome ze nôt .>
der grâve des antwürte bôt,
als im dâ was gemaeze.
er sprach: < der iuch entsaeze
durch iwer klaffen üppeclich,
der dûhte wol ein tôre mich,
wan iwer rede ist âne kraft.
ir selber sint als ellenthaft
gewesen iwer tage niht,
daz ir mir hie bedürfent iht
verwîsen mîner zageheit.
ob iwer hant ie lop erstreit,
daz ist ze liehte wênic komen.
daz ir helênen hânt genomen
der kriechen lânde in roubes wîs,
daz ist der aller meiste prîs,
den iwer manheit ie gewan,
unde lît doch lützel êren dran,
daz man den künegen vrouwen stilt.
sît iuch der wirde an mir bevilt,
daz ich mich iwers bruoder wer
unde ich ûf in slah unde ber,
sô kêrent selbe her zuo mir
unde strîten sament ich unde ir,
daz ist gemaeze uns beiden gar.
wir sint gar selten bloutgevar
in kamphe bêde worden,
dâ von ist unser orden
gelîch an ritterschefte wol.
swie kleine ich hôher wirde zol
in mînen jâren hân bejaget,
iedoch sô wart ich sô verzaget
an lîbe noch an muote nie,
daz ich iu welle entwîchen hie .>
Pârîs der sprach: < daz wirt besehen
ein strît der muoz von uns geschehen,
sît wir gemaeze ein ander sîn.
hie sol noch hiute werden schîn,
wer under uns den prîs bejage .>
sus bôt er schiere sich ze slage
mit kreften unde mit henden.
sîn ros begunde er wenden
hin ûf den rîter ûz erkorn.
er twanc ez mit den scharphen sporn
ûf einen hurteclichen sprunc.
ouch wolte sich der grâve junc
Anthilion niht sûmen.
die stat begunde er rûmen,
dar ûf er strîteclîche enthielt.
sîn vrechez ros, des er dâ wielt,
daz kunde er ûf pârîsen
ouch wenden unde wîsen
mit sporen unde mit zoume.
er nam des rehte goume,
daz er ûf in geruorte.
den schilt von silber vuorte
der pfallenzgrâve anthilion.
dâ lûhte in swarzem schîne von
ein wildiu katze von dem mer.
der helt in ritterlicher wer
wart bî namen nie gesehen.
swie pârîs dâ niht wolte jehen,
daz manheit an im laege,
doch was er niht ze traege,
swâ man nâch hôher wirde streit.
ein huot mit silber überleit
swebt ûf dem glânzen helme sîn.
zwô stangen pfâwenvederîn
mit einem rôten samît edel
bewunden ûf biz an den wedel
die sach man haften unde kleben
an dem rîlichen huote eneben,
sam si gewahsen waeren dran.
von sîme glânzen helme dan
erlûhte diz kleinoete vîn.
Pârîs der widersache sîn
vuort einen schilt von golde,
nâch hôher wirde solde
gezieret unde verdecket,
dar în sô was gestrecket
ein löuwe von rubînen,
den sach man rôt erschînen
gelîch dem wilden viure.
mit eime pfeller tiure
was sîn ros unde er verdaht.
er hete ûf sînen helm gemaht
nâch sînes schiltes wâpen
die schenkel mit den tâpen
eins löuwen, den er drûfe truoc,
der stuonden zwêne schône gnuoc
geschrenket drûf in kriuze wîs
unde wâren die durch hôhen prîs
durslagen rôt von golde vîn.
die klâwen glizzen silberîn,
die von den tâpen lûhten
unde alsô lûter dûhten,
daz nie kein spiegel wart sô klâr.
Pârîs gesprenget offenbâr
kam ûf den grâven ûz erwelt;
daz selbe tete der küene helt
her wider an pârîsen.
ich wil si beide prîsen
umbe ir ritterlichen art:
werlicher nie gesprenget wart
ze strîte, dan si tâten.
si riten wol berâten
mit zwein erwelten swerten,
der si dâ bêde gerten
mit handen ellentrîche.
si wurden ûz gelîche
von in gezücket al zehant
unde ûf ir stehelîn gewant
sô vaste dô geswungen,
daz in die lüfte sprungen
dar ûz des viures gneisten.
si mohten wol geleisten
manheit unde ellentrîchen sin:
des wart verschrôten als ein zin
dô stahel von ir henden.
gevegte ringe senden
begunden si der heide:
si vâhten sêre beide
nâch lûterbaerem prîse.
Anthilion pârîse
mit nîde sluoc vil manegen slac,
den wol mit slegen überwac
Pârîs anthiliône.
si rungen nâch dem lône
durchliuhteclicher êren,
dâ von sach man si rêren
die gimmen ûz den schilten
die klâren unde die milten
die valten bî den zîten
vil glânzer margarîten
dâ nider ûf den grüenen plân.
si schrieten abe dâ manegen spân,
der von gesteine truoc ein tac.
der eine sluoc, der ander stach,
als er unsinnic waere.
die rîter adelbaere
sô grimmer slege werten
ein ander mit den swerten,
daz in daz verch von hitze sôt.
nû si mit strîteclicher nôt
wurden lânge alsus verquelt,
dô sluoc anthilion der helt
Pârîsen ûf des schiltes rant,
daz er sich kluop von sîner hant
unde einen wîten spalt enphienc.
wan daz er an den borten hienc,
dâ mite er wol geriemet was,
sô müeste er nider ûf daz gras
in stücke sîn gesprungen.
der slac wart im geswungen
mit kreften unde alsô geslagen,
het er des schiltes niht getragen,
er waere enzwei geschrôten
unde müeste man in tôten
ûf dem anger hân gesehen.
nû daz im was der slac geschehen,
dô tete er, des ein helt bedarf.
den schilt von im der küene warf,
wan er im mê niht tohte.
sîn swert, daz im dâ mohte
zuo sîner noete wol gefromen,
daz wart gezücket unde genomen
von im ze bêden henden.
mit dem begunde er enden
gar einen griwelichen slac,
zuo dem er sich mit nîde wac
ûf dem gevilde grüene.
er sluoc den grâven küene
mit dem vermezzenlichen slage,
daz im daz houbet unde der krage
bestürzet mit dem helme
zuo der plânîe melme
dâ vielen unde sprungen.
daz swert was im gedrungen
durch daz gollier entwerhes hin,
dâ von truoc er den ungewin,
daz er ein bitter ende kôs
unde sînen werden lîp verlôs,
der ie mit ritters muote
schôn in den êren bluote.
Pârîs nû daz er in ersluoc
unde er daz grüene velt getwuoc
mit sînem bluote rôtgevar,
dâ nam er sînes bruoder war
unde îlte balde hin zuo dem.
den ellentrîchen hectorem
vant er mit strîte noch behaft.
er was mit hôher übercraft
bestanden, als ich hân geseit,
unde hielt in grôzer müedekeit
vor sînen widerwarten.
si sluogen ûf den zarten
als ûf den anebôz die smide.
daz er enphienc vor in dâ vride
unde einen wîten rûm gewan,
daz schuof pârîs der werde man,
der im gestuont mit helfe bî.
si tâten bêde ein ander vrî
gedranges unde swaere.
Pârîs der tugentbaere
unde hector der getriwe
geschuofen daz mit riwe
die vînde wurden überladen.
in bluote muoste maneger baden,
den si dâ nider valten.
si worhten unde stalten
mortgrimmelîche nôt alsus.
in half der starke perseus,
den pârîs brâhte zuo dem plân,
daz wê den kriechen wart getân
mit swerten unde mit lânzen.
si drî mit einer ganzen
jostiure brâchen durch ir schar,
die si mit hürteclicher war
zertranten unde zerspielten.
zwô rotte, der si wielten
des mâles unde bî der zît,
die wâren von ir helfe sît
sô kreftic wurden schiere,
daz die schar alle viere,
die dô striten gegen in zwein,
der vlühte kâmen über ein
unde zuo dem mer in diu gezelt
begunden îlen über velt.
Si wolten wider zuo dem sê,
von dem si komen wâren ê,
drât unde schiere entwîchen
dô wart in snelleclîchen
vil starke helfe zuo gesant.
in kâmen aber dâ zehant
zwô rotte engegenwert geriten,
von der schulden si vermiten
ir vluht, dar ûf si wâren komen.
in wart ir zageheit benomen
von den zwein ritterlichen scharen,
die von den kriechen her gevaren
zuo der plânîe kâmen.
ir eine zuo dem sâmen
brâht in vil kurzer wîle
Nestor, genant von pîle,
der gar ein edel rîter schein.
diu ander rotte von den zwein
gefüeret wart schôn ûf den sant
von zwein gesellen wîte erkant
in maneger lânde kreizen:
genennet unde geheizen
was einer dîomêdes,
der ander hiez ulixes
unde was ein hêrre wîse.
nâch wirdeclichem prîse
die rotte wurden beide
gefüeret zuo der heide
unde zuo des plânes melme.
ir halsperg unde ir helme
die gâben lûterbaeren glast.
an ir gezierde nihtes brast
nâch hôher koste liehtgevar.
sie selben zwô geblüemten schar,
die man sach komen schiere,
die trôsten jene viere,
die zuo der vlühte kêrten.
ir ellent si dâ mêrten
mit helfe bî den stunden.
dazs'' an der vlühte erwunden,
daz wurbens'' unde schuofen,
wand in begunde ruofen
der ellentrîche ulixes.
er sprach: < wie sint ir alle des
betwungen, stolze helde wert,
daz ir der vlühte hânt gegert
unde iuch zwô kleine rotte jagent.
daz ir sô lîhteclîche erzagent,
des mügent ir iuch sêre schamen.
vier schar die möhten wol bî namen
gevehten unde gestrîten zwein.
erwelten rîter âne mein,
sît ir nâch êre wurbent ie,
sô lâzent iu niht gebresten hie
an ritterlichem orden!
ir sint nû zagen worden,
daz widertuont mit degenheit,
od ir sint iemer hin geleit
an werdeclichen êren.
diu ros hin umbe kêren
sult ir mit zoumen liehtgevar.
wir bringen zwô sô michel schar,
daz wir die vînde mit gewalt
ûf schaden trîben manicvalt .>
Die schar, die vlühtic wâren ê,
ze strîte wider ûf den klê
dô kêrten alle viere.
si wurden harte schiere
von ulixê des ermant,
daz si begunden al zehant
mit zöumen unde mit henden
diu ros hin umbe wenden
unde aber îlten ûf daz wal.
gemêret hete sich ir zal
mit zwein ungefüegen scharen,
dâ von si dô getorsten varen
ze strîte verre deste baz.
Hector der starke niht entsaz
ir manicvalten übercraft,
wan er mit sîner ritterschaft,
der eht zwô rotte wâren,
begunde ir schaden vâren
unde ir verlüste in aller wîs.
Ênêas unde pârîs
unde perseus der küene
zuo dem gevilde grüene
der kriechen valten wunder.
ouch gulten si dar under
mit ir ritterlichen diet,
der man ze grunde dâ verschriet
hût unde vleisch, marc unde bein.
sehs rotte vâhten hie mit zwein
sêr unde krefteclîche.
der strît was ungelîche
geteilet bî den stunden.
waer ector dâ niht vunden
unde pârîs unde ênêas
unde perseus, der mit im was
gerennet zuo der heide,
die rotte müesten beide
verdorben sîn vil schiere.
die starken alle viere
begiengen jâmer unde mort:
der eine hie, der ander dort
viel dâ von in zuo der wisen,
daz dürre bleter nie gerisen
sô balde ab einer linden,
sô mit den kalten winden
grôz ungewiter an si vaht.
dô wart mit ellentrîcher maht
ze bêden sîten wol gestriten:
Troiaere nôt unde angest liten,
sô tâten ouch die kriechen.
von heizem bluote riechen
sach man den anger liehtgevar.
alrêrst dô kam diu ahte schar
von troie zuo gesprenget.
si hete die kunft gelenget
ze sêre bî der zîte.
si vuorte zuo dem strîte
der werde grâve anthênor.
ouch îlte mit ir ûf ir spor
ein hêrre, der sich wirde vleiz,
der was genennet panfimeiz
unde hete ervohten liehten prîs.
ein hôchgeborner markîs,
der was geheizen agrimanz,
unde vuor ouch mit der rotte glânz,
diu zuo der ahten was gezelt.
mit wâfenkleiden ûz erwelt
reit si ze strîte drâte.
si kam ein teil ze spâte
unde kam iedoch sô spâte niht,
von ir geschaehe grôz geschiht
an rossen unde an mannen.
mit bogen ûf gespannen
ir schützen wâren vür gerant,
die niderströuten ûf den sant
ros unde liute ein wunder.
ze strîte wart vil munder
ir houbetherre anthênor.
sîn ors zuo den von kriechen vor
begunde springen manegen sprunc.
reht als ein ar ûf gense junc
in hungernoete stôzen kan,
alsô kam er die kriechen an
mit einer hürteclichen just:
des viel dâ maneger in verlust
von sîner starken hende vrech.
ûz pfeller swarz reht als ein bech
vuort er deck unde wâpenroc,
dar ûz vil manic rêchboc
erlûhte von samîte blânc.
sîn sper daz rêch er unde dranc
durch einen rîter ûf dem plân,
der was ein werder schatelân
unde was geheizen ekubert,
der hete jost an im gegert.
daz wart im gar ze siure,
er stach dem schateliure
die lânzen în zer wüeste.
daz er dâ vallen müeste,
des twanc er in mit strîtes nôt.
sîn schilt der was geverwet rôt
alsam ein niwez rôsenblat,
dar ûf sô was von golde ein rat
erhaben ein vil kleine enbor.
nû daz der grâve anthênor
den schatelân gevalte,
dô vlaht er mit gewalte
mit der ahten rotte sich
in die patelle ritterlich
unde war sich balde drunder.
sich spielt vil manic punder
von sîner hürteclicher art.
ahî, wie dâ gestriten wart
von sîner vrechen hende starc!
sîn ellent er dâ niht verbarc,
wan er sich ritterlichen vleiz.
im half der vürste panfimeiz
unde agrimanz der markîs,
daz er dâ mohte liehten prîs
ervehten ûf der heide.
man sach die hêrren beide
nâch hôher wirde ringen.
hurtieren unde dringen
wart aber dô beschouwet.
genetzet unde betouwet
mit bluote wart des plânes melm.
man kloup dâ manegen liehten helm
durch ruomes unde durch lobes guft.
diu swert dâ klungen in den luft
mit vîentlichem dôze.
von glânzer schilte bôze
wart dâ gehoeret lûter klac,
als ob der wilde dunreslac
dâ spielte dürre buochen.
dâ wart von rîchen tuochen
engenzet manic kovertiur.
die gneisten vlugen unde daz viur
ûz dem gewaefen hôhe enbor.
dâ schuof der grâve anthênor
den kriechen bitter ungemach.
ouch wizzent, daz im wê geschach
an sîner ritterschefte,
die sluoc mit hôher krefte
der ellentrîche ulixes.
er unde dîomêdes
Troiaeren tâten leide,
wan die gesellen beide
sich grimmer slege vlizzen.
halsperge si zerrizzen
mit liehtgemâlen swerten.
vil manegen si gewerten
des argen tôdes bitter.
si valten zwêne rîter,
der einer hiez ilâtrûn
unde was der ander pristalûn
geheizen unde genennet.
ir edel verch entrennet
wart von ir zweiger handen.
si wâren in den lânden
ze lûterbaerem prîse komen
unde heten schiere dâ genomen
ein bitterlichez ende
von der gesellen hende.
Si zwêne stalten jâmers klage.
dâ wart vergolten stich mit slage
unde slac mit stiche widertân.
wer möhte dâ geruowet hân,
dâ man sô grimmeclichen streit?
dâ wart von grôzer müedekeit
vergozzen wunder sweizes.
des vürsten panfimeizes
gewaefen lûter unde glânz
enphienc dâ manegen wîten schranz
von swerten wol gesliffen.
bevangen unde begriffen
wart er mit nôt besunder.
ûf in ein ganziu punder
der kriechen wart geschicket,
dar în wart er verstricket
als in daz wippe ein garnes vaden.
gedrenge truoc er unde schaden
von liuten manicvalteclich.
dô werte alsô der küene sich,
daz er ze tôde manegen spielt.
gezieret er nâch wunsche hielt
alsam ein glânzer engel.
er leit vil grôz getengel
alsam diu segens ûf der wisen.
dâ sluoc er den, hie stach er disen
unde werte sich der vînde alsus.
wan daz in lôste persêus
unde im tete hôhe helfe schîn,
sô müeste er doch verdorben sîn,
swie degenlîche er vaehte.
man seit, daz er im braehte
stiur unde ritterlichen trôst.
reht als daz wazzer einen rôst
kan stillen unde erlöschen,
sus wart von sîner röschen
justiure senfter unde swach
dô panfimeizes ungemach.
Der ellentrîche perseus
reht als ein wilder siticus
mit vrîem muote kam geflogen.
sîn swert daz hete er ûz gezogen
unde vuorte ez an der hende bar.
enmitten brach er in die schar,
diu panfimeizen umbeslôz.
sîn ros gap ir sô manegen stôz,
daz si ze stücken sich zerkloup
unde als ein kleinez mel zerstoup,
dar în die winde rüerent
unde ez vil balde vüerent
dar unde dan, her unde hin.
diu punder, diu des mâles in
mit ir betwange alumbe greif,
diu wart zergenget unde zersleif,
dô perseus kam zuo gerant,
wan er mit ellentrîcher hant
die vînde kunde walken.
diu rephüenr einen valken
gefluhen nie sô balde
ze stûden unde ze walde,
sam in die kriechen tâten.
sîn herze was berâten
mit hôher krefte maneger slaht,
dâ von wart im ein rûm gemaht
des mâles unde ein wîter kreiz,
sô daz der vürste panfimeiz
erloeset was von sîner kunft.
er hete nâch des tôdes zunft
enphangen in dem strîte.
im wâren bî der zîte
sô gar erqueschet sîniu lider,
daz man in kûme brâhte wider
mit arzenîe manicvalt.
er wart ze ruowe mit gewalt
von perseô gefüeret,
der aber sît gerüeret
kam wider in den grimmen strît
unde manegen valte bî der zît,
der tôt ûf die plânîe reiz.
dâ viel der schenke lippatreiz
unde agulânt sîn bruoder,
die reiner tugende vuoder
ze herzen truogen beide.
si wurden zuo der heide
von perseô gevellet.
gesnurret unde gesnellet
zwô rotte kâmen aber sît,
die von den kriechen bî der zît
gesant ze velde wâren.
ir wâfencleider bâren
den ougen liehteberenden solt.
si vuorten silber unde golt,
gesteine unde edel sîden an.
der einen pflac ein hôher man,
geheizen palomîdes.
sîn herze vleiz sich alles des,
daz guot unde edel was von art.
diu ander schar ze velde wart
gefüeret von zwein hêrren wîs.
Urîolus unde delonîs
die brâhten si ze strîte
mit êren bî der zîte.
Die rotte beide kâmen
geriuschet ûf den sâmen
gelîch der windesbriute.
vrech unde starke liute
dar inne vuoren ûf daz velt.
die wolten strîtes widergelt
Troiaeren bieten al zehant,
von den ze velde wart gesant
des mâles ouch ir niunde schar,
diu kam vil ritterlichen dar
mit kraft gestrîchen unde gevarn.
Casilân, prîandes barn,
der kebeshalben was sîn kint,
die niunde schar ân underbint
dô brâhte ûf daz gevilde.
diu truoc zam unde wilde
gesniten ûf ir wâpenkleit.
gezieret si nâch wunsche reit
zuo der geblüemten heide.
der kriechen rotte beide
begunden ir engegen varen.
sus wart eht aber von zwein scharen
mit ellentrîchen handen
ein bote dô bestanden,
diu von troiaeren kam geriten.
des wart gevohten unde gestriten
sêr unde vaste bî der stunt.
erslagen unde ze tôde wunt
ir gnuoge vielen ûf daz gras,
daz schiere dâ geverwet was
in rôten schîn, geloubent des!
der vürste palomîdes
unde der helt cassiliân
die liezen dâ ze samene gân
ûf snellen rossen ûz den scharen.
man sach si dâ z'ein' ander varen
mit hôher mannes krefte.
des brâchen si die schefte,
daz dâ von die sprîzen vlugen,
dar nâch sô rouftens'' unde zugen
diu swert bald ûz den scheiden,
mit den wart von in beiden
gevohten sêre bî der zît.
si rungen vaste enwiderstrît
nâch prîse, des si gerten.
si tâten mit den swerten
ein ander nôt unde ange
unde triben daz sô lânge,
daz ein punder von ir scharen
kam dar enzwischen si gevaren
unde si dô von ein ander schiet.
Casilân den schilt verschriet
sô vaste palomîde,
daz im des swertes snîde
aldurch die stahelringe dranc
unde im an sîner hiute blânc
begunde erwinden von geschiht.
ob si diu punder haete niht
gescheiden bî der selben zît,
sô wizzent, daz ein grimmer strît
ergangen waere von in zwein.
drî schar sich wurren under ein
ûf der plânîe wunnesam,
dar ûz ein michel presse kam
geriuschet unde in werte
den strît unmâzen herte,
des si dâ pflâgen under in.
zwô schar, die zuo dem plâne hin
bekâmen ûz der kriechen her,
die triben ûf die vluht mit wer
dis eine rotte schiere,
diu zuo der veltriviere
von troie was geschicket.
in sorgen si verstricket
wart alsô mit übercraft,
daz si dô zuo der ritterschaft
begunde entwîchen al zehant,
dar inne man pârîsen vant
unde hectorem den bruoder sîn.
ir was dar under unde dar în
vil harte schiere worden gâch,
des îlten ir geswinde nâch
der kriechen rotte bêdesamt.
hie wart eht aber schiltes amt
unde ritters orden güebet.
von smacke wart betrüebet
der luft des selben mâles ouch,
daz bluot dar în ze berge rouch
von tôten unde von wunden.
sich huop dâ bî den stunden
erbermeclîchiu riwe,
dâ wart ein slahte niwe
beschouwet unde ein vrischiu tât.
alsam gevellet unde gemât
daz höu wirt ûf dem velde nider,
seht, alsô wurden mannes lider
geströuwet zuo dem plâne.
dâ wart vil kriechen âne
des lîbes unde des lebetagen;
ouch wart troiaere vil erslagen,
der manic hundert dâ verdarp.
ein junger helt des mâles starp,
der was geheizen plurimanz.
in eime rôten schilte glânz
vuorte er einen swarzen wider.
in valte zuo der heide nider
Casiliân der veste.
der leiden vremeden geste
verdarp von sîner hende mê.
von klarion cursilabrê
gelac von im des mâles tôt,
der was ein helt in rehter nôt
unde ûf alle strîte snel.
er vuorte in eime schilte gel
von lâsûr einen blâwen gîr.
Ascalinor von kloramîr
die zwêne rach mit sîner hant,
die nider ûf des plânes lânt
Casiliân dâ valte.
die lânzen mit gewalte
dranc er im în zer sîten
unde haete in bî den zîten
vil nâch ze tôde erstochen,
waer im der schaft zerbrochen
von sîner hende niht enzwei.
Casiliân der mohte ein ei
vür sîn leben hân genomen.
der schaft begunde sich zerdromen
unde wart in zwei gestücket,
iedoch was im gedrücket
durch sîne blânken hût daz sper.
daz vuorte in sîner sîten er
ze troie wider in die stat,
dar in dô balde vüeren bat
Pârîs sîn bruoder alsô wunt
unde galt den stich in kurzer stunt
dem helde ascalinôre.
den backen unde daz ôre
valt er im nider ûf den melm,
wan er spielt im den ganzen helm
unde sluoc die zwei besunder
im abe dem kopfe drunder.
Sus wart gerochen dirre stich.
mit eime slage grimmeclich
Pârîs des mâles in vergalt.
grôz wunder wart von im gestalt
an liuten unde an rossen vrech.
er spielt die rotte sam daz sech
die schollen ûf dem acker.
Hector sîn bruoder wacker
half im die vînde stoeren.
wuof unde schrei man hoeren
dô mohte ûf der plânîe.
man rief dâ vremede krîe
von maneger sprâche wilde.
von slegen daz gevilde
mit gneisten wart erliuhtet
unde mit dem bluote erfiuhtet.
daz von der wunden lîbe ran.
dâ vielen ros beid unde man
erslagen unde ze tôde wunt.
nû kamen aber dâ ze stunt
zwô rotte von der kriechen her,
die vuorten ritterlîche wer
unde liehtiu wâfencleider an.
der einen pflac ein hôher man,
der zepter unde krône truoc,
er hete werdekeite gnuoc
unde was geheizen cappadon.
der künec agamennon
daz ander teil brâht ûf den plân.
nû daz die rotte wol getân
ze velde bêde kâmen,
ir kêre si dâ nâmen
zuo der patelle grimmeclich
unde vlâhten mit gedrange sich
zehant dar under unde dar în,
daz aber dâ begunde sîn
vil maneges bitterlicher tôt.
sich huop dâ marterlîche nôt
von hurtebaeren stoezen.
die kriechen sich erschoezen
begunden al ze vaste;
mit grôzem überlaste
Troiaere sich dâ luoden:
dâ von an kreften muoden
ir liute muosten harte,
den wuohs vil manic scharte
an lîbe unde an geliune
vünfzehen rotte ûf niune
dâ sluogen slege bitter:
des twanc prîandes rîter
vil strenger noete boie.
diu zehende schar von troie
ze strîte dâ niht wolte komen.
Prîant der hete si genomen
in sîne ritterlichen pflege
unde wolte mit ir alle wege
die grendel unde diu tor bewaren,
dâ von troiaere mit ir scharen,
der niune wâren ûz geriten,
vil angestlicher noete liten.
Si truogen maneger slaht.
der troiaer iemer vaht
an zwêne kriechen bî der stunt,
des wart des lîbes ungesunt
vil maneger bî den zîten.
die schar ze beiden sîten
z'ein' ander alle wâren komen
unde wart dâ von der schade genomen,
der gnuoge sunder ende smarz.
von slegen wart vil maneger swarz
an sîner blânken hiute weich,
dâ wurden rôtiu wangen bleich
unde lûter ougen trüebe gar,
wan die zwô jüngeslichen schar,
die von den kriechen strîchen,
die giengen dâ mit stichen
unde mit slegen wunder an.
si schuofen, daz vil manic man
toetlicher swaere wart gewon.
der künec agamennon
des mâles ritterlichen streit.
sîn scharphiu klinge dâ versneit
Prîandes schenken ûf dem wal,
der was geheizen perfigal
unde hete liehten prîs bejaget.
mit vrechen henden unverzaget
maht in der werde künec siech.
er sluoc in twerhes durch daz diech
unde schriet daz linke bein im abe,
alsô daz er des plânes habe
mit einem valle dô begreif.
den schenkel unde den stegereif
sluoc er im bêdesament hin.
gevohten hete er wider in
unde tete mit slegen im gedon,
darumbe in agamennon
von sînem linken beine schiet.
ouch wizzent, daz er dâ verschriet
Troiaere noch ein michel teil.
sîn manheit diu gap im daz heil,
daz er begienc rîlîche tât.
den aller besten plîât,
den ie geworhte sarrazîn,
den vuort er an dem lîbe sîn
unde was dar ûf mit sinnen
von werden küneginnen
zernaejet wol zam unde wilt.
bedecket was sîn grüener schilt
mit smaragden grasevar,
dar ûz erlûhte ein adelar,
der gap der heide rôten schîn.
von golde lieht ûz arâbîn
was er in daz gesteine
mit houbetlisten reine
gevelzet harte schône.
von sîme kophe ein krône
erlûhte niht ze michel,
diu was ein glânz onichel
unde hete wunnebaeren glast.
rîlicher koste niht gebrast
dem hêrren agamennonê.
sîns bruoder schade tete im wê
des mâles unde bî der zît,
dâ von sluoc er enwiderstrît
ros unde man diu beide
unde valte zuo der heide
Troiaere vil mit sîner kraft.
dâ was diu groeste ritterschaft
z'ein' ander bêdenhalben komen,
von der gehoeret unde vernomen
ie wart bî keinen stunden:
des wurden tiefe wunden
gehouwen unde geschrôten.
mit veigen unde mit tôten
beströuwet wart der grüene klê.
die vlecken von dem kalten snê
gevielen nie sô dicke nider,
alsam die strâlen von gevider
ûf die plânîe tâten.
hey, waz die schützen sâten
der pfîle ûf daz gevilde!
diu schoz snel unde wilde
sach man dâ snurrend umbevarn,
als bî den süezen bînekarn
vil manic tûsent bîen.
sich huop von den störîen
sô hürteclich gedrenge,
daz gnuogen wart als enge,
daz si vor tamphe ersticten.
die rotte sich verstricten
z'ein' ander sô mit liuten vrevel,
daz in daz warf des garnes wevel
nie vaster wart geflohten.
ahî, wie dâ gevohten
mit herzen unde mit lîbe wart!
diu swert diu wurden niht gespart
noch diu lânze noch der boge.
dâ streit vil manic herzoge
unde vâhten hôhe künege wert.
mit bluote wart grien unde hert
begozzen dâ, dort unde hie,
daz diu ros biz an diu knie
dar inne wuoten über al.
ûf der plânîe unde ûf dem wal
wart ein sô griwelicher kampf,
daz sich der nebel unde der tampf
ze berge wunden in den luft.
als ob der tiefen helle kruft
sich hete gar entslozzen ouch
unde ir vertânen viures rouch
ûz ir dâ lieze timphen.
wer mac die nôt gelimphen,
diu von dâ geschach?
swaz man von jâmer ie gesach,
daz allez was ein kleinez dinc
biz an des mordes ursprinc,
der sich huop von des kamphes wer.
dô sich diu vîentlichen her
gesamnet heten beide
unde ûf der wîten heide
ir schar z'ein' ander wurren,
dâ grâzten unde schurren
diu ros in der patelle sûr,
dô manic heller tambûr
mit kraft schal in ir ôre.
von holze noch von rôre
wart nie gehoert sô lûter klac,
sô drîn gesluoc der dunreslac,
als von den scheften wart vernomen,
dô si ze sprîzen unde ze dromen
vil manic hant geswinde kloup.
dâ waere ein griwelicher stoup
gesehen ûf dem plâne breit,
haet in des mâles niht geleit
daz rôte bluot heiz unde naz,
des man sô vil dâ nider maz
mit dem gewaefen stehelîn,
daz vor der viuhtekeite sîn
der plân niht mohte stieben.
der strît begunde in lieben
ze sêre bêdenthalben.
ûf bergen unde ûf alben
die slege wider hullen,
die von den swerten schullen
unde von den glânzen helmen.
von lûter stimme gelmen
wart dâ gehoeret michel dôz,
wan daz getemer was sô grôz
von grimmen slegen ûf dem wal,
daz in die stat ze troie schal
der swerte griwelicher klânc.
hurtieren unde grôz gedranc
lie sich des mâles schouwen.
dô wart sô vil gehouwen,
daz sich diu swert von slegen bugen
unde über die burcmûre vlugen
die gneisten von dem viure,
daz man ûf der plâniure
sluoc ûz den stahelringen.
mit liehten scharphen klingen
spielt man ors unde liute enzwei.
dâ wart sô jaemerlich geschrei
von veigen unde von wunden
gehoeret bî den stunden,
daz in der stat die vrouwen
durch warten unde durch schouwen
sich huoben an die zinnen.
von glânzen küneginnen
rîch unde gar von hôher art
des strîtes wol geluoget wart.
Dâ wart vil manic edel wîp
beswaeret durch ir mannes lîp
bêd offen unde tougen.
dâ wurden lûter ougen
in trüeben schîn gegerwet.
ê wîz unde bleich geverwet
wart dâ vil manic wange rôt,
durch daz ûf der plânîe tôt
beleip sô manic rîter.
sich huop ein trûren bitter
von klâren küneges kinden.
man sach dâ megede winden
ir blânken hende liehtgevar.
Helêne diu kam selbe dar
mit ir juncvrouwen ûf die wer
unde sach diu vîentlichen her
sêr umb daz leben strîten,
dâ von si bî den ziten
gedâhte: < ouwê mir, armez wîp,
daz alsô manic hôher lîp
von mîner schulde wirt verlorn!
daz ich zer welte ie wart geborn,
daz ist ein übel maere,
wan ez vil bezzer waere,
daz man mich haete nie getragen,
denn ieman hiute würde erslagen
von hôher unde von reiner art.
ach got, daz ich ie schoene wart
unde ie sô klâren lîp gewan!
des muoz engelten manic man,
der mîn genozzen wênic hât.
ouwê der jaemerlichen tât,
daz edele werde vrouwen
zerhacket unde zerhouwen
ir man hie sehen müezen
unde daz ich in gebüezen
der grimmen swaere niht enmac.
daz ich gelebte ie disen tac,
daz riwe got den reinen!
man solde mich versteinen
durch die vil hôhen sünde grôz,
daz alsô manic bluotes vlôz
hie rinnet von der schulde mîn.
wie sol ich armiu künegîn
die missetât versüenen,
daz man ûf dirre grüenen
plânîe manegen wundet,
der niemer mê gesundet
unde âne zil muoz siechen?
daz pârîs ie den kriechen
gezuhte mich vil armez wîp,
daz garnet hiute manic lîp,
der sîn vil hôchgebornez leben
muoz eime grimmen tôde geben .>
Die klage treip diu guote.
in herzen unde in muote
beswaeret si von grunde wart.
vil manic wîp von hôher art
was mit ir komen ûf die wer,
dâ saz ein wunneclichez her
von lûterbaeren vrouwen.
sich lie dâ manegiu schouwen,
diu nâch wunsche was gestalt.
doch lûhte elêne mit gewalt
diu schoenste vor in allen.
diu klârheit was gevallen
ûf ir antlitze reine,
daz si den plân gemeine
dâ zierte mit ir glaste,
als ob diu sunne vaste
dar ûf durliuhteclichen schine.
si lûhte zuo dem anger hine
den kriechen alsô klâr engegen,
daz si ze stichen unde ze slegen
sich deste vaster vlizzen,
wan si begunden wizzen
mit ougen unde mit muote,
daz helenâ diu guote
ob in saez an der warte:
des wurden si vil harte
von ir gereizet ûf den strît.
si vâhten alle bî der zît
vil herter, dan si tâten vor.
dô si daz liehte wîp enbor
gesâhen an der zinnen,
dô wurdens'' in ir sinnen
ermant ir alten riwe.
ir smerze wart sô niwe
unde alsô vrisch gemachet,
daz von in wart geswachet
Troiaere starkiu ritterschaft,
die triben si mit hôher kraft
unde mit gewalte von dem grase.
den kriechen wart der grüene wase
gerûmet von troiaeren.
dô man die lûterbaeren
Helênen an geblicte,
dô schuof man unde schicte
mit strîte marterlîche nôt.
dâ wart vil maneger in den tôt
gedrücket unde gedrungen.
Troiaere samenungen
Helêne wart ze sûre.
si wurden zuo der mûre
unde an die grendel hin gejaget.
nû seht, wie von dem winde waget
ze walde manic tanne,
sus wart von manegen manne
geweget manic lânze.
von liehter schilte glânze
den ougen wuohs grôz überlast.
in schein der kovertiure glast
unde daz gesmîde engegenwert
dâ glizzen halsperg unde swert
ein ander an enwiderstrît:
der purper unde der samît,
daz golt unde daz gesteine
die bâren vil gemeine
dem plâne liehteberenden schîn.
swaz aber glânzes mohte sîn
ûf der geblüemten heide
von rîcher ougenweide,
daz allez was reht als ein wint
unde dûhte gar ze tôde blint
biz an den schîn aleine,
den helenâ diu reine
dâ kunde mit ir bilde geben.
dô sich ir glast begunde weben
in der wâfencleide glânz,
dô truoc ir schîn der wirde kranz
vür allez daz gesmîde.
die gimmen unde diu sîde,
daz silber unde daz edel golt,
daz ûf die heide was geholt,
daz wart an sîme schîne
erlöschet, dô diu vîne
Helêne dran begunde sehen.
si kunde liuhten unde enbrehen
vür alle die gezierde rîch.
kein varwe ir schîne was gelîch,
daz wizzent âne lougen!
si bar der kriechen ougen
durliuhteclicher wunne spil
unde gap ir herzen krefte vil.
Si mahte si gemuothaft.
des wart dâ güebet ritterschaft
rîlicher vil denn anderswâ.
wer haete willeclichen dâ
gestriten unde gevohten,
dâ sich nâch wunsche mohten
oug unde herze erwittern.
erkrachen unde erzittern
solt anger unde heide wol
durch den erbermeclichen zol,
den maneger dâ von strîte enphie.
wan swer gevaht nâch êren ie,
der muoz mir hie der volge jehen,
swâ der man beginnet sehen
liep unde leit diu beide,
daz von der ougenweide
sîn herze wirt erheizet
unde deste mê gereizet
ûf einen grimmeclichen strît.
die kriechen sâhen bî der zît
liep unde leit, daz got wol weiz.
ich meine, daz helêne gleiz
ûf die geblüemten heide,
von der si truogen beide
swaer unde hôchgemüete dô.
si wâren des gemeine vrô,
daz si die klâren solden sehen,
unde was in wê dâ von geschehen,
daz in diu schoene wart genomen.
sus wâren si dô von ir komen
ze sorgen unde ze wünne.
ir bruoder unde ir künne,
ir swâger unde ir êlich man
die sâhen si des mâles an
vil gerne durch daz wunder,
daz an ir lac besunder
von lûterlicher schoenheit.
ir glânz der mahte si gemeit
unde leite dâ ir vröude nider,
daz si niht komen solde wider
in ir lândes umberinc.
durch diu zwivalteclîchiu dinc
die kriechen wurden ûf den sturm
gereizet sam ein übel wurm
unde als ein grimmer slânge,
der engeslîche unde ange
vil gerne raeche sînen zorn,
swenn er sîn eiger hât verlorn,
dar ûz er brüetet sîne vruht.
in wart diu wilde tobesuht
in daz hirne sô geslagen,
daz si mit kraft begunden jagen
Troiaere von dem velde,
dô si mit liehter melde
vor in begunden schouwen
ir glânzen lândesvrouwen.
Prîandes ritterlîchiu diet
begunde entwîchen unde schiet
von dem gevilde grüene.
wan daz hector der küene
ein her dâ zen troiaeren bôt,
si waeren anders alle tôt
gelegen bî der zîte.
er kêrte ir muot ze strîte
beid offen unde stille.
reht als ein cocatrille
ûz eime dicken rôre vert
ze schâfen unde ir gnuoc verzert,
swâ man si weidet bî dem mer,
sus îlte er in der kriechen her
ûz sîner dicken ritterschaft
unde mahte ir gnuoge schadehaft
an êren unde an guote.
Prîant der wol gemuote,
der vor der letze selbe enthielt,
unde dâ mit sîner huote wielt
der grendel unde der porten,
der wart in allen orten
ermant ûf bitterlichen zorn:
dô sîne rîter ûz erkorn
die vluht begunden kiesen.
er sprach: < solt ich verliesen
die stat unde allez, daz ich hân,
ich müeste selbe zuo dem plân
nû gâhen unde kêren.
wer lieze alsus von êren
sich vlühticlichen stôzen?>
sus nam er eine grôzen
unde eine michel rotte an sich.
swaz ritterschefte löbelich
des mâles vor der litze was,
die zôch er an sich unde las
unde îlte balde ûf sîne vart,
iedoch liez er dâ wol bewart
die grendel mit vuozliuten.
erzeigen unde betiuten
wolt er in kurzer stunde,
daz er noch strîten kunde
mit handen unde mit kreften.
sich vlehten unde heften
begunde er in der vînde schar.
daz er sô wackerlichen dar
mit einer grôzen rotte kam,
daz brach den kriechen unde nam
den sic des mâles ûz der hant.
der werde künec prîant
lie dâ sîn ellent schouwen:
vil maneger wart verhouwen
von sîner vrechen hende quec.
ze strîte wider in den wec
kund er die sînen wîsen.
die schrieten holz unde îsen,
golt, silber, sîden unde leder.
Prîant der was den kriechen scheder,
dann ieman anders bî der zît.
er kam gerüeret an den strît
mit einer presse wunneclich:
des treip er wider hinder sich
die vînde mit gewalte.
ir gnuoge er nider valte
beide ûf gras unde ûf daz krût.
er unde hector, sîns herzen trût,
enphiengen lûterbaeren prîs;
daz selbe tete ouch pârîs
unde sîn bruoder trôilus.
Ênêas unde perseus
in hulfen sêre vehten.
grôz wüefen unde brehten
wart eht aber dâ getân.
man sach die wunden ûf dem plân
sich rimphen unde grisgrammen.
dâ sprungen viures vlammen
ûz helmen alsô dicke,
als ob des donres blicke
ân underlâz dâ vüeren.
Prîant begunde rüeren
sîn altez ellent bî der stunt:
des wart ze tôde maneger wunt
von sîner ellentrîcher hant.
der werde künec prîant
daz velt mit bluote mahte naz.
des endes dâ diu klâre saz
Helêne bî der selben zît,
dâ wart der grimmeclîche strît
gedrücket hin besunder,
wan sich dâ manic punder
z'ein' ander vîentlichen slôz.
von slegen alsô rehte grôz
wart diu mâlîe dâ zehant,
daz in den wolken widerwant
der swerte scharpfe klingen.
hin unde her sich dringen
begunde dâ vil manic schar.
sich dranc z'ein' ander unde war
der künege massenîe.
vil manic grôz storîe
wart under ein geflohten.
ich waene, daz gevohten
nie würde vaster denne dâ.
diu wâfenkleit grüen unde blâ,
brûn unde blânc, graw unde rôt
von kamphes unde von strîtes nôt
sich zarten unde rizzen.
dâ sluogen unde bizzen
diu ros in dem gedrange.
dâ wart von swertes klânge
diu heide wol bedoenet
unde michel baz beschoenet
von der gezierde glaste.
Troiaere wâren vaste
an ir gemüete wider komen;
Prîandes kunft het in benomen
ir zagelichen vorhte.
sîn angesiht diu worhte
daz wunder an ir krefte,
daz si von ritterschefte
begunden prîs enphâhen.
dô si den hêrren sâhen,
durch den si kâmen ûf daz velt,
dô wart vil strengez widergelt
den kriechen dâ von in geboten.
von noeten muoste maneger roten,
dem diu sunne ir hitze lêch.
von sweize wart ir harnasch vêch
unde von dem bluote moderîn.
dâ muoste werden unde sîn
von strîte grôz unfuoge.
man hôrte schrîen gnuoge
vil manegen jaemerlichen spruch.
stich unde slac, stôz unde bruch
die viere sach man trîben.
wer möhte gar geschrîben,
waz hôher liute dâ verdarp?
dâ viel des mâles unde starp
Urgenius von trâse,
dem nie kein lastermâse
bî sînen jâren wart beschert.
in valte ûf der plânîe wert
Prîant mit sîner hende.
dô kôs von im ein ende
des mâles ouch emargalûn.
Profiliar unde atamûn
beleip von im des mâles vrî.
diz wâren hêrren alle drî
starc unde rîche erkennet.
ir muoz vil ungenennet
belîben, die prîant ersluoc.
ir was sô vil unde alsô gnuoc,
daz ich verswîgen muoz ir namen.
Troiaere dorften sich niht schamen
ze hêrren unde ze künege sîn:
er tete in starke helfe schîn
mit vrechen henden ûz erwelt.
ze tôde sluogen manegen helt
Hector unde er, si zwêne.
diz jâmer sach helêne
mit lûterbaeren ougen an,
daz durch si manic hôher man
beroubet wart des lîbes:
dâ von des klâren wîbes
ungemüete wart vil grôz.
daz rôte bluot ze berge schôz
gegen der hoehen in den luft.
dâ streit vor durch des lobes guft
vil sêre manic rîter.
in der mâlîe bitter
kam ez von âventiure alsô,
daz menelaus pârîsen dô
begunde merken unde spehen.
nû daz er in het an gesehen,
dâ blicte er an helênen ouch
unde wart dâ grüene sam ein louch
unde als ein wahs geverwet gel.
sîn ors gar vrevel unde snel
begunde er zwicken mit den sporn.
er twanc ez dâ durch sînen zorn
ze hurtebaeren stoezen,
wan er begunde im vloezen
daz bluot ûz beiden sîten.
ez truoc in bî den zîten
durch die pressiure manicvalt
unde brâhte in schiere mit gewalt
des endes, dâ pârîs enthielt
unde manegen lîp ze tôde spielt
ûz ritterlichen kreften.
mit rede sich beheften
begunde wider in alsus
der künec menelâus.
Er sprach: < entriwen, her pârîs,
ir hânt niht wol in gastes wîs
behalten iwer staete an mir.
nû sprechent an, wie möhtent ir
getuon sô lasterlichen ie,
dô sich ûf iwer tugent lie
mîn herze wider alle vluht,
daz ir dâ brâchent iwer zuht
unde iwer adel wider mich?
wer haete des versehen sich,
daz edel gast sîn êre
sô gar unmâzen sêre
zerbraeche an sîme wirte?
daz iuch ein boeser hirte
von kinde zôch, daz kiuse ich wol.
gelouben ich des kûme sol,
daz iwer art schin ûz erkorn.
unde waerent ir von im geborn,
des nam iu z'einem' vater giht,
ir haetent iwer triwe niht
gevelschet unde geswachet.
ir hânt an mir gemachet,
daz iwer lop enist niht guot.
ich haete baz vor iu gehuot
des wîbes unde der êren mîn,
waer ich gewis an iu gesîn
untriwen unde meines.
ich wânde, niht sô reines
jüngelinges waere als ir.
ir swuorent unde seitent mir,
ir waerent von karthâge.
mit alsô valscher lâge
wart ich von iu gevangen.
ich hete an iu den slângen
gehûset vür daz lembelîn,
dô mînes herzen künegîn
ze lânde wart von iu gestolen.
ich zôch vür einen zamen volen
an iu den tracken wilde.
ir hânt sô grôz unbilde
von meine an mir gebriwen,
daz ich des wil getriwen
den göten algelîche,
daz ich mîn künecrîche
beschouwe niemer, ê daz ich
geraeche an iu sô vaste mich,
daz ich mîn herze erküele.
ich kume an disem brüele
mit iu ze rechenunge wol.
nieman uns zwêne scheiden sol,
ê daz ir mir den zins gegebent,
daz ir mit mîme wîbe lebent
nû lânge, als iu gevellet.
ir hânt iuch mir gesellet
ze lesterlîche uns beiden.
diu vriuntschaft muoz gescheiden
noch hiute werden ûf dem plân.
ir möhtent baz gewîbet hân
unde werdeclicher denne alsus.
hiez iuch der künec prîamus
mir stelen mîne vrouwen,
sô wolte er iuch verhouwen
êr unde lop ân endes zil:
wan swer iemanne schaden wil,
der solde im widersagen ê.
mir tuot daz laster iemer wê,
daz ir mich an den triwen
gewîset hânt ze riwen
unde ze schemelicher nôt.
ez muoz benamen iwer tôt
hie werden oder mîn verlust,
daz ir mit valscher âkust
zuo mîme hûse kâment
unde mir dar ûz benâment
den aller besten prîsant,
den ie gezuhte diebes hant .>
 <
Ir redent übel,> sprach pârîs
 <unde swechent sêre küneges prîs,
sît ir mich z'einem' diebe zelt.
an disen worten ûf entwelt
unde mâzent iuch der sprâche!
durch vîentlîche râche
vuor ich in iwer hûs benamen
unde wil mich niemer des geschamen,
daz ich iu laster drinne tete.
man sol an iegelicher stete
dem vînde mêren sîniu leit.
iu was nû lângest widerseit
von mir unde von dem vater mîn.
dô man die lieben swester sîn
Esîonam niht sante wider
unde man uns troie brach dernider,
dô mohtent ir ouch wizzen,
daz ich unde er uns vlizzen
ûf aller kriechen herzesêr.
wer solde iu widersagen mê
denn iwer selbes missetât?
swer âne schult gefrevelt hât,
der weiz ouch unde erkennet wol,
daz er sich vor dem hüeten sol,
an dem der vrevel ist geschehen.
kein man sich guotes sol versehen,
der übellîche tuon getar.
mîn base wunneclichgevar
wart uns in roubes wîs genomen:
den schaden hân wir überkomen
mit einer semelichen tât.
her thelamon ze wîbe hât
Esîonam die künegîn:
dâ wider muoz mîn vrouwe sîn
Helenâ, die wîle ich lebe.
daz ich die klâren von mir gebe,
daz wirt noch herter denne ein vlins.
welt ir von mir zol oder zins
ze lânde vüeren unde tragen,
der sol gemünzet unde geslagen
mit swerten hiute werden.
ir hânt mir ûf der erden
gesprochen an mîn êre
ze vaste unde alze sêre:
daz gilte ich, swenne ez mac gesîn.
daz prîant was der vater mîn
unde niht ein hirte, der mich vant,
daz wirt ûf iuch mit mîner hant
bewaeret unde behertet.
mîn lop hânt ir verschertet
mit worten ûf dem grüenen plân,
daz wirt mit slegen widertân
od ich gelige darumbe tôt.
iu was mit rede ûf mich ze nôt,
daz prîset iuch vil selten.
ir soltent mich niht schelten,
unde waere iu küneges êre liep
ir habent mich vür einen diep
unde z'eines' hirten sun gezelt:
ob ir nû sint ein vromer helt,
sô werent iuch, went ir genesen,
wan ez enmac niht anders wesen
an uns beiden, denne ein strît.
Helêne muoz bî dirre zît
mîn oder iwer werden
verweiset ûf der erden .>
 <
Diz lobe ich,> sprach dô sâ zehant
der künec, menelaus genant,
unde bôt vil schiere sich ze wer.
reht als ein marner ûf dem mer
kan zuo dem ruoder gâhen,
swenn im beginnet nâhen
ein grimmeclicher sturmewint,
alsô greif er ân underbint
ze strîte bî den stunden.
ein sper von im gewunden
wart eime rîter ûz der hant:
als er im daz dar ûz gewant,
dô kêrte er von pârîse hin
unde wolte gerne wider in
dâ ritterlicher joste pflegen.
unde dô pârîs der küene degen
wart sînes muotes innen,
dô bat er im gewinnen
schier unde balde eht einen schaft
unde wart dar ûf gedanchaft,
daz er vollânte sîne ger.
der eine hin, der ander her
begunde drâte kêren sider
unde wurfen aber umbe wider
diu ros mit dem gezöume glânz.
die schefte michel unde ganz
ze tal si vornen sancten.
vrîlichen si dâ sprancten
ûf den vil wunneclichen plân.
diu ros diu wurden âne verlân
mit ritterlichen beines slegen.
ûf unde ze tal geswinde regen
begunden si die schenkel:
des wart dâ bî dem enkel
von bluote naz ietweder spor,
daz in die lüfte wart enbor
den orsen ûz gesprützet,
diu beide wol genützet
dâ wurden unde gebrûchet.
von in wart niht gestrûchet
ûf der plânîe strâze,
wan si die rehten mâze
des loufes dô behielten.
die steine ir hûfe spielten
unde drâschen wildez viur ûz in.
die künege bêde kâmen hin
gesnurret bî der wîle,
gelîch dem snellen pfîle,
der ûz der nüzze wischet.
ir zweiger muot erfrischet
was mit vîentlicher ger.
Pârîs der kunde wol sîn sper
ûf menelâô brechen,
wan er begunde stechen
ûf in den ungefüegen schaft,
daz er enmitten wart behaft
ûf sînem schilte liehtgevar.
er stach in sô geswinde dar,
dâ die vier nagele stuonden glânz,
daz er enphienc vil wîten schranz
unde manic schiver ab im stoup.
ouch wizzent, daz der schaft zerkloup,
den menelaus dâ vuorte.
Pârîsen er beruorte,
dâ man den helm dâ stricket,
daz er vil nâch genicket
was ûz dem satele hinder sich.
daz im der angestbaere stich
benam niht sînen lebetagen,
daz schuof die gollier, daz den kragen
verdecket hete mit sîner kraft.
zerbrochen wart ietweder schaft
nâch ritterlichem prîse
unde in der besten wîse,
der man ûf rehter joste gert.
dar nâch sô rouften si diu swert
unde sluogen ûf ein ander hin
sô töbelîche, als in der sin
waer ûz der mâze wüetic.
si wurden übermüetic,
daz schuof helênen bilde,
daz vor in daz gevilde
mit sîme glânze erlûhte.
si beide wol bedûhte
gemaeze bî den zîten,
daz man si balde strîten
dâ saehe vor der klâren.
ir man si beide wâren,
dâ von si deste harter
des grimmen kamphes marter
dâ liten unde truogen.
si stâchen unde sluogen
ûf daz erwelte stahelwerc,
daz heide, grien, tal unde berc
bedoenet wurden unde der walt
von grimmen slegen manicvalt,
die von ir swerten hullen
unde über sich erschullen
ze berge unde zuo den wolken.
wîz als ein blânkez molken
dranc in beiden ûz der sweiz.
nû seht, wie von dem îsen heiz
ûf einem anebôze var
vil manic gneiste rôtgevar,
alsus begunde springen
ûz ir gevegeten ringen
vil manic wildes viures blic.
si kunden bêde wol den bic,
der von den swerten sol geschehen.
ob got von himele solde sehen
von zwein kemphen einen strît,
er möhte ir vehten bî der zît
beschouwet hân mit êren.
ring unde spaene rêren
sach man die künege milte.
ir harnasch unde ir schilte
dâ liten grôz getengel,
gezieret sam zwên engel
wârens'' an den strît gevarn.
von grimmen einen adelarn
geverwet grasegrüene
truoc menelaus der küene
in eime schilte rôt guldîn.
dâ tete pârîs des mâles în
sleg unde stiche manicvalt.
die margarîten ungezalt
sluoc er dar ûz mit grimme
unde schuof, daz manic gimme
dô wart geströuwet ûf den klê.
si tâten vaste ein ander wê
mit slegen ûf der heide.
nû daz die künege beide
sus pflâgen starker biusche,
dô kam ein grôz geriusche
von liuten ûf si zwêne dar.
vuozgengel wart ein michel schar
ûf si gedrücket al zehant,
dar ûz ein sneller sarjant
mit eime scharphen spieze trat,
der tete sîn ors pârîse mat.
Er dranc in sîme zorne
durch ez die lânzen vorne
unde valte ez mit dem stiche
sô rehte snellecliche
zuo dem geblüemten anger,
daz pârîs mohte lânger
niht ûf im gesitzen.
mit kreften unde mit witzen
warf sich der ellentrîche drabe
unde îlte zuo des plânes habe
mit eime snellen sprunge.
dâ wart der edel junge
mit vuozliuten bestanden
unde êrst von sarjanden
ze grimmer nôt gewîset.
sîn leben hôchgeprîset
geleit wart ûf die wâge.
im wâren sîne mâge
unde sîn bruoder verre komen,
der helfe mohte im niht gefromen,
wan si niht wisten sîner nôt.
ze wer sazt er sich unde bôt
aleine wider manegen man.
ze ros vaht in der künec an,
der menelâus was genant,
unde wart vil manic sarjant
ze vuoz ûf in geschicket:
alsô wart er verstricket
in angeslicher swaere.
Pârîs der tugentbaere
beleip darumbe niht verzaget,
sîn ellent sêre wart gejaget
ze strîte an allen enden.
er gap ze bêden henden
sîn edel swert, daz er dâ truoc:
dâ mite erstach er unde ersluoc
ze tôde maneger muoter kint.
er valte liute sam der wint
daz dürre loup kan rêren.
mit lânzen unde mit gêren
wart ûf in ein gestürme,
als ob vil binenwürme
dâ vüeren umbe ein honicvaz.
alsô was er durch nîdes haz
mit liuten umbegriffen.
vil manic sper gesliffen
wart dô geneiget wider in,
diu schriet er unde sluoc dâ hin
mit sîner klingen herte,
als obe der hagel berte
dâ nider manegen dürren halm.
von schrîen wart umb in ein galm
unde ein gebrehte lûte erkant.
der künec, menelaus genant,
der rief den sarjanden zuo:
 <swer des geruoche, daz ich tuo
den willen sîn, die wîle ich lebe,
unde iemer im lih unde gebe,
der helfe mir an dem gesigen,
von dem wir algemeine ligen
in lasterbaeren schanden.
er sol von uns bestanden
hie sîn mit vîentlicher ger.
nû seht, ir hêrren, daz ist der,
von dem ich hân mîn wîp verlorn.
swer an im rîchet mînen zorn,
der wirt gewaltic wes ich hân.
ez sol im an sîn leben gân,
ê man gescheide uns zwêne.
diu künegîn helêne
verliuret an im ir âmîs!>
 <wer kan daz wizzen,> sprach pârîs,
 <ob si mich hie verlieren sol?>
 <zwâr ich enweiz ouch niht sô wol,>
sprach der künec aber z'im',
 <sô daz ich iu daz leben nime,
ê daz ir von ir künnent komen.
mit helfe möhte iu niht gefromen
der tiufel noch der göte kraft,
daz ir von mir gesunthaft
unde âne schaden koment hie:
wan ez enwart unwaeger nie
deheinem man der lebetage.
ir sint alsô mit eime hage
von liuten umbehalten,
daz iwer heil muoz walten,
ob ir gesunt mit êren
von uns beginnent kêren .>
Pârîs der rede antwürte bôt.
er sprach: < entriwen, mir ist nôt,
daz mir ein wênic baz geschehe,
dan iwer herze sich versehe
unde iwer munt geheize mir.
haet ich den willen unde die gir,
daz ich von rede wolte erzagen,
sô waere ich hiute lânge erslagen
unde haete alhie den lîp verzert.
nû stêt ez sô, daz mich verhert
niht iwer rede an mîner kraft.
ir müezent anders sigehaft
an mir belîben danne alsô,
wan ich enahte ûf iwer drô
sô tiure niht als ûf ein grûz.
hie mite sî daz bâgen ûz,
des wir beide pflegende sîn.
ger ieman hie des schaden mîn,
der kêre an mich geswinde.
swaz er hie nutzes vinde,
den strîche er balde an sînen stein.
swie vaste ich komen sî ze bein
unde ze vuoz, sô bin ich doch
gevangen niht sô sêre noch,
daz ich erschrockenlichen stê .>
sus rette pârîs dô niht mê
zuo sînen widersachen.
sîn swert begunde machen
vil schedelicher wunden,
die schriet er bî den stunden
mit unverzageten handen.
vor starken sarjanden
wert er mit kraft daz leben sîn,
alsam ein grimmez eberswîn
den lîp vor snellen bracken.
zerhouwen unde zerhacken
sach man den helt pârîsen
des mâles holz unde îsen,
tuoch, leder, vleisch, hût unde bein.
dâ wart bewaeret unde erschein,
daz er wol schirmen kunde.
dâ mite er dâ begunde
sich vristen ûf der heide.
sleg unde stiche beide
enphienc er schône ûf sînen schilt.
man sach in springen als ein wilt
dar unde dan, her unde hin.
nieman dâ kunde treffen in
ûf sîniu lit blânc unde weich.
dâ stuont ein wol gewahsen eich,
diu was im ein gelücke.
an si kêrt er den rücke
unde hete von ir schirmes gnuoc,
sô daz in nieman hinden sluoc
noch in dâ rückeshalben schôz.
dâ von sô rêrte er unde gôz
der vînde bluotes deste mê.
sô menelaus der künec hêr
ze ros engegen im gedranc,
sô tete er iemer einen swanc
mit sîme swerte stehelîn
dem orse zuo dem mûle sîn,
daz ez begunde schiuhen
unde sich niht lânger diuhen
noch trîben ûf pârîsen liez.
geloubent, daz er manegen spiez
dâ sluoc mit sîner klingen abe!
er schicte gnuoge zuo dem grabe,
die sînes schaden gerten.
von lânzen unde von swerten
was umb in ein michel hac,
dar inne stuont er unde pflac
sleg unde stiche maneger slaht.
nû daz er alterseine vaht
alsus mit manegem manne starc
unde er sich vor dem tôde barc
mit sîme glânzen schilte,
dô kam alrêrst der milte
ûf manicvalter noete spor:
wan pollux unde castor
unde achilles dise drî
geriten im sô nâhe bî
des mâles von geschihte,
daz si mit der gesihte
vil schiere wurden sîn gewar.
dâ von si balde kâmen dar
ze menelâô dâ gerant
unde sprâchen wider in zehant:
 <
Ist diz von troie pârîs,
der uns verstal in diebes wîs
Helênen von dem lânde,
sô wirt an im diu schande
gerochen, die wir dulden.
daz wir von sînen schulden
hie lîden angest unde nôt,
daz wirt sîn endelicher tôt
unde sîn verlust vil bitter.
nû dar, getriwen rîter,
daz er niemer hinnen kome!>
 <nein,> rief menelaus der vrome,
 <erslahent in ze tôde niht!
daz er uns werde in unser pfliht
gevangen unde gebunden,
daz ist bî disen stunden
vil waeger, denne er tôt gelige.
wan ich mîn trûren übersige
vil baz mit sîme lebetagen,
dan er von uns würde erslagen
unde er verlüre sînen lîp.
Helêne, daz vil schoene wîp,
diu wirt uns wider noch gegeben.
ob wir pârîsen lâzen leben
unde in verderben niht zehant,
uns gît sîn vater prîant
umb in die küneginne wider:
ist aber, daz er tôt hie nider
gevellet zuo dem plâne,
wir müezen iemer âne
ir bildes ûf der erden
belîben unde werden .>
Seht, alsô wart vil drâte
dô menelaus ze râte
mit sînen vriunden ûf dem plân,
daz er pârîsen wolte lâzen
gevangen werden bî der zît,
darumbe daz helêne sît
im wider möhte werden.
er truoc ir ûf der erden
sô lûterlîche staete,
daz er des mâles haete
verlâzen allen sînen zorn.
durch daz ir lîp vil ûz erkorn
im waere dô gegeben wider,
dâ von wart im ze muote sider,
daz er pârîsen vâhen hiez
unde in niht sîne swaeger liez
erslahen dâ ze tôde alsus.
nû castor unde pollus
vernâmen unde achilles,
daz menelaus geruochte des,
daz man pârîsen vienge,
dâ wurben si, daz gienge
sîn wille vür sich al zehant.
si wurden alle drî gemant
dar ûf in kurzen stunden,
daz pârîs dâ gebunden
von in gefüeret würde hin.
ir einer sprach dô wider in:
 <ergebent iuch, went ir genesen!
ir müezent hie gevangen wesen,
welt ir behalten iwer leben:
dâ von geruochent iuch ergeben
vil schiere in unser drîer pfliht!>
 <entriwen, des entuon ich niht,>
sprach aber dô pârîs zehant.
 <ê daz ich mich in iwer hant
gevangen welle bieten,
ê wil ich mich genieten
des tôdes ûf dem plâne.
ich stên hie wunden âne
unde aller bande ledic noch,
dâ von gaeb ich ungerne doch
gevangen mich deheinen man.
die wîle ich kraft geleisten kan,
sô were ich leben unde lîp.
liez ich mich vâhen als ein wîp,
sô waere ich gnuoc âmehtic.
ich wil dar ûf betrehtic
in herzen unde in muote sîn,
daz ich den lebetagen mîn
schirm al die wîle, daz ich mac
gesunt belîben einen tac .>
Pollux der rede antwürte bôt.
 <nû schirment iuch! daz tuot iu nôt,>
sprach er mit zorne wider in.
sus kêrte er an pârîsen hin
unde wolte ûf in dâ dringen vor.
Achilles unde castor
die wurden ouch ûf in gewant.
si kâmen alle drî zehant
ûf den erwelten man gehurt.
mit starken orsen wol gegurt
dô kêrten si den rîter an.
der künec menelaus began
mit den hêrren allen drîn
Pârîse widerwertic sîn
unde tete im mit gedrange nôt.
nû sazte er aber unde bôt
mit vrecher hende sich ze wer.
si viere wâren im ein her
unde manic sneller sarjant,
der ouch mit ellentrîcher hant
dâ wider in vaht unde streit.
er truoc des mâles unde leit
vil kumbers von gedrange,
doch gienc er in sô lânge
mit slegen unde mit stichen vor,
daz pollux unde castor
unde der helt achilles
in ir gemüete jâhen des,
daz er sich vaste werte.
swaz man ûf in geberte,
daz galt er wol nâch sîner state.
dâ wart der halsperc unde diu plate
von im engenzet unde der schilt.
sîn lop mîn zunge niht verhilt
unde sînen ritterlichen prîs.
der hôchgelobte pârîs
sô vaste dâ sluoc unde stach,
daz im in sîner hende brach
sîn edel swert, daz lûter schein.
Achille wolt er hân daz bein
geschrôten unde geswungen hin,
dô traf er ûf die schîben in
des kniewelinges herte,
diu sich des slages werte
sô sêre mit ir vestekeit,
daz ir daz swert dâ niht versneit
unde ez von ungelücke
begunde sich in stücke
dâ brechen ûf der schîben,
alsô daz dâ belîben
Pârîse möhte in sîner pfliht
des guotes swertes anders niht,
wan knophes unde helzen.
diu klinge von ir velzen
unde ir snîden sich dô schiet:
dâ von pârîsen dô beriet
des grimmen zornes tobesuht,
diu schôz des mâles mit genuht
schier unde balde in sînen koph.
die helzen warf er unde den knoph
Achille engegen mit der hant
unde traf in ûf des schiltes rant,
daz dâ von diu varwe stoup
unde er in stücke sich erkloup.
Seht, alsô wart dô pârîs
von sînem swerte in alle wîs
gescheiden unde gesundert.
er hete vor gewundert
mit slegen an der kriechen her,
nû muoste er werden âne wer
ze sorgen dâ gedrungen.
waer im enzwei gesprungen
daz swert in sîner hende niht,
dâ müeste ein griwelich geschiht
von slahte sîn ergangen,
ê daz man in gevangen
haet ûf dem plâne grüene.
nû daz pârîs der küene
stuont âne spiez unde âne swert,
wie solde sich der künec wert
beschirmen dô iht lânger?
er muoste von dem anger
sich lâzen gevangen vüeren.
ûf in begunde rüeren
dô castor unde achilles
die vârten bêde sament des,
daz er von dannen kaeme sâ.
von in wart er geworfen dâ
mit kreften ûf ein ors zehant.
dô man den ellentrîchen vant
gar âne werc unde âne wer,
dô wart er gaehes ûz dem her
von in gefüeret ûf daz velt.
hin zuo dem mer in ir gezelt
begunde man dâ wîsen
den vrechen helt pârîsen,
dô wolte man in vüeren în.
des wart diu glânze künegîn
Helêne dô beswaeret.
ir tugent wart bewaeret
unde ir triwe an im zehant.
ir hende si vor leide want
erbermeclichen unde sprach:
 <ouwê, pârîs, unde iemer ach,
nû bin ich armiu dîn verhert!
waz mir nû leides widervert
an herzen unde an lîbe!
ach mir ellenden wîbe,
daz ich gewan mîn leben ie!
wie sol ich zweiger manne hie
verweiset unde beroubet wesen?
Pârîs, den ich het ûz erlesen
vür alle man ûf erden,
der muoz mir tiure werden
unde dar zuo menelaus mîn wirt.
sol ich ir beider sîn verirt
unde doch ir wîp nû sîn genant,
sô riwe got, daz mich verslânt
daz wilde mer niht under wegen,
dô mich pârîs der küene degen
ze troie ûz kriechen brâhte.
ich würde in leides âhte
begraben unze an mînen tôt
unde waere daz ein ringiu nôt,
der mich in sorgen lieze leben.
mir wirt von schulden hie gegeben
ein bitterlichez ende sûr,
sint mînes herzen nâchgebûr
enwec alsus gefüeret ist.
mir lât unlânge die genist
Prîant der werde künec wîs,
swenn er bevindet, daz pârîs
wirt ze tôde lîhte erslagen.
wer lieze mir den lebetagen,
swenn er verdorben waere?
ouch ist mir alsô maere,
daz ich ersterbe in kurzer stunt,
sô daz man lâze mich gesunt
in sorgen iemer alten.
ouwê, daz mir zerspalten
daz herze niht von leide kan,
durch daz ich mînen lieben man
alsus gevangen saehe niht.
daz er zuo mîner angesiht
muoz lîden angest unde nôt,
daz tuot mir wirs, denn ich den tôt
hie selbe dulden solde.
daz man mich toeten wolte
vür in, daz dûhte mich ein heil,
wan ich enwirde niemer geil
noch vroelich âne sînen lîp:
dâ von wolt ich vil armez wîp
vür in mit willen tôt geligen.
wes hânt die göte mich gezigen,
daz si bî ganzer klârheit
die râche hânt ûf mich geleit,
daz nie kein wîp von hôher art
sô rehte gar unsaelic wart,
als ich ellendiu vrouwe bin.
Pârîs hât mîn gelücke hin
unde alle mîne saelekeit.
mîn heil, daz was ûf in geleit,
daz ich nû leider hân verlorn,
durch in het ich mîn lânt verkorn
unde alle, die mir sippe sint.
ich lie durch in man unde kint
unde muoz ich nû sîn manegel hân,
wan im der grimme tôt getân
wirt von den kriechen al zehant.
daz er enterbet hete ir lânt
des bildes unde der schoene mîn,
daz muoz sîn bitter ende sîn!>
Helêne dise klage treip.
ân alle vröude si beleip,
dô man pârîsen vuorte dan.
si sach in jaemerlichen an
unde blicte im inneclichen nâch.
den kriechen wart von dannen gâch
mit im des mâles über velt.
daz man in braehte in ir gezelt,
des wolten si dô vlîzic sîn.
dô wart im starkiu helfe schîn
getân vil gaehes under wegen.
Hector der ellenthafte degen
mit willen im ze trôste kam.
er hôrte sagen unde vernam,
daz er gevangen waere:
dâ von der strîtebaere
vil drâte kam gesnurret.
sîn ors was niht ergurret
an loufe noch an sprunge.
der hôchgeborne junge
twanc ez ûf eine snelle just,
dâ wart den kriechen ein verlust
unde ein vil grôzer ungewin.
den helt pârîsen nam er in
unde brâhte in ûz ir pflihte spor.
Achilles unde castor
die mit im kêrten ûz dem her
unde in dô vuorten in ir wer
gevangen unde gezöumet hin,
die muosten beide lâzen in
ûz ir gewalticlichen pflege:
wan in hector kam ûf dem wege
mit nîde zuo gesprenget.
er hete ûf si gehenget
sô drâte bî der wîle,
daz si mit sneller île
von im ervolget wâren
unde bêde von dem klâren
Pârîse muosten scheiden.
er kunde wol in beiden
den bruoder sîn entheften.
mit witzen unde mit kreften
gap er in zwein sô grimmen strît,
daz si pârîsen bî der zît
dâ liezen vil gemeine
unde hectorem aleine
bestuonden hertes kamphes.
hie wart eht aber tamphes
beschouwet unde viures gnuoc,
daz man dâ tengelt unde sluoc
ûz harnasch unde ûz îsen.
nû man verlie pârîsen
unde hector hete erloeset in,
seht, dô begunde er sînen sin
dar ûf mit vlîze wenden,
daz er zuo sînen henden
ein swert gewinnen möhte,
daz im des mâles töhte
ze kampfe unde z'eime' strîte.
nû lac dâ bî der zîte
ein rîter siech unde ungesunt,
der was versêret unde verwunt
ûf die plânîe alrêrst gehurt
unde hete ein swert umb in gegurt,
daz was vil maneger marke wert.
unde dô pârîs daz selbe swert
dâ bî dem wunden man ersach,
dô rief er zuo im unde sprach:
 <
Herr, öugent an mir iwer zuht!
ob ir des swertes mit genuht
ze kamphe niht gebrûchen mügent,
sô denkent dar an unde gehügent,
daz ir ein edel rîter sît,
unde lîhent mirz bî dirre zît,
durch daz ich hie ze strîte kome
unde ich dem bruoder mîn gefrome,
den man hie grimmes kamphes wert.
ist, daz ir mir daz selbe swert
geruochent lîhen, hêrre trût,
ich diene iu stille unde über lût
mit willen biz an mînen tôt .>
der wunde des antwürte bôt
gezogenlichen unde sprach:
 <vriunt hêrre, sît daz ich ze swach
ze strîte leider worden bin,
sô nement unde enphâhent hin
daz swert von mîner hende!
ob iwer strît ein ende
mit lobe unde mit gelinge neme,
sô tuont mir, als iu wol gezeme,
unde helfent mir ze lîbe wider!
der mir verbünde mîniu lider,
ich möhte noch vil wol genesen,
des lâzent mich iu bevolhen wesen
unde ruochent mir genaedic sîn!>
 <diz tuon ich ûf die triwe mîn>
sprach dô pârîs der künec wert.
daz edel unde daz guote swert
enphienc er willeclichen dô
unde wart als inneclichen vrô
nie von deheiner gâbe mê.
ze strîte kêrte er ûf den klê
mit ellenthaften muote dan.
Hector von sîner kunft gewan
rîlichen trôst, geloubent des!
wan castor unde achilles
mit nîde vâhten wider in.
daz wart ir beider ungewin,
dô pârîs kam ze strîte.
man sach in bî der zîte
dem bruoder sîn ze helfe stân.
si zwêne wurden ûf dem plân
von disen zwein bestanden.
dâ wart mit vrechen handen
gestriten von den vieren.
si kunden wol gezieren
den kampf mit stichen unde mit slegen.
man sach si kraft unde arme regen
ze strîtebaeren dingen.
man hôrte ir swert erklingen
ûf in diu wolken enbor.
dâ streit pârîs unde hector
mit ellentrîchen willen.
Castôren unde achillen
die vâhten in des mâles an.
si triben si dar unde dan
ûf der geblüemten heide.
ouch wizzent, daz si beide
sich grimmeclîche werten!
si sluogen unde berten
nâch vreches herzen lêre
ûf die gebrüeder sêre.
Nû si mit strîte ritters ampt
dâ triben alle viere sampt,
dô wart ir zal gemêret.
dar under sît gekêret
kam der künec thelamôn,
durch daz er hôher wirde lôn
mit kamphe möhte enphâhen.
sîn ougen beide sâhen
unde heten war genomen des,
daz castor unde achilles
unde hector unde pârîs
nâch lobe in maneger hande wîs
mit kreften rungen unde striten.
des kam er under si geriten
durch kamphes âventiure.
Achille z'einer' stiure
begunde er îlen schiere
dâ hin, dâ man die viere
sach vehten mit rîlicher kraft.
er unde sîn geselleschaft
ir schar geswinde mêrten.
mit im ze strîte kêrten
vier amiralde wîte erkant,
die wurden mir alsus genant:
der eine hiez pollixenon
unde was der ander dorion
geheizen unde genennet,
der dritte wîte erkennet
was genant amfileus
unde hiez der vierde thêseus
ze namen unde ze tiute.
si wâren hôhe liute
unde lebten ie gar schône.
dem künec thelamône
begunden si dâ volgen,
des herze was erbolgen
Pârîse gar von grunde,
durch daz von im diu blunde
Helêne was gezücket ê.
ze strîte kam er ûf den klê
mit den vier amiralden,
der muot begunde halden,
swar sîn gebot geruochte.
kampf unde strît er suochte,
die beide er volleclichen vant.
Pârîs unde hector in zehant
der zweiger dâ gewerten.
er wart mit scharphen swerten
enphangen von in beiden.
wie künde ich iu bescheiden
mit worten hie besunder
daz vrevellîche wunder,
daz hector des mâles tete!
ze tôde sluoc er an der stete
die werden amiralde,
die zuo dem strîte balde
mit thelamône kâmen.
er valte zuo dem sâmen
die selben gar ze schiere.
si wurden alle viere
von im gerêret ûf daz wal.
durch den erbermeclichen val
wart thelamôn betrüebet.
Hector der hete güebet
an in sô vrevellîchiu dinc,
daz den erwelten jüngelinc
muost allez her entsitzen.
swenn er begunde hitzen
unde in bestuont sîn grimmer zorn,
sô was ze tôde gar verlorn,
swaz er dô traf mit sîner hant.
kein löuwe noch kein serpant
nie wurden alsô bitter,
sô der kürlîche rîter
in sîner grimmekeite was;
dâ von dô nider ûf daz gras
vier amiralde vielen.
die viere dar in kielen
gestrîchen wâren ûf dem mer.
Hector mit ritterlicher wer
nam in dô lîp unde êre.
si viere wâren sêre
gegestet unde gezieret.
ir schilte wol gewieret
dâ glizzen vil gemeine.
mit golde unde mit gesteine
wâren si gar überleit
unde lûhten alle ir wâpenkleit
von ciclâtsîden wol gebriten.
daz si den tôt sô balde liten,
vil sêre daz die kriechen rou.
Hector der gôz vür einen tou
ir bluot ûf daz geblüemte gras.
her thelamôn sîn vîent was
durch si von wâren schulden.
daz er dâ müeste dulden
von im den bitterlichen tôt,
dar ûf wart sîner hende nôt.
Er unde der küene achilles
begunden bêde vâren des,
daz er kaem ûf des tôdes spor.
der ellentrîche castor
des selben ouch dâ gerte.
ir aller drîer swerte
wart ûf sînen schaden gâch.
daz im gespraeche ir zunge schâch
unde in ir hant gelêrte mat,
daz wurbens'' an der selben stat
sêr unde vaste enwiderstrît.
ouch wart er von in bî der zît
getriben hinder sich mit wer,
alsô daz er zuo sîme her
schier unde snelleclîche entweich.
Pârîs vuor mit im unde streich
des mâles ûf der verte,
der ouch sîn leben werte
alsam ein rîter ûz erwelt.
er half als ein tiurlicher helt
dem bruoder sîn dâ strîten.
si beide zuo den zîten
von kamphe müede wâren,
dâ von si ruowe vâren
begunden vil gelîche.
die rîter ellentrîche
entwichen zuo troiaeren,
darumbe daz si waeren
von in beschirmet unde ir lider
bekaemen an ir krefte wider.
Si wolten under in dâ sîn,
darumbe daz in ruowe schîn
dâ würde bî den stunden,
der si doch wênic vunden,
wan dâ was angest unde nôt.
si muosten vür den grimmen tôt
sich bieten aber sît ze wer,
iedoch sô wurdens'' in daz her
vertüschet unde vermischet,
daz si von den gewischet
dâ wâren, die si triben dar.
die zwêne drîer wurden bar,
die nâch in îlten ûf ir spor.
Achilles unde castor
unde der künec thelamôn
durch hôher wirdekeite lôn
ze strîte kâmen anderswâ.
dô si gescheiden wâren dâ
von pârîs unde von hectorê,
die wider an ir kraft als ê
von kleiner ruowe kâmen
unde aber ûf dem sâmen
kampf unde strît gewunnen.
die bruoder wol versunnen
niht lânge müezic hielten,
wan si die rotte spielten
vrîlichen mit gedrange sît
unde aber in den grimmen strît
dô kêrten unde brâchen.
si sluogen unde stâchen
ros unde man diu beide
unde tâten gnuoc ze leide
den kriechen bî den stunden.
vil tôten unde wunden
wart von in zwein gemachet:
ir ellent was erwachet
unde wolte mê niht slâfen.
swaz si dâ lebendes trâfen,
daz muoste balde sterben.
si kunden alsô werben,
daz man si hôrte prîsen.
daz helenâ pârîsen
begunde lebende schouwen
unde er niht was verhouwen
noch gevangen bî der stunt,
daz mahte si biz ûf den grunt
von herzen vroelich unde gemeit.
den göten wart von ir geseit
lop unde vlîzeclicher danc.
ir ouge sîn gevider swanc
vil ofte nâch dem bilde sîn.
ouch wizzent, daz diu künegîn
von im beschouwet dicke wart.
sîn kraft beleip dâ niht verspart
noch sîn vermezzenlicher sin.
Hector unde er die sluogen hin,
swaz in dô kam ze henden.
si kunden liute swenden
alsam diu sunne tuot daz îs.
 <hey,> dâchte helenâ, < pârîs
wie möhte ich hân getriwet dir,
daz du mit vreches herzen gir
sô balde kundest strîten,
ich meine, bî den zîten,
dô nâch mir dîn gemüete ranc.
ich sprach zuo dir, daz dîn gedanc
ze kamphe wênic töhte
unde er baz minnen möhte,
dan er ze strîte waere guot:
nû kiuse ich, daz dîn vrîer muot
kan vehten unde minnen.
ich bin des worden innen,
daz du des lîbes bist ein helt.
dîn leben daz ist ûz erwelt
an zweiger slahte sachen:
du kanst die vînde swachen
mit hôhen mannes kreften
unde maht dîn liep beheften
an herzen unde an sinne
mit durnehtiger minne .>
Alsus begunde prîsen
Helêne dâ pârîsen
in ir gemüete stille.
dô castor unde achille
unde thelamôn von im geschiet,
dô valte er nider unde schriet
von liuten manic vuoder,
daz selbe tete sîn bruoder
Hector der ellentrîche man.
si giengen bêde wunder an
mit slegen unde mit stichen
unde vâhten grimmeclichen
vor helênen angesiht.
Pârîs vergezzen hete niht
des wunden ûf dem plâne,
der in dô sorgen âne
mit sîme swerte mahte.
in hete in sîner ahte
der ellenthafte jüngelinc,
wan er begunde sîniu dinc
bedenken unde kêrte
dâ hin, dâ der versêrte
âmehtic ûf der heide lac.
er was vür einen grüenen hac
gekrochen abe der sunnen
unde hete dâ gewunnen
gemaches ein vil kleine.
Pârîs der vant in eine
dâ ligen bî den stunden
unde wâren sîne wunden
mit rôtem bluote gar besigen.
nû daz in pârîs aber ligen
versêret ûf der heide sach,
dô reit er zuo im unde sprach:
 <vriunt guoter, wie stât iwer dinc?
wer brâhte iuch in des lândes rinc,
vil tugentrîcher sieche?
durch got, sint ir ein krieche
od ein troiaere genennet?
daz haete ich gerne erkennet
durch anders niht wan durch die zuht,
diu mir geboten mit genuht
ist von iu, trût geselle wert.
daz ir mir lihent iwer swert,
daz wirt verdienet, sol ich leben .>
der wunde dirre worte geben
Pârîse antwürte dô began.
er sprach: < herr unde werder man,
lâzent ez belîben âne zorn!
ich bin von kriechenlânt geborn:
diu rede sunder lougen ist.
dâ von ist harte mîn genist
in iwer hende nû gegeben,
wan ich verlieren muoz mîn leben.
vernement ez, troiaere,
daz ich in schadebaere
gewesen gerne wolte sîn.
wirt mir niht iwer helfe schîn,
sô bin ich âne zwîvel tôt.
ich bin geheizen panfilôt
unde wart geborn ze klerimûn.
mîn vater ist ein hôch barûn,
von dem ich wart gesendet her.
ich bin verwunt von eime sper
sô vaste, daz ich stirbe
unde al zehant verdirbe,
der mich von hinnen vüeret niht:
darumbe ist al mîn zuoversiht
an iuch geleit, getriwer helt.
ist, daz ir mir noch helfen welt,
ich mac genesen harte wol,
swie ich in herzesêre dol .>
Pârîs der sprach im aber zuo:
 <daz iuch gesunt mîn helfe tuo,
des twinget mich diu rehte schult.
gelouben ir des, hêrre, sult,
daz ir von hinnen werdent brâht .>
sus nam der künec wol bedâht
hin ûf sîn ors den wunden
unde vuorte in zuo den stunden
bêd über grien unde über gras
unde brâhte in, dâ er sicher was
des lîbes vor troiaeren:
des wart dem tugentbaeren
Pârîse danc von im geseit.
er îlte dannen unde reit
vil drâte wider an den strît.
sîn helfe kunde bî der zît
Troiaere wol gesterken.
hie sult ir aber merken
von kampfe marter unde pîn,
wie manic helt daz leben sîn
verlôr durch ritterlichen prîs.
seht, innen des dô pârîs
gehalf enwec dem wunden,
dô wart in kurzen stunden
gevohten alsô sêre.
Pollidamas durch êre
von strîte kam in grôze nôt.
er was vil nâch gelegen tôt
durch hôher werdekeite lôn,
wan menelaus unde thelamôn
unde der künec epistros
die drîe kâmen wol ze ros
ûf in gerant geswinde.
ir manicvalt gesinde
daz umbeslôz in unde begreif.
dâ wart vil manic stegereif
getreten im ze sûre.
als von dem wilden schûre
gerâmet eines boumes wirt,
der edel obez gerne birt,
alsô wart dâ gevâret sîn
mit scharphen swerten stehelîn
unde ouch mit lânzen spitzic.
er was ze strîte witzic
unde lac an im grôz êre,
dâ von wart sîn dâ sêre
gerâmet von der kriechen her.
ûf in mit hurteclicher wer
gedrungen wart von disen drîn.
iedoch wert er daz leben sîn
mit alsô rîcher magencraft,
daz er die vînde schadehaft
begunde machen ûf der wisen.
die veigen unde die wunden risen
von sîner hende zuo dem plân:
dâ wart vil manegem wê getân,
der nider wart von im gevalt.
ouch wizzent, daz er tiure galt,
swaz er den kriechen dâ gelêch.
si wâren im durch daz gevêch,
daz er sô rehtes muotes was.
der vürste rîch pollidamas
wart sêre dâ gebliwen.
die vogele z'eime' hiwen
sô balde nie gestiezen,
sô drâte ûf in mit spiezen
unde mit swerten maneger dranc.
er leit sô marterlich getwanc,
daz mich der noete sîn bevilt.
im wart von sîner hant der schilt
biz an die riemen hin geslagen.
man sach in einen löuwen tragen
dar inne, der was grüene:
den truoc der vürste küene
ûf einem velde rôsenrôt.
er leit von slegen starke nôt
unde hete nâch den lîp verzert.
mit swerten wart ûf in gebert
von werden liuten unverzaget,
in grôz gedranc wart er gejaget,
als in daz netze ein wildez tier.
im wart biz ûf daz hersenier
helm unde beckenhûbe entrant,
diu beide vielen ûf den sant
in stücken abe dem houbte sîn.
sus leit er marter unde pîn
unde wart vil grimmer nôt gewert.
er werte sich, biz im daz swert
in sîner hende brach enzwei.
dar nâch entohte niht ein ei
sîn wer unde aller sîn gerinc.
sîn kraft diu wart ein toubez dinc,
dô sîner swertes im gebrast.
von liuten kam der überlast
ûf in gedrungen ûz dem her,
daz er von in deheine wer
gewinnen möhte noch gehân:
des wart er schiere von dem plân
gezöumet unde gewîset.
den vürsten hôchgeprîset
begreif der künec epistros
unde vuorte rîter unde ros
gevangen schiere sînen wec.
der vürste biderb unde quec
beschirmen kunde sich niht mê,
wan thelamôn der künec hêr
unde menelaus die beide
begunden abe der heide
mit im dô kêren unde zogen.
ouch wizzent, daz nâch im geflogen
vil manic ander helt bekam,
der im die widerkêre nam
unde in liez niht entrinnen.
nû wart sîn hector innen,
daz der helt pollidamas
gevangen unde gezöumet was
unde man in dannen vuorte,
dâ von er balde ruorte
dem helde grimmeclichen nâch.
im wart dar ûf heiz unde gâch,
daz er von im dâ würde erlôst.
sîn lêre was prîandes trôst,
wan er was sîn râtgebe
unde bluote in êren als ein rebe,
die man siht bringen edel vruht.
durch sîne ritterlichen zuht
het in hector geminnet ie,
dâ von im an sîn herze gienc
sîn kumber âne lougen.
von zorne ûz sînen ougen
daz viur begunde springen
unde als ein vunke dringen
aldur des helmes barbier.
ein tracke noch ein wisentier
geschuzzen nie sô drâte,
sô balde er im ze râte
unde z'einer' helfe dô gestuont.
er tete als alle vriunde tuont
unde liez sich müejen sîniu leit.
ze helfe wart er im bereit,
wan er began mit kreften
erloesen unde entheften
den werden hêrren hôchgeborn.
sîn ors daz twanc er mit den sporn
unde mit der starken beine slegen:
ûf unde zetal begunde er wegen
vüez unde schenkel in den hosen.
hin ûf den künec epistrosen
sîn wille dô gekêret wart.
ûf sîner hürteclicher vart
dem orse wart von hitze warm,
sô starke sluoc er ûf den arm
den künec von gebürte hôch,
der pollidamasen zôch
enwec mit sîme zoume guot,
daz er den vürsten wol gemuot
begunde lâzen schiere.
des wart diu veltriviere
eht aber dô von bluote naz.
Hector, der manheit nie vergaz,
wart sêre dâ bestanden.
mit ellentrîchen handen
het er erlôst pollidamasen
ûz sorgen ûf dem grüenen wasen
unde kam er selbe in grôze nôt.
er was vil nâch gelegen tôt
von manicvalter ritterschaft,
wan er was aber dô mit kraft
ze völleclichen überladen:
doch muoste in bluote maneger baden,
den er begunde vellen.
man sach in jâmer stellen,
als er vil dicke tete dô vor.
er sluoc, daz in die lüfte enbor
die slege sîn erhullen.
ze berge si dâ schullen
unde gâben vîentlichen dôn.
künec menelaus unde thelamôn
die kêrten ûf in al ir maht.
er eine wider manegen vaht
ûz hôher manneskrefte,
des wart an ritterschefte
von sîner hant gewundert.
der kriechen sluoc vünf hundert
Hector ze tôde bî der stunt
unde leite ir alsô manegen wunt,
daz si beliben âne zal.
ouch wizzent, daz er ûf dem wal
ze grimmeclicher noete kam
von manegem rîter lobesam,
der im dâ tete mit slegen heiz
unde sich ûf sînen schaden vleiz.
Ach got, waz truoc er swaere!
der êren marteraere
vil nâch verdorben was ze vruo.
die kriechen balde kâmen zuo
geriuschet allenthalben,
als abe den hôhen alben
die wilde beche rüerent
unde in ir rünse vüerent
stein unde vlinse hin zetal.
seht, alsô kâmen ûf dem wal
die rotte z'im' geriuschet hin,
die manegen rîter under in
ûf sînen schaden brâhten
unde in mit nîde vâhten
sêr unde strîteclichen an.
geloubent, daz er nie gewan
sô grimme nôt an keiner stete,
als er des selben mâles tete
von angestbaeren dingen.
ûf in geschach grôz dringen
von slahen unde von stechen.
man hôrte manegen sprechen:
 <nû dar, getriwen helde guot!
daz übermaezecliche bluot,
daz hector hie vergozzen hât,
daz rechent hiute mit getât
an sîme starken lîbe,
wan ez enwart von wîbe
nie sô vrecher man geborn.
ist, daz sîn leben wirt verlorn,
Troiaere sterbent alle.
seht, alsô wart mit schalle
ûf hectorem geschrîet.
wan daz ûf in gezwîet
was aller manheit übercraft,
er möhte sîn dô zagehaft
von ir gebrehte worden.
ez wart nie ritters orden
getriben vaster denne dâ.
diu wâfencleit grüen unde blâ,
wîz unde brûn, gel unde rôt
die liten aber grôze nôt
des mâles in der enge.
ir wart dâ von gedrenge
ze stücken vil gezerret.
Hector wart umbesperret
mit lânzen wol gesliffen,
als ob in umbegriffen
haete ein walt von lângen speren.
der vlühte möhte er niht gegeren
weder vür sich noch eneben.
diu state wart im niht gegeben,
daz er entwichen möhte sîn:
des truoc er angestbaeren pîn
unde marter bî der wîle.
der strâlen unde der pfîle
geschozzen wart ûf in sô gnuoc,
daz er vil kûme dô vertruoc
den schilt von überlaste.
er wart ein teil ze vaste
beswaeret von geschütze.
des heizen bluotes pfütze
gap im dô kumberlichen rouch,
wan ez im in die nasen ouch
ze berge jaemerlichen dampf.
er lie sich urliug unde kampf
ein teil ze sêre kosten.
im was vil nâch gebrosten
an kreften unde an muote,
wan er von hitze gluote
sô vaste in dem gedrenge,
daz durch diu löcher enge
der stahelringe dranc der sweiz.
daz im von strîte wart ze heiz,
vil kleine mich des wundert:
ir was sô manic hundert,
die von sîner hende slage
ze valle kâmen bî dem tage,
daz mich niht wunder nemen sol,
daz er von hitze sam ein kol
in starker müedekeite bran.
er truoc vil guot gewaefen an,
daz im den lîp generte.
waer alsô rehte herte
sîn edel harnasch niht gewesen,
ern möhte niemer sîn genesen
der grimmen slege manicvalt,
der maneger ûf in mit gewalt
ûz aller sîner krefte drasch.
kein swert durch sînen harnasch
mocht im daz verch versnîden;
doch muoste er angest lîden,
wan im der lîp erqueschet wart.
sîn vleisch von tugentrîcher art
enpfienc dâ manic biulen.
gelîch den marmelsiulen
was er an êren veste,
dâ von tete er daz beste
unde werte sich nach sînen staten.
haet er gehabet küelen schaten
unde einen luftebaeren wint,
sô müeste maneger muoter kint
von im dâ sîn gelegen tôt.
von hitze kam er in die nôt,
daz er vil nâch verdorben was.
mich wundert, daz er ie genas,
sô grôz wart umbe in der gedranc.
in sorgen vaht er unde ranc
reht als ein marner unde ein ver,
den sturmeweter ûf dem mer
in eime schiffe kleine
bestanden hât aleine.
Man tete ûf in dâ manegen slac,
den er mit slegen widerwac,
als er dô beste kunde.
er streit, daz er begunde
sêr unde vaste muoden.
die kriechen überluoden
mit hôhen kreften sîne maht.
nû daz er in der noete vaht
unde er mit sorgen ranc alsus,
dô wart ein helt, hiez têseus,
der grimmen swaere sîn gewar,
der kam von âventiure dar
unde sach in grôzer noete pflegen.
der selbe was ein junger degen
unde hete in êren niht bevilt.
driu jâr het er getragen schilt
unde was von kriechen bürtic.
sîn tugent wart nie vürtic
unde hete grundes niht an ir.
er sach, daz hector sîne gir
ûf strît mit willen kêrte
unde man dô vaste mêrte
mit slegen sînes verhes nôt,
dâ von gap er im unde bôt
helf unde trôst mit lêre.
niht anders kunde er mêre
des mâles im ze staten komen.
herr unde vriunt, hânt ir vernomen,>
rief er dâ lûte wider in,
 <ir briwent grôzen ungewin
iu selber unde des lîbes tôt,
sit ir mit alsô grimmer nôt
hie vehtent unde ringent.
ich weiz wol, daz ir bringent
daz leben ûf des tôdes spor.
ach, ellentrîcher hector,
wie sît ir sus bestanden?
mit tûsent hundert handen
die kriechen ûf iuch dreschent.
ir sterbent unde erleschent
an kreften unde an êren,
ob ir niht wellen kêren
ûz ir manicvaltikeit.
versuochent, ob iu sî bereit
diu state, daz ir von in koment.
ich sihe, daz ir dâ mite vroment
iu selber harte kleine,
daz iwer lîp aleine
sô manic tûsent kempfet an.
gedenket, hôchgeborner man,
daz troiaere saelikeit
ûf iwer leben sî geleit,
unde wâgent niht den lîp alsus,
wan iwer vater prîamus
unde alle, die ze troie sint,
verdürben schiere ân underbint,
gelaegen ir aleine.
dar an sol iwer reine
bescheidenheit gedenken.
ob ir dem kampfe entwenken
hie kunnent, daz versuochent!
beschirmen iuch geruochent
vor schedelicher ungeschiht!
unde ob ir ûz dem strîte niht
gescheiden iuch hie muget noch,
sô schrîen iwer zeichen doch
unde schouwent, ob her ieman kome,
der iu mit sîme trôste vrome
unde iuch vor sorgen mache bar!
Troiaere sint her unde dar
zertrennet von der vînde kraft
unde ist ir lützel samenthaft
beliben ûf dem velde wît:
des werde « troie » alhie geschrît
von iu mit einer stimme lût.
vernement si daz, hêrre trût,
daz ir mit noeten sint behaft,
si kêrent dar ûf alle kraft
mit herzen unde mit sinnen,
daz man iuch loese hinnen .>
Hector wart von der lêre sâ
dar ûf gereizet, daz er dâ
begunde blicken umbe sich.
sîn ougen lieht unde adellich
liez er ûf unde nider spehen,
ob er ieman kunde ersehen,
der im ze helfe stüende.
nû seht, wie nâch der pfrüende
ein wilder valke warte,
swenn in beginnet harte
der grimme hunger twingen,
reht alsô lie dâ swingen
Hector sîn ougen ûf den plân
unde allenthalben umbe gân
nâch helferîcher stiure.
nû sach der helt gehiure
der kebesbruoder sîn zehant
wol vünf unde zweinzic, die gerant
ze strîte wâren samenthaft.
si vuorten starke ritterschaft
in einer lângen rotte grôz,
des hector dô vil wol genôz:
wan als er hete si bekant,
dô rief er < troie> dâ zehant
unde schrei sîn zeichen lûte.
Prîandes sun der trûte
lie sînen vriunden werden kunt,
daz er mit noeten an der stunt
was umbegriffen unde behaft.
nû sîner hellen stimme kraft
die bruoder sîn vernâmen,
ze helfe si dô kâmen
dem hêrren ellentrîche.
dô wurden snelleclîche
diu ros mit sporen getwungen,
dâ von si verre sprungen
unde balde liefen, sam si vlugen.
bein unde schenkel si dâ bugen
ûf unde zetal mit krefte.
ze starker ritterschefte
vil maneger îlen dâ began,
als ûf dem mer ein schifman
in winde zuo dem ruoder.
die vünf unde zweinzic bruoder
unde alle ir samenunge stolz
sach man geswinde als einen bolz
an die patelle snurren.
diu ros von noeten kurren
unde liefen sam ein snellez wilt.
des endes dâ vil manic schilt
von golde glitzet unde gleiz,
dô wart ir aller puneiz
unde ir just gekêret hin.
der vünf unde zweinzic bruoder sin
dar ûf stuont bî den stunden,
daz hector würde enbunden
ûz angeslicher swaere,
dâ von die rîter maere
dô kêrten vil gemeine dar,
dâ liehte schilte wunnevar
unde glânze helme glizzen.
swâ sich die platen rizzen
unde sich halsperge zarten,
dâ hin sach man si warten
unde mit ir rotten îlen:
des wurden si mit pfîlen
enphangen unde mit swerten.
mit vlîze si des gerten,
daz hector würde erloeset.
geblüemet unde geroeset
ir wâfencleider lûhten,
die nâch dem wunsche dûhten
geverwet unde gestellet.
der plân der wart erschellet
von ir kunft reht als ein büne.
die vünf unde zweinzic kebessüne,
die von prîande wâren komen,
begunden helfen unde vromen
ir bruoder mit ir krefte,
der was mit ritterschefte
begriffen unde mit kampfe.
von stoube unde ouch von dampfe
was umbe in alsô michel nebel,
daz man im weder brust noch gebel
ze rehte mohte erkennen.
wan daz man dô sach brennen
ûz sîme schilte reine
die grimmen unde die steine,
son haete man sîn niht erkant.
als ob ein kalc dâ waere enbrant,
alsô was ob im rouches vil,
der sunder mâze unde âne zil
den ougen sînen glânz verbôt.
den löuwen von rubînen rôt,
der ûz sînem schilte bran,
den sach man durch den nebel dan
ein wênic liuhten unde enbrehen;
dâ bî wart hector dô gesehen
unde erkennet kûme.
er hielt an kleinem rûme,
wan umbe in was gedrenge,
doch wart er ûz der enge
vil schiere zuo der wîte brâht.
dô sîne bruoder wol bedâht
sîn zeichen sâhen durch den melm,
dô wart gestricket manic helm
unde schefte vil geneiget.
den orsen wart erzeiget
vil strenger unde grimmer zorn.
si wurden sêre mit den sporn
eht aber dô gezwicket
unde an den strît geschicket
mit kreften hôchgeprîset.
der kriechen vil gewîset
des mâles wart ze valle.
die kebesbruoder alle
gesnurret kâmen an daz her,
daz nie die wellen ûf dem mer
gesluogen sô geswinde
ze stade vor dem winde,
sam si dô schuzzen an den strît.
ir iegelicher bî der zît
valt einen kriechen ûf daz gras.
der kebesbruoder einer was
Anthônius genennet.
der kam von êrst gerennet
zuo der patelle grimmeclich.
er hete wol nâch êren sich
verdaht mit halsperg unde mit hosen.
hin ûf den künec epistrosen
gerennet er mit nîde kam
unde stach den hêrren lobesam
alsô geswinde an sînen kropf,
daz im daz houbet unde der kopf
geneiget wurden hinder sich
unde in zehant der selbe stich
mit kraft unde mit gewalte
zuo der plânîe valte.
Nû daz der künec epistros
wart gevellet underz ros
unde in anthônjus schiet dervon,
dô kam gerennet êdron,
der ouch der bruoder einer was.
man sach in sprengen ûf daz gras
werlichen unde schône.
dem künege thelamône
wuohs von im schedelich verlust.
er îlte ûf in mit sneller just
noch balder denne ein bolz gevider
unde stach in ab dem orse nider
mit vester unde mit hôher kraft.
die lânzen brach er unde den schaft
enmitten ûf dem schilte sîn.
seht, alsô wart von salafîn
her thelamôn gevellet.
dar nâch dô kam gesnellet
der dritte bruoder al zehant,
der was donosdaron genant
unde lepte in ganzer werdekeit.
sîn lop was michel unde breit,
wan er vil maneger tugende wielt
unde brach des mâles unde spielt
enzwei die rotte mit gewalt.
Pollixenon der amiralt
begegent im an sîner kunft,
dâ von muost er des tôdes zunft
enpfâhen von der hende sîn.
den helm durslagen stehelîn
stach er im ab dem houpte.
als er in des beroupte
unde er zerbrach die lânzen,
dô kêrte er mit dem glânzen
unde mit dem scharpfen swerte dar.
daz sluoc er blôz unde alsô bar
ûf sînes kopfes hirneschal
unde schriet den hêrren hin zetal
biz ûf die zene aldur den gebel:
dâ von des heizen bluotes nebel
ûz im begunde riechen.
man sach den werden kriechen
dô strûchen ûf den grüenen plân.
Donosdaron het im getân
den tôt mit sîner hende.
nû daz er hete ein ende
von sîner krefte dâ genomen,
dô sach man ritterlîche komen
der bruoder aber einen,
der hete niht ze kleinen
prîs ervohten unde bejaget.
er was ein rîter unverzaget
verr unde wîte erkennet.
Dolunt was er genennet
unde hete lobes ie gegert.
Âlîn der hôhe künec wert
wart von im abe gestochen.
den wolte hân gerochen
mit hôhen kreften agalôn,
dô wart im ouch der selbe lôn
geboten ûf dem grüenen plân.
in stach der helt cassiliân,
der ouch der bruoder einer was,
daz er dô nider ûf daz gras
begunde stürzen al zehant.
dar nâch ze strîte kam gerant
Quintiliens der küene,
der gap der heide grüene
des tages vil der tôten
unde hete dô verschrôten
vil maneger platen muoder.
er was der sehste bruoder
unde hete sich geflizzen des,
daz im der helt ulixes
ze râme kaeme an sîner just.
den schilt begunde er vür die brust
dâ twingen unde drücken.
er swanc dort her mit vlücken
unde mit snellen beinen.
Ulixen wolte er meinen
der sîn ouch hete dâ gegert.
er îlte im balde engegenwert
ûf eime stiufen orse grôz,
dem an die brust ein grimmer stôz
vil hurteclîche wart getân.
ez hete nider ûf den plân
Quintiliens geleit zehant.
der kam sô balde dar gerant
mit einer joste bitter,
daz beide ros unde rîter
von im ze valle kâmen.
daz ors lac ûf dem sâmen
schier unde snelleclichen tôt.
sîn hêrre der genas mit nôt
des stôzes unde des valles,
dâ wuohs ein wunder schalles
von sachen strîtebaere.
Dolostalus der maere,
der ouch der bruoder einer hiez,
der stach dernider unde stiez
den künec dîomêden:
alsô was disen bêden
gesellen misselungen.
dar nâch sô kam geswungen
Rodomalus der küene
zuo der plânîe grüene,
diu von heizem bluote rouch.
er was der bruoder einer ouch
unde lepte in êren huote.
man sach mit vrîen muote
den helt ze strîte gâhen.
mit jost wolt in enphâhen
der junge thêseus zehant,
den ich mit worten iu genant
unde mit sprüchen hân dâ vor.
daz dâ mit kreften hector
ûz sorgen wart enbunden,
daz het er bî den stunden
geschicket harte sêre,
wan er gap im die lêre,
daz er sîn zeichen schrîte,
old aber ûz dem strîte
geruochte balde wenken.
er kunde wol bedenken
sîn engeslîche swaere,
swie von den kriechen waere
der selbe jungelinc geborn,
sô was er doch als ûz erkorn
an êren unde an triwen,
daz er sich lie dâ riwen,
daz hector leit sô grimme nôt.
der selbe junge degen bôt
mit willen sich ze joste.
sô gar mit rîcher koste
Rodomalus gerennet kam,
dem werden rîter lobesam
îlt er engegen ûf daz velt,
dâ von enphienc er sûrez gelt
unde einen kumberlichen solt.
halp silberwîz unde halber golt
was der schilt, des er dô pflac.
in dem guldînen velde lac
ein blâwer löuwe schône,
der einer glânzen krône
von gimmen ûf dem kopfe wielt.
daz silberwîze teil enthielt
drî zobelswarze strîche.
sich hete dâ ze stiche
bereit der junge thêseus.
nû liez in dâ rodomalus
vil harte kleinen prîs bejagen.
er traf in twerhes an den kragen
unde stach in ûz dem satele hin.
ze tôde wolte er slahen in
unde hete schiere des gegert,
daz er durch sîn edel swert
dâ drünge mit gewalte.
nû daz er in gevalte
unde er sîn mit dem swerte
sêr unde vaste gerte,
dô wart sîn hector innen,
daz er im ab gewinnen
den lîp dâ wolte gerne.
unde dô der tugende sterne,
Prîandes sun, alrêrst gesach,
daz alsô vîentlîche stach
ûf thêseum rodomalus,
dô rief er wider in alsus:
 <
Lâ stân, vil werder bruoder mîn!
lâ dir ûf disen rîter sîn
mit strîte niht sô rehte nôt!
sîn lêre mir die stiure bôt
unde den getriwelichen trôst,
daz ich von sorgen wart erlôst
unde ich den lîp behabet hân.
er hete an mir wol schîn getân,
daz er von triwen nie geschiet,
sît daz er mir daz beste riet
unde doch mîn widersache was.
sîn rât half mir, daz ich genas,
des muoz ouch er geniezen wol.
sîn ors er wider haben sol
unde ûf ez sitzen wol gesunt .>
seht, alsô lie dâ bî der stunt
Rodomalus den helt genesen.
sîn vrechez ors vil ûz erlesen
gap er im wider sunder haz,
dar ûf der ellentrîche saz
unde kêrte wider in den strît.
Hector der hete bî der zît
vergolten im die triwe sîn,
er liez an im dô werden schîn,
daz man getriwelicher tât
vil selten ungedanket lât,
swâ man bescheidenheite pfligt.
der wîse gerne widerwigt
mit lône, swaz man im getuot.
ez sî denn übel oder guot,
er kan sîn wol gedenken.
dâ von dem tôde entwenken
liez hector den getriwen,
der in ûz kampfes riwen
mit sîme râte erlôste.
nû daz hector ze trôste
gestuont dem hêrren thêseô,
geswinde kam eht aber dô
der bruoder einer zuo gerant.
Simpfiliens was der genant
unde kunde wirde vâren.
er hete in sînen jâren
vil selten prîs gehazzet.
den schilt vür sich gevazzet
het er nâch strîtes orden
unde was geneiget worden
sîn sper ein wênic hin zetal.
er kam geswungen ûf daz wal
geswinde alsam ein adelar.
Castor nam sîner künfte war
unde wolte in joste dô gewern.
si trâfen beide mit den spern
ûz rîcher unde ûz hôher kraft.
Simpfiliens brach sînen schaft
unde stach den helt castôren
urschiltes zuo den ôren,
daz in der ungefüege stich
bald ûz dem satele nebent sich
zuo dem gevilde brâhte nider.
Pollux sîn bruoder wolte sider
mit kreften in gerochen hân.
dô liez ûf in geswinde gân
der werde margarîton,
der hôher tugende was gewon
unde an sich lop unde êre las.
der kebessüne ouch einer was
der selbe rîter ûz genomen.
Pollux was im ze râme komen
von âventiure bî der zît,
des wart er zuo dem plâne wît
gevellet unde gelüpfet.
dâ man den helm dâ knüpfet,
traf in der stolze degen zier
unde schriet im abe der collier
enzwei der bintriemen stric.
daz er im niht ab stach den ric,
daz was ein michel saelikeit:
doch wart er ûf den plân geleit
von sîner kraft geswinde.
Prîandes kebeskinde
gelungen was an im zehant.
dar nâch vil schiere kam gerant
Cassiliân der wîse,
der ie mit hôhem prîse
an sich vil wirdekeite las
unde ouch der bruoder einer was,
die lop aldâ gewunnen.
der rîter wol versunnen
zuo der patelle sprancte,
den schaft er nider sancte
unde kam gesnurret an den strît.
Nestor der alte bî der zît
begegent im ûf sîner vart,
darumbe er dô gevellet wart
sô balde, daz mich sîn bevilt.
Cassiliân ûf sînen schilt
den schaft sô grimmeclichen stach,
daz er in manic stücke brach
unde ûf ze berge vluoc enbor.
dâ von der alte nestor
niht lânger mohte sich enthân.
er viel dâ nider ûf den plân
unde zuo dem wunneclichen klê.
doch wizzet, daz er selten ê
von stichen was gevallen.
den kebeskinden allen
gelânc an ir justiure.
von heiles âventiure
stach einen iegelicher abe
unde valte in zuo des plânes habe
mit sîner ellentrîcher hant.
ein teil ist ir von mir genant,
die lobes dô gewunnen vil.
niht mê ich iu der bruoder wil
mit namen hie durchgründen.
solt ich besunder künden,
swaz iegelicher dô begie,
der rede würde ein wunder hie
von ir gelinge manicvalt.
ich wil die lâzen ungezalt,
die noch hie niht genennet sint.
des hôchgebornen küneges kint,
der prîant geheizen was,
beströuten bluomen unde gras
mit liuten bî den stunden.
Hector der wart enbunden
unde erloeset mit gewalt,
des wart der schade manicvalt,
den er den kriechen aber tete,
wan als er wider an der stete
ze kreften unde ze ruowe kam,
dô sluoc er vil manegen man
ir gnuogen leben unde guot.
durch sînen vrevellichen muot
begienc der helt besunder
von slahte grimmez wunder.
Er unde sîne bruoder
von tôten manic vuoder
dâ luoden ûf die heide.
ouch gulten si dâ beide
mit rossen unde mit mannen.
die bogen wol gespannen
ir gnuoge dô versêrten,
mit schozzen si verêrten
von bluote manic vollez mez.
die kriechen dâ gewunnen ez
eht aber alsô rehte guot,
daz in gesterket wart der muot
unde si niht zagehaft beliben.
si jageten aber unde triben
Troiaere wider zuo der stat,
des wart von bluote manic bat
ir lîben ûf gegozzen.
dô wart alrêrst gschozzen,
gestochen unde gehouwen.
sich lie dâ jâmer schouwen
an orsen unde an liuten.
wer mac diu nôt betiuten,
diu dâ geschach von morde!
dem vürsten hilteborde,
von ascalîe bürtic,
wart dâ sîn herze vürtic
mit einer lânzen sâ zehant.
dâ starp der grâve pelifrant,
der ouch troiaeren helfe bar.
dâ wart erslagen elichar
unde efranes, der bruoder sîn.
dâ viel der herzog ebruîn
verhouwen zuo dem plâne.
von protheis plafigâne,
der ein barûn gar edel was,
dem wart sîn houbet ûf daz gras
gevellet bî der zîte:
dis alle dar ze strîte
mit troiaeren wâren komen.
vür starke rîter ûz genomen
erkennet hete man si gar:
dâ von prîande sêre war,
daz si verdurben an der zît.
dô wart ein patell unde ein strît
gar bitter unde strenge.
sich huop dâ grôz gedrenge
von presse hürtebaere.
dâ wart gemachet laere
vil manic satel wunnevar.
sich vlaht in ein schar unde schar
unde wurren sich die rotten.
ez gienc in ûz dem spotten,
wan si twanc michel ernest.
si wolten aller gernest
daz velt mit tôten vüllen.
Troiaere zuo den tüllen
der grendel wurden în getân.
dâ wart der helt casiliân
erslagen jaemerlichen vor,
dâ von sîn bruoder hector
gewan vil grimmeclichen muot.
vergozzen wart sîn edel bluot
unde sînes klâres verhes saf.
ein vranschuz in des mâles traf,
der in sîn herze kam geflogen
von eines sarjandes bogen,
der in der kriechen rotte was.
er viel dô nider ûf daz gras
unde lac erbermeclichen tôt.
daz brâhte in angestbaere nôt
die geste unde in grôz ungemach,
wan als hector den bruoder sach
ûf der plânîe tôt geligen
unde in mit bluote vant besigen,
dô wart er zürnic mit genuht.
in twanc dar ûf diu tobesuht,
daz er begienc unbilde.
reht als ein löuwe wilde
mit grimme rîchet sîniu kint,
sô si vor im erslagen sint,
alsô rach er den bruoder sîn.
des viures unde der vlammen schîn
von zorne im ûz den ougen spranc.
küen unde vrech wart sîn gedanc
ûf die von kriechen alle,
daz er si dâ ze valle
mit slahte möhte bringen.
dar nâch begunde ringen
der starke biderb ector.
mit vlîze vaster denne vor
begunde er wunder enden.
er gap ze beiden henden
sîn edel swert, des er dô wielt.
mit dem zerschriet er unde spielt,
swaz er dâ lebender sache vant.
er sluoc mit sîner vrîen hant
ze tôde maneger muoter barn.
swer im ze râme kam gevarn,
der kôs ein bitter ende.
mit sîner vrechen hende
brâht er ze vluht aleine
der kriechen her gemeine.
Dô man ersach die tobeheit,
daz er liut unde ros versneit,
alsam der meder tuot den klê,
dô kêrten wider zuo dem sê
die kriechen von der veste.
die schadebaeren geste
sîn swert entsâzen als den tôt,
dâ von wart in ze vlühte nôt
gemeine unde algelîche,
wan daz der ellentrîche
unde der vil küene achilles
begunde aleine vâren des,
daz er dâ vaehte wider in.
si zwêne kêrten aber hin
z'ein' ander bî der zîte
unde kâmen dô ze strîte
mit hôher manneskrefte.
si pflâgen ritterschefte
mit handen unde mit swerten,
wan si dâ beide gerten
wird unde sigenüfte.
ir slege ûf in die lüfte
erklungen über sich enbor.
dô treip achillen hector
gewalteclichen hinder sich;
er tete ûf in sô manegen stich
unde alsô grimmer slege vil,
daz er niht eines louches kil
noch eine bônen umb sîn leben
des mâles dorfte dô gegeben,
ob man in möhte hân verwunt.
nû was er ûf des herzen grunt
gehertet, als ir hânt vernomen,
daz im kein wâfen kunde komen
ze verhe durch die ganzen hût,
iedoch tete im prîandes trût
mit starken biulen alsô wê,
daz er von dem geblüemten klê
dô kêrte zuo dem sande wider.
Hector der hete im sîniu lider
zequeschet unde zerbliwen,
dâ von îlt er entriwen
von der plânîe zuo dem mer,
dô troiaer unde der kriechen her
ze beiden sîten balde striten
unde angestbaeren kumber liten.
Hey, waz verlüste dô geschach!
dô vlôz von bluote manic bach
erbermeclichen ûf daz grien.
der eine schôz, der ander spien,
der dritte stach, der vierde sluoc.
Prîant dâ rach geswinde gnuoc
den sun, der im erschozzen was.
er valte manegen ûf daz gras
den kriechen dô ze leide.
mit âsen wart diu heide
beströuwet aber unde daz mos.
dô vielen rîter unde ros
snêdicke zuo dem sande.
die vrechen sarjande,
die mit den helnbarten
des wagenes solden warten,
des iu dâ vorne wart gedâht,
die schuofen, daz vil maneger brâht
wart in den bitterlichen tôt.
si stalten jâmer unde nôt
mit ir mortgrimmen wâfen,
wan swaz si lebendes trâfen,
daz viel erstorben ûf daz gras.
der werde herzog esdras,
der den wagen brâhte dar,
gewarp alsô mit sîner schar,
daz man sîn noch gedenket.
der kriechen her gekrenket
wart dâ von sîner stiure.
die blicke von dem viure
dâ sprungen ûz dem îsen.
man sach vil ringe rîsen
ûz halspergen unde ûz hosen.
wer dâ geschreies wolte losen,
der mohte sîn vil hoeren.
got in den himelkoeren
den möhte hân erbarmet
die nôt, daz dâ verarmet
sô maneger wart des lebetagen.
grisgrammen unde hantslagen
wart dô beschouwet bî dem mer.
Hector brach durch der kriechen her
alsam der donre durch den stein.
holz, leder, îsen unde bein
verschriet er bî den stunden.
die tôten unde die wunden
die kunde er hûfen ûf den klê,
reht als der kalte wint den snê,
den er zesamene blaejet
unde ûf ein ander waejet
mit kreften an dem velde.
daz jâmer ich iu melde,
daz er mit sîner hende brou.
sîn bruoder in sô vaste rou,
Casiliân der guote,
daz er an maneges bluote
begunde rechen sînen tôt.
wer mac die marterlîche nôt
getihten unde geschrîben,
der an der kriechen lîben
ein wunder wart begangen?
swen hector mohte erlângen,
der koufte siufzebaeren lôn.
im kam der künec meriôn
von ungelücke zuo gerant,
des wart er schiere unde al zehant
von im gevellet ûf den klê.
der selbe künec hete im ê
getân sô rehte leide,
daz er dô zuo der heide
sîn edelichez bluot vergôz.
vor an dem êrsten kampfe grôz
was er ûf hectorem geriten
unde hete im nâch den lîp versniten
mit sîner lânzen gêre:
vil ûzer mâzen sêre
was er von im gestochen.
daz wart nû dâ gerochen,
wan als er in alrêrst gesach,
mit zorne er wider in dô sprach:
 <
Ich waene, mîn her meriôn,
ir müezen des enphâhen lôn,
daz iwer tôrheit hât gefrumt.
ze gelte ez etewenne kumt,
daz ein gebûr dem andern tuot.
lâzent sehen, ob ir nû gemuot
sît, als ir wârent wider mich,
dô mir gestochen wart ein stich
von iu mit eime scharpfen sper?
wes bîtent ir? wol aber her!
wir hân ze strîte rûmes vil.
vür wâr ich iu daz sagen wil,
daz ir mich sluogen âne schult.
ze buoze ir mir des komen sult,
ê daz ir kêrent hinnen!>
der rede mit unminnen
gap meriôn antwürte alsô:
 <vriunt hêrre,> sprach er, < iwer drô
sol mich niht tuon sô zagehaft,
daz ich vergezze mîner kraft
unde ich ân alle wer bestê.
den selben willen, den ich ê
truoc wider iu, den hân ich noch.
swie vrevel man ich schouwe doch,
hie muoz gevohten werden,
wan ich enmac ûf erden
noch in den himel vor iu niht.
ich bin, swaz mir dâ von geschiht,
der selbe, der ich hiute was.
swer ie genante, der genas:
dar ûf hân ich gedinge,
daz mir niht misselinge
durch iwer dröuwen vîentlich.
swes iu ze muote wider mich
nû sî, daz grîfent gaehes an,
wan ich wil iemer sîn der man
die wîle, daz ich leben muoz,
der niemer einen halben vuoz
entwîchen wil durch zageheit!>
 <hie mite sî mir gnuoc geseit!>
sprach aber hector wider in
unde îlte ûf in mit zorne hin
alsam ein tobesühtic man.
er streit in vîentlichen an
mit grimmen slegen herte.
der künec sich dô werte,
als er dô beste mohte.
swie lützel ez im tohte,
doch tete er vrechen willen schîn.
mit sîme swerte stehelîn
sluoc er ûf hectorem den helt.
sîn vrîez leben ûz erwelt
het er beschirmet gerne dô.
nû stuont ez leider niht alsô,
daz er gefristen möhte sich.
Hector der künec lobelich
was überkreftic sîner maht,
dâ von er in ze tôde vaht
mit sîner ellentrîcher hant.
er sluoc in ûf daz nasebant
des helmes mit der klingen,
daz im entwerhes dringen
daz swert begunde durch den kopf.
diu stirne wart im unde der schopf
sô gar verschrôten über al,
daz helmes boden unde diu schal
des hirnes vielen ûf daz gras,
unde meriôn erstorben was,
ê daz diu waeren beide
gevallen zuo der heide.
Alsus beleip der künec tôt:
des wurden lûter ougen rôt
von jâmer in der kriechen her,
die wâren sêre an hôher wer
gekrenket von dem valle sîn.
Hector liez an im werden schîn,
daz schulde lît unde rastet niht.
man rîchet ofte die geschiht,
der man vergezzen waenet hân:
des wart gevellet ûf den plân
der werde künec meriôn,
der ie durch stolzer wîbe lôn
nâch lûterbaerem prîse warp.
daz er des mâles ie verdarp,
daz wart der kriechen ungewin.
ir gnuoge zagehaften sin
von sîme tôde erwurben,
alsô daz si verdurben
unde âne wer sich liezen slahen.
Hector vergôz dâ manegen trahen
der vremeden geste bluotes.
er wart sô grimmes muotes,
daz nieman dô vor im genas,
der im sô nâhe komen was,
daz er in möhte ergrîfen.
als von dem kalten rîfen
sich manic bluome velwet,
sus wart von im geselwet
vil manic lebendez bilde,
daz tôt zuo dem gevilde
vor sîner angesihte schôz.
sîn hant der kriechen bluot vergôz,
alsam der luft den nazzen regen.
noch was dô manic ander degen,
der ouch nâch wirde ranc alsus.
dâ vaht sîn bruoder trôilus
unde koufte lûterbaeren prîs.
dâ streit der hübische pârîs
mit hôher manneskrefte
unde pflac wol ritterschefte
ûf der plânîe grüene.
Dêîfebus der küene
der valte manegen in daz gras.
dâ vaht der helt pollidamas
vil ritterlichen an der stete.
Prîant der künec selbe tete
den kriechen vil ze leide.
Ênêas ûf der heide
nâch êren kunde ringen.
man sach in manegen bringen
ûf des vil grimmen tôdes spor.
der werde grâve anthênor
liez ouch sîn ellent schouwen:
ors unde liute houwen
sach man den ellentrîchen man.
dâ streit nâch lobe der soldan
Sareht von babilônje.
der künec von laucônje,
der sarpedon geheizen was,
der valte manegen ûf daz gras
mit sîner vrechen hende dâ.
Amfimachus von lîciâ,
der wol mit êren krône truoc,
der kriechen vil ze tôde sluoc,
wan er vil hôher krefte pflac.
Samiledech von baldac,
der heiden bâbest ûz erwelt,
des mâles valte manegen helt
unde koufte ganzer wirde solt.
Andrastus unde hûpolt
die zwêne vâhten sêre,
si kouften lûter êre
unde hulfen beide ein ander.
der künec vlordimander,
geboren von êgiptenlânt,
der tete mit ellentrîcher hant
den kriechen schaden manicvalt.
von carsian der amiralt,
ein hôchgeborner sarrazîn,
der stalte mit der krefte sîn
vil mordes unde noete dâ.
Panfilias von persiâ,
der eines künecrîches wielt,
der kriechen vil ze tôde spielt
unde sluoc dô liute ein wunder.
der künec palimunder,
der von panfilje bürtic was,
der valte manegen ûf daz gras,
der im ze nâhe was gezoget.
Vursilion, der mêden voget,
vaht ouch mit ellentrîcher hant.
ein hêrre, pandalus genant,
der tete verlust den kriechen schîn.
dô streit der künec margalîn,
ein künec von arâbe,
unde gap vil sûre gâbe
mit sîner hôher krefte dâ.
der hêrre von zeloniâ,
Rêmus geheizen unde genamt,
begie dâ ritterlichez amt
unde wart sîn wirde liehtgevar.
der margrâv alchimeliar,
der von klamîe was geborn,
der tete mit kreften ûz erkorn
dô schaden maneger leie.
der künec von caldeie,
Vlorminius geheizen,
der kunde gnuoge reizen
ze bitterlicher noete dâ.
Archilogus von grossiâ
liez ouch sîn ellent werden schîn.
von marroch künec pelagrîn
was ein guot rîter ûf dem plân,
von im wart leides vil getân
der kriechen massenîe.
der künec von barbarîe,
Panthelamon genennet,
des mâles wart erkennet
vür einen ellentrîchen degen.
dâ kunde ritterschefte pflegen
der herzog ûz agrimonîs.
dâ streit der grâve lifronîs,
von zesariâ geborn:
alsam ein helt vil ûz erkorn
vaht er mit unverzageter hant.
der künec rîch aureliant
von jerusalêm dô streit
nâch lûterlicher werdekeit,
als im wol gezaeme was.
der küene herzog esoras
von aggaron dâ sêre vaht.
dâ streit mit ellentrîcher maht
von der môrlânden olifranz.
er koufte liehter wirde glânz
unde was iedoch ein môre.
Klarencius von pôre,
der einer grâveschefte wielt,
ros unde man ze stücken spielt
mit sîner hôhen krefte dâ.
künec achalmus von indiâ
der vaht des mâles als ein helt.
mit vrechen henden ûz erwelt
sach man in wirde vâren.
dis alle künege wâren,
herzogen unde grâven rîch.
si tâten sêre dem gelîch,
daz si mit kraft troiaeren
gestanden gerne waeren;
ir helfe in grôze stiure bôt.
ouch kâmen si ze starker nôt
unde liten angestbaeren traz,
wan si vil strengen widersaz
an den von kriechen vunden.
ûf si vaht bî den stunden
unde tete mit slegen in gedon
der künec agamennon
unde menelaus der bruoder sîn.
den beiden wart grôz helfe schîn
von werden künegen ouch getân.
in half dô strîten ûf dem plân
her castor unde her pollus.
von cumenîe ascalafus
unde alîn dise beide
die vahten ûf der heide
an die von troie starke.
Achel von tenemarke
der sluoc dô rîter unde ros.
her cedius unde epistros
die kouften hôher wirde lôn.
dô streit der künec thelamôn
unde archelaus der vrîe:
der truoc ze boêzîe
die krône mit vil hôher maht.
Polixinart dâ sêre vaht
unde tete troiaeren vil gedon.
Amfimachus unde dorion
unde thêseus dis alle drî
des lîbes tâten manegen vrî
mit vrechen handen ûz erwelt.
Nestor der alte küene helt,
der voget was ze pîse,
ranc dâ nâch hôhem prîse
mit sîner massenîe.
künec dôas von tholîe
unde ajax der kleine
liut unde ros gemeine
mit strîte valten ûf daz gras.
Santippus unde vilithôas,
von calcidon genennet,
die wurden beide erkennet
vür zwêne vrome rîter dâ.
der vürste rîch von trâciâ,
geheizen dîomêdes,
unde der vil wîse ulixes
die vâhten ouch mit vrecher hant.
Emelius von tigerlânt,
ein grâve rîch unde ûz erwelt,
der streit als ein getürstic helt
unde koufte ganze wirde alsus.
Prothênor unde porchthatus
die zwêne künege maere
geschuofen, daz troiaere
dâ wurden schaden vil gewis.
von thelâneis leopolis
unde euripilus der degen
die kunden beide strîtes pflegen
ûf der plânîe grüene.
Polipêtes der küene
unde der vürste leverzins
die wurden als ein quâderflins
dâ veste an hôhem prîse:
si wâren von larîse
Troiaeren dâ ze schaden komen.
dâ streit mit kreften ûz genomen
Borîolus der künec hêr.
von im leit angest unde sêr
Prîandes massenîe,
sîn lânt hiez ilarîe,
von dannen was er komen dar.
der grâve missewende bar,
geheizen politêtes,
vleiz sich benamen alles des,
daz manheit heizen solde:
mit strîte er koufen wolte
dâ minneclicher wîbe kus.
der künec decipeneus,
der krône truoc ze manfriûl,
der was reht als ein marmelsûl
dâ veste an rehter degenheit:
er vaht sô werlîch unde streit,
daz man in wirde niht verstiez.
Accapador ein künec hiez,
von capadiâ geborn,
der schuof, daz maneger wart verlorn
von sîner ellentrîchen hant.
Cursalion ûz ungerlânt
des lîbes tete dâ gnuoge vrî.
von riuzen künec manbrî
kund ouch dâ ritterschefte pflegen.
Margalius von norwegen
unde anachêl von engellânt
die wurden ûf dem plâne erkant
in êren mit ir rotten.
der künec lerant von schotten
der valte manegen ûf den klê.
von orchadîe cursabrê,
der ouch mit êren krône truoc,
Troiaere vil ze tôde sluoc
unde hete prîs enphangen.
Urgenius von spangen
der valte ir manegen ûf daz wal.
Vloranz der künec von portigal
enpfie dâ lûterbaeren prîs.
dâ streit mit kreften amantrîs,
der werden kerlingaere voget.
dis alle wâren dar gezoget
ûf die von troie bî der zît
unde heten an den grimmen strît
liut unde ros ein wunder brâht.
swaz ich ie künege hân gedâht
unde die vor iu genennet sint,
die valten maneger muoter kint
zuo der plânîe mit gewalt.
ich hân ir halber niht gezalt,
die tôt vil manegen sluogen
unde alle krône truogen
mit êren in ir jâren.
wie vil der vürsten wâren,
die sich mit strîte kunden queln,
wer mac ze rehte daz gezeln
unde ûf ein zil geschrîben?
ir muoz ein teil belîben
von mir ungerechent.
nû sagent unde sprechent,
ob dâ niht solde werden
gevohten ûf der erden,
dâ sich sô maneger muoter barn
mit rotten unde mit grôzen scharn
z'ein' ander vîentlichen vaht!
jâ wart eht ie von strîtes maht
schad unde grôz verlust gesehen,
daz muoste zwâre dâ geschehen,
dâ man sô maneges küneges her
sach vehten bî dem wilden mer.
Sich huop dâ grimmez strîten.
die schar ze beiden sîten
des mâles wâren samenthaft.
ir state unde al ir ritterschaft
was bî ein ander ûf dem kise.
dâ von geloube ich, daz dâ rise
vil maneger in den grimmen tôt.
die vanen brûn, gel unde rôt,
wîz, grüene unde als ein lâsûr blâ,
die sach man unde hôrte dâ
snurren sam daz segeltuoch.
reht als der wint in einen bruoch
daz rôr mit sînem sûse weget,
sus wurden banier dâ gereget
unde vuoren dâ rûschierende
kis unde gras vlôrierende
mit glânze maneger leie,
alsam der liehte meie
kan blüemen daz gevilde wît.
ahý, wie manic rîch samît
vuor an dem sande vliegende,
dâ mit ein ander kriegende
sô vil der künege wâren.
ir wâfencleider bâren
vil manicvalte wunne.
dâ schein diu klâre sunne
ûf den guldînen schilten.
glânz unde glast dâ spilten
den ougen unde dem muote engegen.
dô wart von vîentlichen slegen
der plân erschellet über al.
dâ bibent anger unde wal
durch daz getemer engeslich,
daz in diu wolken über sich
gienc von den swerten stehelîn.
unde waerez mügelich gesîn,
daz der himel dâ zehant
von gneisten möhte sîn verbrant,
er solde bî der selben stunt
sîn an gestôzen unde enzunt
von maneges viures blicke,
der hôche unde alsô dicke
ûz dem gesmîde vlouc dar în.
unde waere niht an im gesîn
sô manic sterne virne,
dô möhte ein glânz gestirne
ûz niwen vlammen sîn geborn.
man schriet dâ leder unde horn,
golt, silber, îsen unde bein.
dô wart vil manic edel stein
getengelt ûz den helmen.
von wunder liute gelmen
huop sich dô wüefen unde geschrei.
als ob der donre slüege enzwei
mit kreften einen ganzen walt,
sus wart ein brasten manicvalt
von scheften unde von lânzen.
die vesten unde die glânzen
halsperge sich dô rizzen.
diu swert, diu schône glizzen,
diu sprungen dâ ze stücken.
hurtieren unde drücken
wart aber niht verlâzen.
man hôrte ros dâ grâzen
unde vîentlîche weien.
dâ möhte sîn von schreien
vil manic ôre worden toup.
diu varwe ûz liehten schilten stoup
unde vlouc ir alsô vil dervon,
daz si den ougen tete gedon
mit ir gestüppe manicvalt.
sô mortlich jâmer nie gestalt
von kampfe noch von strîte wart,
als manic helt von hôher art
des mâles kunde stiften.
verlüppet mit vergiften
die strâlen dâ snêdicke vlugen,
die manegen brâhten unde zugen
in einen egebaeren tôt.
man gôz sô vil dâ bluotes rôt
ir gnuogen z'ungewinne',
daz vrechiu ros dar inne
biz an diu knie dâ wuoten.
verswitzen unde verbluoten
vil maneger sich begunde,
der niht genesen kunde,
swenn im daz verch von hitze wiel.
man unde man dâ niht enviel,
dâ vielen hundert samenthaft.
ach got, waz vrîer ritterschaft
unde hôher vürsten dâ verdarp!
dâ viel des mâles unde starp
Cursalion ûz ungerlânt,
der mit gar ellentrîcher hant
den kriechen tete vil helfe schîn.
von marroch künec pelagrîn
der sluoc im abe daz houbet.
sîn rîche an im beroubet
wart tugende maneger leie.
der künec von kaldeie,
der ouch troiaeren komen was,
der valte nider ûf daz gras
Margalium von norwegen
unde spielt den küneclichen degen
biz ûf die zene hin zetal.
Vloranz der künec von portigal,
der in der kriechen rotte schein,
der wart durch sîner brüste bein
mit eime sper ze tôde sêr.
durch in stach sîner lânzen gêr
der herzog ûz agrimonîs.
der werde grâve lifronîs,
von cesariâ geborn,
der wol mit kreften ûz erkorn
Troiaeren stuont werlichen bî,
der mahte ouch einen künec vrî
des lîbes unde des lebetagen:
ze tôde wart von im erslagen
Urgenius von spangen.
vil mordes wart begangen
an lîben unde an sêlen.
den künec anachêlen,
geborn von engellânden,
den sluoc mit sînen handen
Panthelamon der vrîe,
der krône in barbarîe
truoc, als edele künege tuont,
unde den von troie bî gestuont
mit hôhen kreften vollebrâht.
die vünfe, der ich hân gedâht,
gelâgen ûf dem griene tôt:
dâ von huop sich jâmers nôt
unde inneclichez herzesêr,
wan si wâren künege hêr
unde heten liehten prîs bejaget.
si wurden tiure dô geklaget
von aller kriechen ritterschaft.
sich huop von strîte jâmers kraft
des mâles ûf dem sande.
verlust vil maneger hande
ze beiden sîten wart vernomen.
wie möhte ich ûf ein ende komen
mit rechenunge unde mit der zal,
waz man dô volkes ûf dem wal
ze tôde jaemerlichen sluoc.
ir was sô vil unde alsô gnuoc,
daz mich ir hôhen zal bevilt.
dâ lac verhouwen manic schilt
gezieret wol mit grimmen.
diu ros dâ liten grimmen
unde bitterlichen schaden.
ir wart geströuwet unde geladen
ûf den plân vil manegez tôt,
daz wol mit liehtem golde rôt
an allen vieren was beslagen.
man hôrte weinen unde klagen
vil manegen tiure sînen mâc.
von bluote wart ein rôter wâc
ûf der plânîe swebende.
die geste wurden gebende
des mâles jaemerlichen zol.
geströuwet wart diu heide vol
ir verhes unde ir âse.
dâ wuohs vil manic mâse
ir hiuten unde ir velle,
wan in hector der snelle
vil strenge nôt erzeigete.
er valte ir unde veigete
sô vil mit sîner hende,
daz nieman kunde ein ende
der slahte wîzen ûf dem plân,
diu von im einen wart getân.
Die kriechen er ze schaden treip.
er schuof, daz maneger dâ beleip
versêret bî den stunden.
si wurden überwunden
von im unde von den sînen.
ir kraft begunde swînen
unde mêrte sich ir zageheit.
in wuohs dâ laster unde leit,
wan si die vluht begriffen
unde alle zuo den schiffen
dô kêrten von dem lânde.
si vuoren ab dem sande
durch zagelîche vorhte;
der schade in angest worhte,
den hector in des mâles tete.
sîn leit daz het er an der stete
gerochen allez an ir kragen,
waer ungelücke niht geslagen
zuo sîner sigenüfte hôch.
sîn heil unsaelde nider zôch
unde irte daz gelinge sîn.
hin zuo den kielen unde dar în
wurden si von im gejaget
unde wâren alle sô verzaget,
daz si von troie mit ir scharn
vil gerne wolten sîn gevarn.
dô wart erwendet von geschiht,
daz si von dannen kâmen niht
unde si bestuonden lânger,
der kriec waer ûf dem anger
gescheiden anders bî der zît
unde haete niht sô maneger sît
lîp unde leben dâ verzert.
Troiaeren was diu nôt beschert
unde der verlüsteclîche pîn,
daz man ir stat schoen unde vîn
mit kraft zerstoeren solde.
dâ von ir heil sich wolte
dô sûmen unde lengen.
got wolte niht verhengen,
daz von der guoten veste
die schedelichen geste
dannoch begunden îlen;
des wart dâ bî den wîlen
ir vluht vil gaehes ûf geslahen.
ein vride was in ein getragen
schier unde in kurzen stunden,
von dem die geste erwunden
unde aber lânger dâ beliben.
dô si gejagten unde getriben
Troiaeren zuo den kielen
unde si dar an gevielen
durch helferîche stiure,
dô rief hector nâch viure
sêr unde lûte sâ zehant.
diu schif diu wolt er hân verbrant
gemeine unde algelîche,
wan ez der ellentrîche
mit kraft unde mit getaete
sô guot gewunnen haete,
daz si der ruoder vârten
unde dem gelîch gebârten,
daz si von dannen wolten varn.
niht anders möhten si bewarn
den lîp wan mit der vlühte.
von grimmer noete sühte
begunden si dâ siechen.
nû die verzageten kriechen
sich heten ûf die vart bereit
unde hector wolte hân geleit
in alle ir kiele wildez viur,
dô schuof ir heiles âventiur,
daz si bestuonden bî dem stade
unde den burgaeren michel schade
von ir hende sît geschach.
Troiaeren wuohs grôz ungemach
von ir gewalte vîentlich.
nû merken, wie daz hüebe sich,
daz si beliben an der zît
unde aber strîtes pflâgen sît!
Dô si gefluhen in diu schif
unde si des lândes umbegrif
dâ wolten hân gerûmet,
dâ wart ir vart gesûmet
von âventiure, als ich ez las.
ein rîter under in dô was,
der hete manheit unde kraft.
Hector der helt von sippeschaft
sîn rehter mâc vil nâhe schein.
Prîant der was sîn oehein,
als uns diu waere istôrje swuor.
ir wizzent wol, wie daz gefuor,
daz thelamôn esîonam
in roubes wîs ze troie nam
unde si ze wîbe hete erkorn.
sît was der helt von ir geborn,
des ich mit worten hân gedâht.
sîn name was ze liehte brâht
in maneger lânde kreizen.
Ajax was er geheizen
unde kunde in êren blüejen.
er lie die nôt sich müejen,
daz al die kriechen mit genuht
dâ kêren wolten ûf die vluht
unde hector jagete si von dan.
daz der vil ûz erwelte man
sô nâhe was sîn sippebluot,
daz was dem hêrren wol gemuot
dennoch vil unerkennet.
er wart ûf zorn enbrennet
darumbe, daz der kriechen
sô vil begunde siechen
an lîbe unde an dem guote
er dahte in sînem muote:
 <wie mac geschehen diz wunder,
daz uns ein man besunder
von hinnen algemeine jaget?
warumbe sîn wir hie verzaget
sô vaste unde alsô sêre?
ê daz ich sunder êre
sô lasterlichen vliehe,
ê wil ich, daz mich ziehe
der grimme tôt ze valle.
sît daz die kriechen alle
zer vlühte wellent kêren,
sô wil ich eine rêren
mîn bluot mit willen ûf dem plân
old aber âne vluht bestân,
als ez den êren wol gezîmet.
ob mir ein edel rîter nimet
den lîp, daz ist unlesterlich.
mich dunket waeger vil, daz ich
mit êren hie verderbe,
dann ich die nôt erwerbe,
daz ich von wirde scheide.
prîs unde lop diu beide
wil ich verschulden unde bejagen
old aber mînen lebetagen
ân aller vlühte schande
verliesen ûf dem sande .>
Sus hete sich der junge degen
zehant ûf einen strît gewegen
mit herzen unde mit krefte.
er wolte ritterschefte
mit êren dâ beginnen
old einen tôt gewinnen,
der âne laster waere.
Ajax der tugentbaere
spranc von dem kiele ân underbint.
er was prîandes swester kint,
daz wart an sîner krefte schîn.
Esîonâ diu künegîn
het in bî thelamône
getragen harte schône,
als ich iu seite alrêrst dâ vor.
doch wiste er niht, daz hector
des mâles an die kriechen streit.
mit sweize was sîn wâpenkleit
geverwet unde mit bluote
sô vaste, daz der guote
erkante niht des küenen.
er îlte zuo der grüenen
plânîe ûz sînem schiffe.
man seit, daz er begriffe
gar einen ungefüegen stein,
der alsô rehte grôz erschein,
daz er wol vuodermaezic was.
er zuhte in ûf, als ich ez las,
von der plânîe grieze,
daz er in dâ gestieze
ûf hectorem den klâren.
des wolte gerne vâren
der junge rîter milte.
den stein hin zuo dem schilte
warf er mit kreften dort her dan
unde warf in alsô vaste dran,
daz hector ab dem orse viel.
der helt gesprungen vür den kiel
was im engegen ûf den sant.
dô wart er von im al zehant
geworfen alsô vaste,
daz von des steines laste
der ellentrîche nider kam
unde einen val des mâles nam,
der in beswârte sêre.
iedoch gap im die lêre
sîn kraft, daz er geswinde ûf spranc
unde er mit hôhem vlîze ranc
dar nâch, daz er geraeche sich.
hin an den rîter lobelich,
der in geworfen haete,
geloufen kam der staete
mit einem snellen sprunge.
nû was ouch dâ der junge
sîn neve bî der zîte
gewarnet z'eime' strîte
unde hete schiere war genomen,
daz hector an in wolte komen
unde daz er kam geloufen.
dâ von begunde er roufen
mit vrecher hant sîn edel swert
unde îlte drâte engegenwert
dem ûz erwelten rîter.
des wart ein vehten bitter
beschouwet von ir beider kraft.
mit strîte wurden si behaft
sêr unde lânge wîle.
si giengen dâ ze bîle
gelîch zwein wilden bêren.
verscherten unde versêren
ein ander wolten si diu lit.
geloubent, daz ein kupfersmit
ûf einen kezzel herte
sô balde nie geberte
als ûf ir helme wart geslagen.
der plân von stichen mohte wagen
unde von den slegen manicvalt,
die si dâ beide mit gewalt
ein ander tâten under in.
si truogen adelbaeren sin
unde wâren beide muotes rîch.
ir zweier wille stuont gelîch
ze ritterlicher werdekeit.
si sluogen ûf diu wâpenkleit
unde ûf daz îsen manegen slac,
der in dâ beiden nâhe wac
ze herzen unde ze beine.
die kampfgesellen reine
spaen unde ringe sâten.
Ajax der was berâten
mit einem wâpencleide guot,
daz als ein vrischiu rôsebluot
in einem rôten schîne bran.
er truoc den besten purper an,
den ie kein sarrazîn gewap.
der bôt den ougen unde gap
rîlîchen schîn ze solde.
gebriten wol mit golde
was dar în zam unde wilt.
ouch truoc er einen tiuren schilt,
der gleiz von maragrîten.
er schein dâ bî den zîten
durliuhtic rôt als ein rubîn
unde was ein lêhparte drîn
geleit von golde schône,
des houbet eine krône
von smâragden ûfe truoc.
rîlîche er was gezieret gnuoc
beid ûzerhalp unde innen.
sîn wâpen sach man brinnen
den ougen z'einem' wunder
unde schein sîn herze drunder
küen unde rîcher tugende vol.
sîn mâc dô vîentlichen zol
von sîner kraft begunde tragen.
swaz hector ie bî sînen tagen
von strîte grimmer nôt getruoc,
daz dûhte in allez kleine gnuoc
unde ein gefüege sache
gên disem ungemache,
daz im sîn junger neve brou.
der helt ûf in sô vaste blou
mit vrecher hende lobesam,
daz er daz wunder nie vernam
von keime jungelinge.
er schriet in sîne ringe
vil manic wîte lücken
unde spielt ze kleinen stücken
vor sînen handen im den schilt.
sîn lop mîn zunge niht verhilt,
wan er ûz ellentrîcher maht
mit im sô vîentlichen vaht,
daz troiaer unde der kriechen schar
ir zweier kampfes nâmen war
unde dô niht anders pflâgen.
si wolten beide wâgen
lîp unde guot durch lobes guft.
dô wart gesendet in den luft
vil maneges rôtes viures blic.
ez stuont an zwîvel, wer den sic
dâ möhte enpfâhen under in.
dar unde dan, her unde hin
ein ander jagetens'' ümbe
unde machten wilde krümbe
unde wunderlîche kreize.
in beiden wart sô heize,
daz in daz verch wiel unde sôt.
Hector kam in sô grimme nôt
unde leit sô bitter ungemach,
daz der getriwe degen sprach
ze sîner basen kinde:
 <benamen, ich enpfinde,
daz mîn geslehte wider mich
vil starke slege unde manegen stich
mit vrevellicher hende tuot.
mich strîtet an mîn sippebluot
unde mînes nâhen künnes verch.
ze krumbe ist worden unde ze twerch
mîn heil an dirre zîte,
wan mir enwart mit strîte
nie sô harte nôt getân.
swaz ich dâ her geliten hân
von kampfe strenger arebeit,
daz dunket mich ein krankez leit
biz an die swâre manicvalt,
der ich nû wirde mit gewalt
getwungen unde genoetet.
ich hân mîn swert geroetet
in maneges heldes bluote,
der mich sô vil gemuote
mit kampfe nie sô dirre man.
ir hêrre lieber, sprechent an
unde sagent hie ze tiute mit,
von waz geslehtes koment ir
oder wie sint ir genant?
tuont iwer künne mir bekant
unde iwer hôch geslehte!
zwâr ich enwart nie rehte
mit strîte mê bestanden,
wan sît ir mir ze handen
hie kâment ûf dem griene.
durch daz ich iemer diene
mit willen iu, getriwer degen,
sô lâzent uns eines vrides pflegen
mit ein ander bêde samt.
sô lânge, biz ir iuch genamt
unde ich gehoere ân allen strît,
von wannen ir geboren sît .>
Ajax der rede antwürte bôt.
er sprach ûz einem munde rôt
gezogenlichen wider in:
 <sît ich von iu gevrâget bin
des künnes unde der vriunde mîn,
sô tuon ich iu mit rede schîn
die muoter, diu mich hât getragen.
ich wil iu mînen namen sagen
unde mîn vil hôch geslehte.
vernement mich ze rehte
unde merkent alliu mîniu dinc!
ir wizzent wol den ursprinc,
wie troie wart zerstoeret
unde habent wol gehoeret,
daz thelamôn dar inne
zuht eine küneginne,
diu was genant esîonâ:
si was des küneges swester dâ
unde wart von thelamône
dar heim gefüeret schône,
dô nam er si ze wîbe.
sît wart ich von ir lîbe
unde von ir zweier kraft geborn.
si bêde hân ich ûz erkorn
ze vater unde ze muoter.
vriunt lieber unde guoter,
sus bin ich thelamônes barn.
mîn name ist an daz lieht gevarn
in maneger lânde kreizen.
Ajax bin ich geheizen
unde ist prîant mîn oehein.
wir sîn verstricket under ein
mit nâher sippeschefte
unde gar mit nîdes krefte
gesundert unde gescheiden,
ein wille solde uns beiden
unde ein triwe sîn gegeben:
nû zweiet sich vast unser leben
an willen unde an triwen.
got lâze sich daz riwen
unde erbarmen, daz wir tragen
sô grôzen kriec bî disen tagen,
daz wir durch vîentlichen pîn
ze vremde ein ander müezen sîn .>
Hektor wart dirre maere vrô.
güetlichen sprach er aber dô
zuo sînem mâge wol gezogen:
 <sô hoere ich wol, daz mich betrogen
an iu mîn herze niht enhât.
sît ez umb iwer leben stât
alsô, daz ir mir sippe sît:
mich hât gelêret iwer strît
mîn verch ze rehte schouwen.
mîn swert sol iuch niht houwen
noch snîden, vriunt geselle.
wir hân grôz ungevelle
von strîte erliten umb den wint:
wan ir sint mîner basen kint
von sippeschefte erkennet.
Hector bin ich genennet
unde ist prîant der vater mîn.
hie sol ein staete suone sîn
enzwischen uns geflohten.
wir hân nû gnuoc gevohten
unde mit ein ander hie gestrîten.
haet ich an iu mîn verch versniten
unde mîn vil hôhez künne erslagen,
sô müeste ich weinen unde klagen
umb iuch von schulden iemer mê.
wol mich, getriwer degen hêr,
daz iu von mir niht sî geschehen!
ahý, wie rehte kunde ich spehen,
dô mich bedûhte, saelic man,
ich würde alhie gevohten an
von mînem sippebluote.
mir ist daz komen ze guote,
daz iuch mîn ouge hât erkant.
mich hât gelücke her gesant
unde ist mir hie gestanden bî.
nû werden bêde kampfes vrî
unde lâzen riwen unser lide.
ein suone lûter unde ein vride
gemachet werden von uns zwein.
sît prîant iwer oehein
unde mîn getriwer vater ist,
sô muoz benamen alle vrist
an uns ein ganziu liebe sîn.
vil herzetrûter neve mîn
unde ûz erwelter kampfgenôz,
lâzent iwer houbet werden blôz
unde küssent mich an mînen munt,
sô wirt mir hôhiu vröude kunt .>
Mit disen worten unde alsô
die glânzen helme wâren dô
vil gaehes ab gebunden
si liefen bî den stunden
ein ander minneclîche engegen.
ir haz begunden si dâ legen
unde ir vîentschaft dâ nider.
si kusten ougen unde lider
ein ander mit dem munde
wol hundert tûsent stunde
unde umbeviengen ofte sich.
vriuntlichez kôsen minneclich
huop sich von in beiden.
Hector der helt bescheiden
begunde sprechen aber dar:
 <nû schouwent, wie der kriechen schar
ist komen her in unser lânt
unde mit gewalteclicher hant
uns wil vertrîben âne schult.
mit vrevelicher unegedult
Troiaeren grôz gewalt geschiht.
daz rede ich doch darumbe niht,
daz ich erschricke von ir kraft.
nev unde vriunt vil tugenthaft,
ine wolte niht, si waeren hie,
wan mir enwart sô sanfte nie,
sô mir nû wirt bî disen tagen.
ich sol mich rechen an ir kragen
vil gar mit kampfes bîle.
mir ist ein kurzewîle,
daz ich ir bluot verrêre
unde ir sô vil versêre,
daz si belîbent âne zal,
die nider ûf des plânes wal
von mîner hande strûchent.
swaz si des guotes brûchent,
daz uns hie wirt ervohten an,
daz garnet manic hôher man,
der mir ist bekomen her.
mîn vröude unde mînes herzen ger
lît an ir ungewinne.
sich hoehent mîne sinne
unde lachet mir daz herze,
sô sich ir lîbes smerze
von mîner hant gemêret.
swaz ir von hinnen kêret
gesunt, der solde wênic sîn.
wan lebe ich unde die bruoder mîn,
si müezen uns verzollen
mit schedelichem vollen
des rîches lântriviere.
daz si von uns vil schiere
entwichen wellen mit ir scharn
unde si ze gaehes hinnen varn,
daz ist mîn angest aller meist.
ez wirt ein hôher volleist
an vröuden mînem muote,
daz ich hie mit ir bluote
den anger sol begiezen.
betrûren unde bedriezen
muoz vil maneger muoter kint,
daz ûf dem mer der segelwint
die kriechen her gefüeret hât.
ir verch daz sol man unde ir brât
mit swerten sô verhouwen,
daz umbe ir lîp die vrouwen
an vröuden müezen siechen.
vil manic wîp ze kriechen
ir mannes wirt verweiset,
der sich dâ her gereiset
durch vîentlîche missetât
Troiaeren z'ungewinne' hât .>
Die rede treip hector der helt
mit sîme neven ûz erwelt
begunde er kôsen bî der zît.
si wâren bêde ân allen strît
ein ander holt, liep unde wert.
Hector gap sînem mâge ein swert,
des er mit hôhem vlîze pflac.
die gâbe er schiere widerwac
mit eime gürtel reine.
von golde unde von gesteine
gap er im einen borten,
der was in allen orten
sô tiure unde alsô rîche,
daz niemer sîn gelîche
an hôher koste wirt gesehen.
ein lûter suone was geschehen
von in beiden an der stat.
dar nâch umb einen vride bat
Ajax den lieben neven sîn:
dâ von troiaere grôzen pîn
unde schaden vil gewunnen.
Hector der helt versunnen
liez einen vride machen,
der in begunde swachen
dar nâch an sînem lebetagen.
der strît wart von im ûf geslagen
den tac biz an den morgen vruo,
der in dâ solde komen zuo
mit sînem liehten glaste.
des vrides von dem gaste
vlîzeclichen wart gegert,
daz im hector der künec wert
verzîhen niht enmohte.
swie lützel ez im tohte,
doch êrte er in dô sîner bete.
unde dô den vride gelobet hete
Hector mit sîner staeter hant,
dô kêrten wider ûf daz lânt
die kriechen ûz den kielen.
in diu gezelt si vielen
unde leiten sich an ir gemach.
owê, daz in daz heil geschach,
daz si daz lânt begriffen!
si waeren in den schiffen
verbrant des mâles mit ir scharn,
od müesten dannen sîn gevarn
mit laster ûf dem wâge:
ob hector sînem mâge
des vrides hete dâ verzigen.
nû solde er leider niht gesigen,
wan ez was gotes wille,
daz er sît von achille
sîn werdez leben dâ verlüre
unde ein ze snellez ende küre.
Nû daz der vride von den zwein
wart sus getragen über ein,
biz in der ander tac erschine,
dô wurden ab dem velde hine
die kranken unde die wunden
gefüeret bî den stunden
unde an ir gemach getragen.
man hôrte weinen unde klagen
vil manegen tiure sînen mâc.
mit bluote was der wilde wâc
geverwet unde geroetet.
erslagen unde ertoetet
lac dâ sô manic hundert,
daz mich des iemer wundert,
wie si dar alle mohten komen.
nie grimmer slahte wart vernomen
noch beschouwet noch gesehen,
als ûf dem plâne was geschehen
unde ûf dem jaemerlichen wal.
die tôten lâgen sunder zal
unde âne mâze dâ versniten.
ze beiden sîten was gestriten
vil sêre unde ouch vil starke,
doch kêrten von der marke
Troiaere mit der sigenuft.
ir schalles unde ir dônes guft
was beide michel unde grôz.
man hôrte lûter stimme dôz
erhellen von ir munde.
ez was in bî der stunde
gar lobelîche ergangen.
si vuorten heim gevangen
vil manegen werden hôhen helt.
wer möhte ir namen hân gezelt
unde ir aller hân gedâht,
die von troiaeren wurden brâht
gevangen in die veste?
die sigelôsen geste
dô kêrten ouch in ir gezelt.
die burger heten in daz velt
mit kreften ab gewunnen.
Hector der helt versunnen
der was der jungest in der stat.
geroetet als ein rôsenblat
mit bluote was sîn wâfencleit.
mit êren er ze hûse reit
unde wart rîlîche enpfangen.
geriten unde gegangen
îlt im engegen junc unde alt.
diu vröude was vil manicvalt,
die man von sîner kunft gewan.
 <seht,> sprachen vrouwen unde man,
 <diz ist, der uns erloeset hât!
von sîner degenlichen tât
hân wir die sigenuft bejaget:
ez ist der rîter unverzaget,
an dem al unser êre lît.
er muoz sîn unser hôchgezît
unde unser vröude ân ende,
wan in sîn eines hende
stêt unser heil unde unser trôst.
er hât ûz sorgen uns erlôst
mit hôhen kreften ûz erkorn.
wol dir, hector, daz du geborn
ie würde von der muoter dîn!
daz ekubâ diu künegîn
ze kinde erwürbe dînen lîp,
des müezen alliu reiniu wîp
geprîset werden iemer,
wan dîn gelîch wirt niemer
beschouwet in den lânden.
du kanst mit vrechen handen
die kriechen under wol getuon.
sie vliehent dich, als ein rephuon
den habich in den hürsten.
hey, prinze ob allen vürsten
unde aller künege keiser,
dîn lop sol niemer heiser
von keiner stimme werden
unde muoz dîn name ûf erden
vür alle namen sîn gezelt .>
sus wart hector der küene helt
mit prîse dâ geblüemet.
sîn kraft diu wart gerüemet
von lûterbaeren vrouwen.
ein kapfen unde ein schouwen
wart ûf sîn klârez bilde,
als ob ein wunder wilde
dâ kaeme ûz vremeden lânden.
mit herzen unde mit handen
wart enpfangen wol sîn lîp.
Andromachâ sîn êlich wîp
unde ekubâ diu künegîn
die wurden von der künfte sîn
vil sêre unde inneclichen vrô.
geloubent, daz ir trûren dô
von sîme antlitze gar verswein!
er wart entwâpent von in zwein
unde an ein bette dô geleit.
er was von strîtes arebeit
unde ouch von sînen wunden
sô müede bî den stunden,
daz im dô was gemaches nôt.
swie vil man im dô zühte bôt,
daz hete er wol erarnet.
sîn muoter was gewarnet
mit einer tiuren salben,
diu wart im allenthalben
des mâles angestrîchen:
dâ von er snelleclichen
bekam ze sîner krefte wider.
im wurden alliu sîniu lider
gesunt gemachet unde heil:
daz schuof der arzenîe teil,
die mit ir blânken hende weich
diu klâre an sîne wunden streich.
Im wart geboten rîch gemach.
geloubent, daz im dô geschach
lieplicher handelunge vil,
wan er was ir vröuden spil
unde ir trôst unde ir gewin.
Prîant sîn vater über in
kam selber dô gegangen.
in muoste des belângen,
daz er in wunt dâ ligen sach.
güetlîche er wider in dô sprach:
 <sun lieber, wie gehabestû dich?
durch got, nû sage mir unde sprich,
bistû verwunt iht sêre?>
 <nein, vater,> sprach der hêre
unde der getriwe jungelinc,
 <mîn sache unde alliu mîniu dinc
die stênt nâch ungenâden wol.
genesen ich vil sêre sol
der wunden unde der swaere mîn.
sô man den liehten morgen schîn
beginnet schouwen unde spehen,
sô wirt zehant an mir gesehen,
daz ich gefüegen smerzen dol.
den kriechen ich bewaeren sol,
daz mîne wunden kleine sint .>
 <des lobe ich got, vil trûtez kint,>
sprach aber künec prîamus.
mit disen worten unde alsus
gienc er ûf sînen palas wider.
aldâ saz er ze tische nider
mit sîner ritterschefte grôz.
der hôhen koste in niht verdrôz,
diu dem gesinde wart geboten.
wiltpraet gebrâten unde gesoten
wart âne mâze vür getragen.
wer mac daz wunder volle sagen,
daz man dô gap von wirtschaft?
si wâren alle vröudenhaft
des siges worden unde geil.
swer het erworben lobes teil,
des name wart ze liehte brâht.
ir aller wart dô wol gedâht,
die den tac nâch wirde striten
unde durch êre kumber liten
ûf der plânîe grüene:
doch wart hector der küene
gerüemet vor in allen.
der beste prîs gevallen
was ûf in alterseine.
si lopten in gemeine
mit herzen unde mit munde.
sus triben si die stunde
mit vröuden unde mit rede hin.
die kriechen heten under in
des mâles schaden unde leit.
in vlôz mit klagender arebeit
diu nacht erbermeclîche enwec.
sô vaste unde alsô rehte quec
was ir verlusteclicher val,
daz si deheiner wunne schal
gewinnen mohten noch gehân.
des morgens, dô der tac ûf gân
begunde mit dem glânze sîn
unde sîner liehten varwe schîn
wart in die stat gespreitet,
dô was hector bereitet
ûf strît mit aller sîner kraft.
er unde sîn werdiu ritterschaft
ze velde wolden sîn gezoget.
dô wart des hôhen lândes voget
mit boteschaft erwendet.
die kriechen dar gesendet
heten dîomêdem
unde den helt ulixem,
durch daz si würben al zehant,
daz si der künec prîant
ruocht eines vrides dô gewern.
der under in dô möhte wern
drî mânot gar mit staetekeit.
diu rede was prîande leit,
wan er gestriten gerne hete.
die kriechen wolte er hân ir bete
entêret bî den stunden.
dô wart er überwunden
von den burgaeren allen,
daz im der vride gevallen
müest über sînes herzen danc.
si jâhen, daz si worden kranc
unde alsô müede waeren,
daz si nâch grôzen swaeren
gemaches dörften alle wol.
unde dô der künec tugende vol
gehoeret hete ir aller muot,
dô liez er sich ir rede guot
bedunken unde ir willen.
er muoste lâzen stillen
den strît zwelf wochen under in.
ein vride wart den kriechen hin
enboten von im unde gesant,
den lopte er dô mit sîner hant
drî mânot, als sîn wart gegert.
die boten edel unde wert
von dannen kêrten über velt.
der vride wart in ir gezelt
den kriechen von ir munde brâht,
des wart in vroelich andâht
unde ein hôher muot gegeben,
wan si vil gerne wolten leben
nâch kumberlicher sache
mit ruowe unde mit gemache.
Ouch was in des vil harte nôt.
swaz man ir lîben ruowe bôt,
der dorften si des mâles wol.
diu heide lac geströuwet vol
von tôten unde von âsen,
die vuortens'' unde lâsen
ab der plânîe grüene.
vil manic rîter küene
lac dô jaemerlîche erslagen.
der wart gedunsen unde getragen
ab dem gevilde sâ zehant
unde von den kriechen dâ gebrant,
als ez dô was gewonelich.
die burger ouch dô vlizzen sich,
daz si des selben pflâgen.
ir tôten, die dâ lâgen,
die branden si vil schiere,
sô daz diu waltirviere
von smacke wart gereinet,
ir vriunde wol beweinet
dô wurden bî den stunden.
ouch hetens'' alle ir wunden
des mâles in die stat geholt.
dâ lac gesteine unde edel golt
geströuwet ûf der heide,
diu wurden ouch dô beide
gefüeret unde gelesen drabe.
daz arme volc mit rîcher habe
gemachet wart vil statehaft.
sich lie der kriechen ritterschaft
an ir gemach in ir gezelt,
wan si den anger unde daz velt
gereinet heten bî der zît.
die burger in der veste wît
ruow unde vröude wielten.
den vride si behielten,
den si dô heten under in.
die kriechen her, troiaere hin
z'ein' ander giengen bî der stunt.
in wart vil kurzewîle kunt,
der si dô sament pflâgen.
ûf dem gevilde lâgen
die sigelôsen geste
unde kâmen ûz der veste
die burger z'in' gegangen sider:
sam giengen ouch die geste wider
zuo den burgaeren in die stift.
uns seit der wâren buoche schrift,
daz offen stuonden alle ir tor.
die wîle, daz her hector
in kreften unde in lîbe was,
sô wart diu stat, als ich ez las,
beslozzen nie zuo keiner zît.
die burger wâren âne strît
mit den gesten ofte vrô.
nû kam ez eines mâles sô,
daz die kriechen sâzen
unde leides gar vergâzen
von hovelichen maeren.
si wurden ûz ir swaeren
mit worten unde mit rede brâht.
vil maneges wart von in gedâht,
der bî den alten zîten
nâch wirde kunde strîten.
Nestor der grîse küene helt
vil recken hete dô gezelt,
der lîp nâch hôhem prîse warp,
wie der genas unde der verdarp,
des wart von im gekündet gnuoc.
der helde er aller dô gewuoc,
wan daz er niht gedâhte des,
wie der vil biderb ercules
sîn werdez leben het verlorn.
diz was den vürsten allen zorn,
daz er mit lobe sîn vergaz
unde er sô manege vröude maz
vür sînen prîs gar lieht erkant.
si sprâchen wider in zehant:
 <wie vüeget sich, her nestor,
daz ir uns hânt sô manegen vor
mit worten unde mit rede gezalt
unde hercules der degen balt
niht wart ze rechenunge brâht?
ir solden sîn baz hân gedâht
denn aller der besunder,
von den ir hânt ein wunder
manheit entslozzen unde gesaget .>
Nestor der rîter unverzaget
bôt in der rede antwürte alsô:
 <ir hêrren alle,> sprach er dô,
 <ich lâze iuch wizzen unde verstân,
warumbe ich des vergezzen hân,
den ir mir hânt genennet hie.
vil schaden ich von im enpfie,
wan er sluoc mir mînen mâc.
durch disen vîentlichen bâc
wil ich gedenken spâte sîn.
swer mich an dem geslehte mîn
betrüebet unde beswaeret,
der wirt von mir vermaeret
mit hôhem prîse niemer.
vergezzen sol ich iemer
in herzen unde in muote
des namen sîn ze guote .>
Nû daz nestor die rede getete,
dô saz ein rîter an der stete
unde hôrte sîne tegedinc.
der selbe stolze jungelinc
was isolaus genennet
unde wart dâ vor bekennet,
daz hercules der maere
sîn rehter vater waere
unde er sîn sun von vrîer art.
daz sîn aldâ vergezzen wart,
daz was im leit unde ungemach.
dâ von der hovebaere sprach
zen kriechen algelîche:
 <ir hêrren tugentrîche!
sît nestor niht wil sagen des,
waz mîn vater hercules
wird unde lobes erwürbe
unde wie sîn lîp erstürbe,
sô sult ir alle vlîzic wesen,
daz ir vilothêtesen
iu sagen heizen sînen tôt,
wan er bekennet sîne nôt
unde weiz wol alliu sîniu dinc.
der ellentrîche jungelinc
blôz aller missewende
was an mîns vater ende
unde half bestaten sînen lîp.
wie der vil küene durch ein wîp
verdürbe, daz vernement hie,
wan ez enwart gehoeret nie
sô rehte bitterlîche nôt,
sô der vil angestbaere tôt,
den er durch minne hât geliten:
des sult ir pfilothêtem biten,
daz er iu sînen jâmertagen
unde sînen pîn geruoche sagen .>
Die kriechen ellentrîche
dô bâten algelîche
den werden vilothêtem,
daz er den starken herculem
niht ungeprîset lieze sîn
unde in mit rede tete schîn
den tôt, dâ von sîn lîp erstarp.
 <ich sage, wie der helt verdarp,>
sprach er, < welt ir gelouben des.
dô sich der edel hercules
geniete maneger vrümekeit
unde er mit sîner tugent erstreit
die stolzen dîanîram,
mit reinem willen er dô nam
die klâren unde die hêren
unde wolte mit ir kêren
von ir vater in sîn lânt.
herz unde sin het er gewant
mit triwen ûf ir reinen lîp,
wan ez enwart nie schoener wîp,
denn ouch diu selbe vrouwe schein:
des wolte er si ze lânde hein
dô bringen unde leiten.
ûf eine vart bereiten
begunde sich der küene sâ
unde schiet von calcidoniâ
mit der vil keiserlichen vruht.
der helt geblüemet wol mit zuht,
der allen wandel ie verswuor,
nû daz er ûf der strâze vuor,
dô kam er an ein wazzer tief,
daz alsô rehte balde lief,
daz man ez gar unsanfte wuot:
dâ von der rîter hôchgemuot
dar ûf genôte was verdâht,
wie dîanîrâ würde brâht
hin über wazzer âne sêr.
er vorhte, daz diu vrouwe hêr
dâ kaeme z'ungemache'
unde von dem tobenden bache
begunde erschrecken unde erkomen.
unde dô der rîter ûz genomen
dis angest umbe ir lîp gewan,
dô kam ein ungetriwer man,
der in dô bî dem wazzer vant.
Nessus der selbe was genant
unde stuont sîn herze ûf hôhen mein.
ros unde man sîn bilde schein
unde vleiz sich maneger âkust.
enphangen hete er in der brust
des mâles einen argen list,
den liez er schouwen bî der vrist.
wan dô sîn ungetriwer lîp
daz junge minneclîche wîp
unde herculem ir vriunt ersach,
mit valsche er wider in dô sprach:
 «vriunt lieber, trûtgeselle guot,
diz wazzer unde des baches vluot
diu sint als ungefüege,
daz dîanîram trüege
dîn lîp dar über kûme:
dâ von du dich niht sûme,
gip mir die wunneclichen her,
sô vüere ich si mit vrîer ger
sanft über disen wilden bach.
daz ir geschehe von mir gemach,
des sol mîn ellent hie gestaten.
diz wazzer kan ich wol gewaten
mit dirre vrouwen süeze,
wan ich hân rossefüeze
unde mac si wol gedinsen,
sô daz ir von den vlinsen
deheiner slahte leit geschiht,
diu man dar inne loufen siht
unde tobelichen walzen.
sô lamen noch sô halzen
lâz ich niht schouwen mînen lîp,
daz ich daz minneclîche wîp
niht über künne bringen.
mit senftebaeren dingen
wirt si ze stade von mir geholt:
dâ von du mir die klâren solt
mit willen bieten unde geben,
sô wirt ir hôchgebornez leben,
dem tugende niht gebristet,
vor schaden hie gevristet . »
Der starke biderb ercules
der wânde ân allen zwîvel des,
daz im dâ nessus seite wâr.
die vrouwen lûter unde klâr,
diu dîanîrâ was genant,
bôt er mit willen im zehant
unde liez in vüeren si von dan.
den bach, der tobelichen ran,
wuot er dô vroelich unde geil,
wan sînes lîbes under teil
schein als ein ros gebildet:
des wart im sorge entwildet
unde angest ûf der verte.
ân allez trûren herte
brâht er die vrouwen zuo dem stade,
sô daz ir keiner slahte schade
von dem wazzer dâ geschach.
si kam ân allez ungemach
ze lânde bî der stunde,
iedoch wart si von grunde
dar nâch beswaeret al zehant:
ir tugentrîchez herze vant
vil jâmer unde riwe.
Nessus der ungetriwe
begunde valscher tücke pflegen
unde wolte gerne sîn gelegen
bî der vrouwen minneclich,
wan er gedâhte wider sich,
ê daz hercules ir man
ze helfe kaeme ir lîbe dan
unde ûz der tobenden vlüete
dar über z'im' gewüete,
ê waere an ir sîn wille
beid offen unde stille
erfüllet unde ergangen.
den valsch het er enpfangen
in sîner tugentlôser brust.
von im gehelset unde gekust
wart daz minneclîche wîp.
er wolte ir wunnebaeren lîp
dâ lobes unde êren vrîen.
seht, dô begunde schrîen
diu vrouwe schoene unde ûz erwelt:
dâ von wart hercules der helt
begriffen dâ mit zorne.
sîn boge starc von horne
der wart ûf einen schuz gewent:
er hete in schiere dâ gedent
unde ûf gespannen bî der vrist,
wan er kunde wol den list,
der schützen ist gemaeze.
den schalc hoen unde raeze
schôz er in kurzer wîle
mit einem snellen pfîle,
daz er des tôdes wart gewis
unde ûf des herten grienes kis
begunde sîgen zuo dem bach.
diu strâle im in sîn herze brach
unde dranc im durch sîn rückebein.
sus wart vergolten im der mein,
den er dô wolte stiften.
verlüppet mit vergiften
was der pfîl, der in dô traf.
in eines slângen eitersaf
het hercules gestôzen in,
dâ von enpfienc den ungewin
Nessus der ungetriwe man,
daz er den grimmen tôt gewan.
unde dô der arge sich versach,
daz im ze sterbenne geschach
unde er genesen mohte niht,
dô nam der triwelôse wiht
sîn hemde bî den stunden
unde naztez in der wunden
mit bluote genzlich unde gar.
er bôt ez dîanîren dar
unde sprach der minneclichen zuo:
 «wilt du, daz dînen willen tuo
dîn hôher vriedel hercules
unde daz er niht beginne des,
daz dir beswaere dînen muot,
sô nim daz kleit nütz unde guot
unde lege im daz an sînen lîp!
swenn er sich durch ein ander wîp
von dîner minne enpfremde,
sô wirp, daz im daz hemde
bedecke sîne blôze hût,
sô wirst du sînes herzen trût
vür alle vrouwen ûz erwelt.
ich weiz wol, daz der starke helt
verkebsen dich beginnet
unde manege vür dich minnet,
diu von im sagen hoeret.
sîn kraft vil wîbe ertoeret
unde sînes muotes degenheit:
dâ von solt du diz selbe kleit
behalten z'eime' krâme.
ob er der minne râme,
diu dîme herzen niht behage,
sô bite in, vrouwe, daz er trage
durch dînen willen diz gewant!
daz ist mit künsterîcher hant
alsus gemachet unde geworht,
daz du belîbest âne vorht
unde sunder angest alle wege,
daz er deheiner minne pflege
wan dîner alterseine.
ob er diz hemde kleine
geleit an sînen blôzen lîp,
er triutet dich vür alliu wîp . »
Alsus was si von im betrogen.
daz hemde durch sîn bluot gezogen
gap ir der tôtwunde man.
dâ klepte gifte ein wunder an,
diu von dem pfîle was bekomen,
der im gezücket unde genomen
daz leben hete bî der zît.
er dâchte, sô daz hemde sît
begunde brûchen hercules,
daz er engelten müeste des
unde er dâ von gelaege tôt.
diu gift, mit sînem bluote rôt
bekleibet, hete sich dar în.
diu junge süeze künegîn
einvaltic unde tugentsam
daz hemde bî der zîte nam,
daz si vil tougenlichen barc.
Nessus verlôr sîn leben arc
unde lac dâ jaemerlichen tôt:
des kam sît hercules ze nôt
unde kôs ein bitter ende.
der starke unde der behende
der huop sich in des wâges vluot.
dar über gienc er unde wuot
ze sînem schoenen wîbe
unde kêrte mit ir lîbe
ze lânde bî den stunden.
den tôten unde den wunden
liez er dô ligen bî dem bach,
der wolte, daz sîn ungemach
an im gerochen würde sît:
des wart sîn hemde bî der zît
gegeben dîanîren.
Hercules niht wolte vîren
noch müezic ûf der strâze sîn:
er vuor, unz er die künegîn
ze sîme lânde brâhte.
dâ lie der wol bedâhte
sich mit ir ze hûse nider.
dar nâch begunde er aber sider
mit herzen unde mit sinnen
ein ander vrouwen minnen,
diu was geheizen îolê.
durch si truoc er vil jâmer ê
unde hete ir ouch dâ vor gegert.
ir vater ist ein künec wert
unde wirt uns euritus genant.
den sin het hercules gewant
an îolem, die tohter sîn.
durch si truoc er vil jâmers pîn
unde senende jâmers bürde.
ê dîanîrâ würde
sîn wîp ze ganzer staetikeit,
ê was im îolê geleit
ze herzen unde ze sinne
vür aller vrouwen minne.
Er was ir holt von grunde
unde hete lânge stunde
nâch ir gerungen unde getobet.
ir vater der het im gelobet
ze wîbe die vil klâren vruht,
unde brach an im dô sîne zuht
unde sîner staetekeite pfliht,
wan er im wolte geben niht
die tohter, die er im gehiez.
unstaete er sîn gelübede liez
unde sîne wârheit bî der zît,
dâ von sô wart der künec sît
verderbet an dem guote:
wan herculesen muote,
daz im geschach diu smâcheit,
daz im wart îolê verseit
unde si doch im gelobet was.
ze herzen slôz er unde las
vil zornes durch die schande
unde kêrte zuo dem lânde,
des euritus der künec wielt.
dar ûz treip er in unde verschielt
von êren sîne magenkraft.
er wart an im dô sigehaft
mit ellentrîcher degenheit.
liut unde guot wart im geleit
von sîner hende wüeste.
er selbe entrinnen müeste
ûz sîner lântriviere:
sus hete sich vil schiere
gerochen hercules an dem.
die wunneclichen îolem,
diu des küneges tohter was,
die nam er an sich unde las
ir minne dô ze herzen.
den alten jâmersmerzen,
den er mit lânger staete
durch si geliten haete,
den wolte er mit der süezen
vertrîben unde büezen
unde leit an si muot unde lîp,
alsô daz er sîn êlich wîp,
diu dîanîrâ was genant,
ûz sîme herzen lie zehant
unde ir betalle dô vergaz.
ir hôhen minne er ringe maz
unde hete drûf kein ahte mê,
wan im diu lûter îolê
was lieber dô denn alliu wîp.
er hete ir wunneclichen lîp
ir vater dô gewunnen abe
unde in ûz aller sîner habe
mit kreften harte grôzen
gedrungen unde verstôzen.
Nû dîanîrâ hôrte sagen,
daz hercules si bî den tagen
alsus verkebset haete
unde îolê mit staete
von im geminnet waere,
dô wart diu wunnebaere
betrüebet in ir herzen.
si leit vil strengen smerzen,
durch daz er hete si verkorn.
ir lîp, von hôher art geborn,
beswaeret wart von der geschiht,
doch hete si des hemdes niht
vergezzen gar genôte,
daz ir nessus der tôte
dâ vor gegeben haete:
wan ez diu vrouwe staete
nam ûz ir schrîne sâ zehant
unde wolte gerne daz gewant
ir vriunde senden bî der zît
darumbe, daz er würde sît
gereizet ûf ir minne als ê.
si wânde, daz im îolê
würd in dem muote vremde,
swenn er daz veige hemde
geleite an sînen blôzen lîp.
daz wunneclîche süeze wîp
hiez einen kneht dô vür sich komen,
der von ir tougen wart genomen
unde z'einer' verte dô gemant.
Lîcas der selbe was genant
unde was ir kameraere.
si klagte ir hôhen swaere
unde ir vil strengez jâmer im.
 «diz hemde, trûtgeselle, nim, »
sprach si dô wider in zehant,
 «unde vüere ez mit dir in daz lânt,
daz hercules ervohten hât!
brinc im die selben lînwât
unde sage dem hêrren wol gesite,
daz ich in vlîzeclichen bite
unde ich in aller triwe mane,
daz er durch mînen willen âne
daz hemde lege unde er ez trage!
dâ bî sô künde im unde sage,
ez sî vür alle swaere
sô rehte helfebaere,
daz in kein wâfen drinne
mit sîner kraft gewinne
an vleische noch an hiute!
du sage im ouch ze tiute,
er sî ein vrecher jungelinc,
der alliu wunderlîchiu dinc
well üeben unde versuochen,
dâ von sül er geruochen
des hemdes unde des kleides,
darumbe daz im leides
geschaehe niht ûf erden.
swenn er an sînen werden
lîp die selben wât getuo,
sprich, daz im niemer angest zuo
gesîge noch gevlieze,
ob er daz hemde nieze
unde er dar în gesliefe blôz.
sag im, ez sî mit künsten grôz
vür schedelichen pîn geworht,
er müge belîben unrevorht
vor grimmen noeten alle tage,
swenn erz an sînem lîbe trage . »
Lîcas der tete, daz si gebôt.
daz hemde gar mit bluote rôt
daz nam er unde kêrte dan.
diu gift verholne klepte dran,
daz was in beiden vremde.
diu vrouwe lie daz hemde
von dannen vüeren durch daz dinc,
daz hercules der jungelinc
verdâht würd an ir minne.
daz eiter laege drinne
verborgen bî dem bluote,
des wânde niht diu guote
unde daz vil minneclîche wîp.
haet ir getriwer süezer lîp
die leiden gift dar inne erkant,
son waere niht von ir gesant
daz kleit dem rîter ûz erwelt.
Lîcas der vant den werden helt
des mâles in den lânden,
daz er mit vrechen handen
ervohten hete bî den tagen.
er wolte bringen unde tragen
sîn opfer in ein tempel dô,
darumbe daz er worden vrô
der hôhen sigenüfte was.
unde dô der bote lîtas
den hêrren vunden haete,
dô gienc er mit der waete
vür den erwelten rîter.
daz kleit mit gifte bitter
entreinet unde verlüppet gar
bôt er dem jungelinge dar
unde sprach dâ wider in iesâ:
 «mîn vrouwe dîanîrâ,
diu dich von herzen triutet,
ir minne dir enbiutet
unde ir getriwelichen muot.
diz hemde vür gesmîde guot
hât si gesant ze krâme dir
durch inneclicher liebe gir
unde heizet dir daz, hêrre, sagen,
daz du daz kleit geruochest tragen
ze huote durch ir willen an.
si giht, du sîst ein vrecher man,
der griwelîchiu dinc bestê,
dâ von du verre deste mê
bedürfest, daz du hüetest dich
unde vür gewaefen grimmeclich
diz hemde brûchest alle vrist.
mit listen ez gemachet ist
vür alliu schedelîchiu dinc.
nim ez, getriwer jungelinc,
unde lege ez an ze blôzer hût!
daz heizet dich mîn vrouwe trût
durch dîne tugende vlêhen.
ê dir an dîner zêhen
solde ein kleiner schade geschehen
unde si daz an dir müeste sehen,
ê lite si grôz ungemach.
ir liebe ist gegen dir niht swach
noch ir triwe kleine.
mit lûterlicher meine
kan dich ir herze triuten
unde wil vor grimmen liuten
mit dirre waete listen
dîn leben gerne vristen . »
Daz hemde rôt von bluote
nam hercules der guote
mit willen unde leite ez an.
der ellentrîche starke man
der wânde, ez waere nütze
vür angestlich geschütze
unde vür gewaefen maneger slaht.
er wart bekleidet unde bedaht
mit der vertânen waete.
der helt küen unde staete
der slouf dar în bar unde blôz:
des er vil kleine dô genôz,
wan ez im an sîn leben traf.
dô der verworhten gifte saf
an sîner hiute erwarmete,
zehant er dô verarmete
an lîbe unde an dem herzen,
wan er gewan den smerzen,
der im biz ûf die sêle dranc
unde in sô grimmeclichen twanc
an vleische unde an der hiute,
daz ich iu niht ze tiute
sîn angest mac entsliezen.
diu gift begunde im vliezen
ze verhe unde zuo dem beine
unde ûz dem hemde unreine
biz ûf daz marc dâ dringen.
von angestbaeren dingen
vergôz er dô bluot unde sweiz.
im wart sô bitterlichen heiz
an vleische unde an dem velle,
daz hercules der snelle
deheine ruowe mohte hân:
gesitzen kunde er noch gestân
vor noeten an deheiner stat.
er lief dô manegen wilden pfat
beid über gras unde über krût.
daz hemde klepte im an der hût
alsam ein harz unde als ein bech.
der jungelinc küen unde vrech
gewan erbermeclîche nôt.
diu leide gift wiel unde sôt
an dem erwelten manne
unde sunkelt als ein pfanne,
dô man spec inne smelzet.
gekleibet unde gevelzet
wart in sîn verch diu veige wât
unde în gedrücket durch daz brât
biz ûf daz bein ze grunde.
ûz siufzebaerem munde
der helt erbermeclichen sprach:
 «owê mir hiute unde iemer ach,
wie muoz ich armer sterben!
sol ich alsus verderben
unde âne strît geligen tôt,
daz ist ein jaemerlîchiu nôt
unde ein erbermeclich verlust.
owê der grôzen âkust,
die dîanîrâ vunden hât,
diu mich mit dirre lînwât
dem argen tôde hât gegeben!
diz hemde was niht wol geweben,
daz si mir hât gesendet,
sît daz von im verswendet
mîn leben wirt mit riwe.
êr unde wîplich triwe
sint beide an mir gebrochen.
waz hât ir lîp gerochen
mit valsche an mînem lebetagen?
waer ich an eime strîte erslagen
als manic ander mîn genôz,
daz dûhte mich ein saelde grôz
unde ein sô rîlich wünne,
daz mîn vil hôhez künne
den tac solt iemer vîren.
ich hân von dîanîren
enpfangen jaemerlichen solt.
wart si mir ie von herzen holt,
vil kleine ich des genôzen hân.
ouch hât si rehte mir getân,
sît daz ich triwe an ir zerbrach
unde ich die klâren übersach
durch vremder wîbe minne.
ich pflac unstaeter sinne,
daz hât si mir vergolten.
die valschen alle solden
den lôn enphâhen, den ich nime!
wan brîchet keine triwe an im,
der staete unde êre schiuhet
unde sîne âmîen vliuhet,
als ich die minne hân geflohen.
owê, daz ich niht als die vohen
mich kan versliefen in den hert,
durch daz mîn lîp küen unde wert
sô zegelîche an dirre zît
verdürbe niht ân allen strît! »
Die klagebaeren tegedinc
treip hercules der jungelinc
mit herzen unde mit zungen.
diu gift was im gedrungen
biz ûf den kern des marges.
dâ von leit er vil arges
unde engesliches pînes.
der allen wâc des rînes
ûf in gegozzen haete dô,
man haete an sînem vleische rô
verlöschet niht der hitze kraft,
mit der sîn herze was behaft
unde alliu sîniu starken lider.
daz velt lief er ûf unde nider,
als ob er tobic waere
unde haete sîner swaere
dâ widerstanden gerne,
wan er was zuo dem kerne
des marges dâ versêret.
sîn leit daz wart gemêret
ie vaster unde ie harter.
unde dô sîn strenge marter
niht wolte sich verenden,
dô zarte er mit den henden
daz hemde von der hiute sîn,
daz im ze grunde was dar în
gekleibet unde gedrücket.
ez wart dar ûz gezücket
nâch eime grimmeclichen site.
brât unde vleisch brach er dermite
ab sîme vleische linde
unde zarte sô geswinde
die veigen engeslichen wât,
daz im daz verch biz ûf den grât
wart schiere endecket unde enbart
unde im daz bein enbloezet wart,
daz ê mit vleische was bekleit.
sô grimmelichez herzeleit
getruoc nie man noch rîter.
sîn angest wart sô bitter,
daz er sîn reidez valwez hâr
mit sîner blânken hende klâr
brach ûz sîner swarten.
er quelte sînen zarten
unde sînen werden lîp mit nôt.
sîn bluot von starker hitze sôt
reht als ein blî von glüete.
vröud unde hôchgemüete
wart im tiur unde vremde.
Lîcas, der im daz hemde
von dîanîren brâhte,
der sorget unde gedâhte,
daz er ze tôde in slüege
unde im des niht vertrüege,
daz er im gap die lînwât.
er vorhte sîne missetât
unde entsaz dâ sîne schult.
als er des hêrren ungedult
mit beiden ougen an gesach
unde sîn vil strengez ungemach,
dô kêrte er von im unde vlôch.
er îlte an ein gebirge hôch,
dâ slouf er in ein tiefez hol
unde wânde sich dar inne wol
verborgen an den stunden.
dô sach in zuo der schrunden
geswinde gâhen hercules
unde wolte niht verhengen des,
daz er genaese drinne.
ze grôzem ungewinne
begunde er nâch im îlen
unde kripfte bî den wîlen
den boten bî dem hâre.
 «du garnest, » sprach er, « zwâre
den jaemerlichen prîsant,
den mir dîn vrouwe hât gesant . »
Sus warf er in geswinde
mit sîme vaschlinde
von dem gebirge bî der zît.
verr in daz mer tief unde wît
wart er von im geswenket
unde in dem wâge ertrenket
von sîner starken hende.
Lîcas der nam ein ende
unde einen bitterlichen solt,
durch daz er hete dar geholt
daz hemde bî den zîten
schier ab des berges lîten
kêrt ercules in einen walt.
boum unde stûden manicvalt
die roufte er ûz der erden
unde liez ein viur dâ werden
von im gestôzen drunder.
est unde holzes wunder
begunde er legen an den rôst.
von sêre wolte er sich erlôst
dâ machen in dem viure
unde ûz der gifte siure
sich lôsen unde gar entladen.
dô disen angestbaeren schaden
leit der getürstic ercules,
dô was ich vilothêtes
bî dem erwelten rîter
unde sach diu swaere bitter,
die der getriwe degen truoc.
sîn lîp het ungemaches gnuoc
unde marterlicher ungehabe,
der wolte er aller komen abe
des mâles in dem viure grôz
unde sînen lîp bar unde blôz
verbrennen gar dar inne.
an herzen unde an sinne
wart er beswaeret ûf den grunt.
unde dô der rôst wart an gezunt
unde daz viur dâ wart enbrant,
dô sprach er zuo mir al zehant:
 «geselle vilothêtes,
erwenden kan mich nieman des,
ine welle mich verbrennen,
durch daz ich niht erkennen
müez iemer dise grimme nôt.
ich laege ê tûsent warbe tôt,
denn ich diz jâmer lânge lite:
dâ von sô tuo, des ich dich bite,
unde wis hie mînem ende bî!
swenn ich in disem viure sî
gebrant ze pulver kleine,
sô nim du mîn gebeine
unde mînes tôten lîbes mel!
diu solt du, junger degen snel,
bestaten in der erden,
sô daz si beide werden
von keinem manne vunden.
ich hân ze manegen stunden
Troiaeren alsô wê getân,
ob si mîn eschen möhten hân,
si raechten mîne missetât.
si würde alsô von in zersât,
daz si der wilde tobende wint
zerfüerte gar ân underbint
unde alsô vaste si zetribe,
daz ir niht samenthaft belibe
sô tiure als umbe ein kleinez hâr.
des lâ niht werden offenbâr
daz pulver mînes lîbes tôt!
sô sich mit angeslicher nôt
mîn leben hie verendet habe,
sô werde tougen hin ze grabe
mîn esche hie von dir gezogen.
dar zuo verbirc du mînen bogen
unde alle mîne pfîle!
man hât vor maneger wîle
gesprochen unde gewîssaget,
daz troie werden sol bejaget
von mîner schozze stiure.
diu stat muoz iemer tiure
den kriechen werden unde sîn,
ob du niht daz geschütze mîn
wilt zeigen unde wîsen.
daz man dich müeze prîsen
durch dîne ritterlichen art,
sô lâ verborgen unde verspart
hie werden alliu mîne schoz!
dîn herze ist aller tugende sloz.
der hôhen saelde wis gemant
unde brinc die pfîle sâ zehant
swenn ich verbrenne mînen lîp,
durch daz si weder man noch wîp
beschouwe niemer noch gesehe!
daz den von troie iht mê geschehe
ze leide von der schulde mîn,
daz sol erwert noch hiute sîn
unde von der helfe dîn behuot.
ich hân durch mînen übermuot
in schaden vil erzeiget,
dâ von wird ich geveiget
durch mîne schulde manicvalt.
der göte kraft unde ir gewalt
hânt mînen mein gerochen.
daz troie wart gebrochen
des êrsten mâles, daz tete ich,
unde riwet nû daz sêre mich,
wan ich ir hân gewalt getân.
sît daz ich dich geminnet hân
über alle vriunt besunder,
sô tuo mîn eschen under
unde mîniu schoz gemeine.
diu sint mit gifte unreine
sô gar verlüppet ûf den grunt,
swer versêret unde verwunt
würd eines hâres breit dâ mite,
daz er ein bitter ende lite
unde er genesen möhte niht.
durch dise nôt unde die geschiht
heiz ich die strâlen dich verheln
unde allen kriechen vor versteln,
daz den von troie niemer mê
von in geschehe leit noch sêr . »
Sus wart ich überwunden
von im in kurzen stunden,
daz ich erfulte sîne bete.
nû daz ich im gelobet hete,
daz ich erfulte sînen muot,
dô kêrte er in die heizen gluot
unde zuo des viures rôste.
sîn kleit er balde lôste
ab sîme starken lîbe snel.
er truoc an im ein rûhez vel
unde eines grimmen löuwen hût,
die spreite mîn geselle trût
des mâles ûf die heizen koln.
den tôt wolt er dar ûfe doln
unde ein ende bitterlich.
mit sîme schilte dahte er sich
unde leite zuo dem houbte sîn
ouch sînen kolben stehelîn,
den er ze kampfe truoc dâ vor.
unde als er ûf den rôst enbor
bekam unde sich geleite nider,
dâ wâren alliu sîniu lider
versmolzen schiere unde al zehant.
sîn lîp ze pulver wart gebrant
unde z'einer' eschen reine:
des nam ich sîn gebeine
unde daz gestüppe sîner hût.
durch wasen unde durch grüenez krût
wart von mir ein gruobe wît
des mâles unde bî der zît
gegraben unde betolben.
dâ leite ich sînen kolben
unde alle sîne strâlen în.
ouch warf ich daz gebeine sîn
unde al sîn pulver in daz grap.
seht, alsô jaemerlichen gap
mîn vriunt ein ende bî den tagen,
den elliu herzen solden klagen .>
Sus seite vilothêtes,
wie jaemerlichen hercules
sîn vriunt, verdorben waere.
daz wart den kriechen swaere
gemeine unde algelîche.
vil manic vürste rîche
dô klagete sînen grimmen tôt
unde die vil angestbaere nôt,
die der getriwe hete erliten.
er wart nâch klagebaeren siten
beweinet von ir gnuogen,
wan si von im gewuogen
vil maneger hôher vrümekeit.
si jâhen, daz an in geleit
waer aller êren übercraft
unde daz er sîne ritterschaft
mit ellentrîcher staete
sô wol geblüemet haete,
daz michel schade waere
unde ein gar übel maere,
daz er sô jaemerlichen ie
solt âne strît verderben hie.
Nû daz hercules der helt
von hôhen vürsten ûz erwelt
alsus vil tiure wart geclaget,
dô wart der rîter unverzaget,
der achilles was genant,
vil herzeclicher noete ermant
durch sînen vriunt patroclum,
der ouch gar biderb unde vrum
in sînen jâren was gesîn
unde des vil strenges tôdes pîn
geliten hete bî den tagen.
Hector het in ze tôde erslagen,
als ich iu dâ vor gewuoc:
dâ von sîn trûtgeselle gnuoc
was dô durch in beswaeret.
er stuont vor im gebaeret
mit angestbaeren wunden.
man hete in alrêrst vunden
bî den tôten ûf dem wal
unde vür die vürsten über al
in ein gezelt mit leide brâht:
des wart des heldes dô gedâht
mit jâmer unde mit maneger nôt.
Achilles klagte sînen tôt
mit herzen unde mit munde.
er wart vil gar ze grunde
durch in betrüebet dâ zehant.
dem helde dicke ob im geswant
von herzeclicher ungehabe.
er zarte sînen wangen abe
daz liehte roeselehte vel
unde roufte ûz sîme hâre gel
die löcke bî den stunden.
er twuoc im sîne wunden
mit wazzer âne lougen,
daz im ûz sînen ougen
vil gar unmaezeclichen vlôz
unde alsô vaste dâ begôz
den rîter edel unde guot,
daz im sîn rôsevarwez bluot
vil manegen bitterlichen trahen
begunde ab sîme verhe twahen
unde sîne wunden reinte.
sô vaste nie geweinte
kein rîter, als achilles tete.
er want mit jâmer an der stete
die lûterbaeren hende sîn.
 <
Patrokel, trûtgeselle mîn,>
sprach er getriwelîche dô,
 <nû sol mîn herze niemer vrô
nâch dîme tôde werden.
ine wil vür dich ûf erden
deheinen vriunt gewinnen,
noch niemer niht geminnen,
daz werdem manne vröude gît.
jô muoz ich alle mîne zît
erkennen marterlîchiu sêr.
ouwê mir hiute unde iemer mê,
daz ich mîn leben ie gewan,
ich gar unsaeldehafter man,
des kein gelücke ruochet!
wie wart ich sô verfluochet
unde alsus verwâzen ie,
daz ich dich alters eine lie
mit hectorê ze strîte komen,
der dir dîn leben hât genomen
unde dînen wunnebaeren lîp,
den elliu minneclichen wîp
von herzen klagen solden,
ob si bedenken wolten,
waz an dir hôher wirde lac.
owê, daz ich ze tôde mac
mich selber niht geweinen,
sît daz ich dînen reinen
lîp muoz iemer hân verlorn,
den ich ze vriunde hete erkorn
dem herzen unde dem sinne mîn!
du waere mîn, sô was ich dîn
vür al diu welt besunder.
der tugende was ein wunder,
mit der dîn lîp geblüemet schein.
du waere ein vester marmelstein
der êren unde der triwen:
des muoz mîn herze in riwen
durch dich versigelet iemer ligen.
wes hân ich armer dich gezigen,
daz ich aleine sante dich
zuo der patelle grimmeclich,
dâ dir dîn leben an gewan
Hector der mortgîtige man
unde dich ze tôde sluoc alsô?
waer ich bî dir gewesen dô,
dîn tôt der müeste sîn erwant.
ich haete dich mit mîner hant
vor schaden wol gevristet.
ouwê, daz überlistet
unde überkomen sî dîn jugent!
ach got, daz ie sô reiniu tugent
in dir verderben solde!
ahý, wie gerne ich wolte
vür dich ze tôde sîn erslagen!
ich rîche dînen lebetagen
mit unverzageter hende,
sô wil ich schiere ein ende
enpfâhen unde lîden.
Hector muoz mich versnîden,
old ich slah in ze tôde gar.
vil manic rîter harnaschvar
sol dînen tôt hie garnen.
Troiaere wil ich warnen,
daz si sich vor mir hüeten.
mîn swert muoz an in wüeten
unde mîn unmaezeclicher zorn.
vil manic vürste hôchgeborn
des lîbes wirt beroubet.
ich wil noch tûsent houbet
von starken liden schrôten,
darumbe daz ich tôten
dich alters eine vinde.
an maneger muoter kinde
gerochen wirt dîn jungez leben,
daz mir ze trôste wart gegeben
unde mich ie mahte vröudehaft.
jô gap mir dîn geselleschaft
in leide wunnebaeren muot,
wan ez enwart nie vriunt sô guot
noch alsô rehter lûter.
ich wil, geselle trûter,
bewaeren unde lâzen sehen,
daz mir ze leide ist gnuoc geschehen
an dîme tôde erbermeclich,
wan ich wil dem tôde mich
ze pfande bieten unde geben
old aber dîn erweltez leben
an den von troie rechen.
waz mac schîron nû sprechen,
der uns beide sament zôch,
sît daz dîn vrîez leben hôch
sus jaemerlichen ist verlorn?
ich weiz wol, daz im leides zorn
al sîne vröude stoeret.
swenn er diz maere hoeret,
daz du vor troie würde erslagen,
sô mac er von schulden klagen
durch maneger hande tugent prîs.
du waere manhaft unde wîs,
getriwe, schoene, milte.
mit helme noch mit schilte
wart rîter nie bedecket,
der alsô dicke erwecket
würde ûf adelîche zuht.
an dir lac hôher êren vruht
unde aller saelden übermez.
daz ie vür troie diz gesez
von den kriechen wart genomen,
daz ist dir alze vrüeje komen
ze schedelicher vreise.
owê, daz disiu reise
würd ûf geleit ze valle dir
unde z'einem' ungelücke mir,
daz ich vor allen sorgen
den âbent unde den morgen
mit grundelôser herzeclage
muoz dulden mîner jâre tage .>
Die klage treip achilles.
geloubent sicherlichen des,
daz im vil ofte dâ geswant!
vor leide brach er unde want
die sîne hende ûf unde nider.
doch kam der ellenthafte wider
ze herzen unde ze muote sît
unde hiez mit vröuden bî der zît
dem vriunde sîn dâ wachen
unde kurzewîle machen
die nacht bî sîner bâre.
ez was dâ site zwâre,
swenne ieman gebâret wart
von hôher unde von rîcher art,
daz man im michel êre bôt.
man hiez im wachen alse tôt
unde treip umb in dâ wunne vil.
dâ von wart ouch mit manegem spil
Patrokel dâ gevîret.
geharpfet unde gelîret
wart sîner bâre durch die nacht.
des morgens wart ein sarc gemaht
ûz edelem marmelsteine.
dar în sô wart der reine
Patrokel schône dâ geleit.
in hiez nâch hôher wirdekeit
sîn vriunt achilles dô begraben.
ouch wart vil maneger ûf gehaben,
der im an êren was gelîch
unde wol mit hôher koste rîch
bevolhen wart der erden.
die tiuren unde die werden
bestatet wurden alle
nâch hôher wirde schalle,
als in daz was gebaere.
daz velt wart tôten laere,
wan man ir ûf ein wunder huop.
swaz man ir aber niht begruop,
die wurden alle dô verbrant.
der werde künec prîant
ze troie in die rîlichen stat
ouch vüeren sîne tôten bat,
die dennoch wâren ûf dem plân.
sîn werder sun casiliân,
der ûf der heide lac erslagen,
mit herzeleide wart getragen
in die vil schoene veste guot.
der künec tugentrîchgemuot
hiez im dâ würken einen sarc
ûz marmel edel unde starc,
dar în er dô versigelt wart
unde wol nâch sîner hôhen art
betrûret unde beweinet.
vil jâmers wart erscheinet
durch den vil ûz erwelten man.
umb in vil manic herze bran
in grôzem ungemüete,
als in des viures glüete
der wilde salamander.
diu wîssagîn cassander,
des küneges tohter schoene,
wart alsô rehte hoene,
durch daz si klageten alle,
daz si mit zornes schalle
Troiaere begunde strâfen.
si sprach vil lûte: < wâfen!
waz gânt ir vrouwen unde man
unbildes unde wunders an
mit klagelicher arebeit?
ich hete iu doch diz vor geseit,
daz ir verderben müesten.
ir vrîen unde wüesten
an vröuden iuch vergebene,
sît daz ir schône unde ebene
gewarnet wâren alle
vor dirre noete valle,
dar în ir leider sît gejaget,
unde wart von mir gewîssaget
diz jâmer unde diz herzeleit:
dâ von ist ez ein üppikeit,
daz ir nû klagent iuch alrêrst.
ir solden iu behuot zem êrst
vor disem ungelücke hân,
son würde iu niht sô wê getân,
als iu noch allen muoz geschehen.
ich lâze iu schouwen unde sehen,
daz iwer lützel hie geniset.
den tôt vil maneger an sich liset,
der jaemerlichen stirbet.
diu stat vil gar verdirbet
von angeslicher swaere.
swer alsô wîse waere,
daz er entrinnen wolte
mortlicher nôt, der solde
von hinnen balde sich versteln,
ê daz er ringen unde queln
begunde mit des tôdes kraft.
ir werden rîter ellenthaft,
wes sûmet ir iuch lânger mê,
daz ir daz mortlîche sêr
niht vliehent, daz iu nâhet?
swer niht von hinnen gâhet,
der stirbet an den êren
unde muoz sîn bluot verrêren
mit herzeclicher ungehabe.
diu stat diu wirt gebrochen abe
unde sol vil gar ze valle komen.
daz ie den kriechen wart genomen
Helêne daz vil schoene wîp,
daz garnet noch vil manic lîp,
der von erbermeclicher nôt
ze troie muoz geligen tôt .>
Cassander dise rede tete.
wan daz man schiere aldâ ze stete
ûf eime turne si beslôz,
sô waere in zageheit vil grôz
diu ritterschaft von ir bekomen.
ouch haete ein ende dâ genomen
der vride, als ich geschriben las,
der under den von troie was
unde zwischen den von kriechenlânt.
dâ von sô giengen al zehant
ze râte bêdenthalp diu her,
wie si mit ritterlicher wer
generten ûze unde inne sich.
der kriechen vürsten lobelich
an ein gespraeche trâten
unde wolten sich berâten,
waz in ze tuone waere.
dô sprach der tugentbaere
künec palomîdes:
 <ir hêrren, mich verdriuzet des,
daz unser aller houbetman
daz her ze rehte niht enkan
gewîsen noch gelêren.
ze strîte solde uns kêren
der künec agamennon
unde wîset harter uns dervon,
denn er uns bringen müge dar zuo.
gegeben wart er uns ze vruo
vür einen houbetherren hôch,
sît er ze strîte uns nie gezôch
mit ellentrîcher degenheit.
sîn helfe uns spâte wirt bereit,
swenn uns sîn rât sol werden schîn,
er wil des hers gewaltic sîn,
unde ist doch manic vürste hie,
der im getet noch hulde nie,
noch im gehôrsam nie geswuor.
dô von der kriechen lânde vuor
diz her unde dennoch kleine was,
dô nam erz an sich unde las,
wan ez im undertaenic wart:
sît ist von hôchgeborner art
vil manic künec her bekomen,
der in ze vogete niht genomen
hât über sich unde sîne schar.
durch waz sol er nû wesen gar
im undertaenic alle vart?
sît daz er im dô niht enwart
gehôrsam bî der êrsten zît
unde im getete nie hulde sît,
warumbe solde er danne
in hân ze houbetmanne,
ob er in hât ungerne?
daz er mîn leitesterne
sî, des wil ich niht gestaten.
ich wil die halsperg unde die platen
gefüeren alsô wol als er.
dar zuo bin ich, des bin ich wer,
an allen êren im gelîch,
wan ich heiz ouch ein künec rîch,
der zepter unde krône treit:
dâ von wil ich niht sîn bereit
noch undertaenic sîner kraft.
ich kan der kriechen ritterschaft
gewîsen baz dann er benamen.
ich wolte mich sîn iemer schamen,
ob ich an allen dingen
vür in niht solde dringen
swâ man nâch êren vihtet.
diz her ist unverrihtet
mit sîner helfe stiure.
ze strîtes âventiure
kan er sich niht verwalten.
die schar mac er enthalten
ze rehte weder sô noch sus.
sîn bruoder menelâus,
durch den wir alle kômen her,
niht zürnen sol darumbe, ob er
den vürsten missevalle
unde ob wir kiesen alle
ze hêrren anders etewen:
eintweder disen oder den,
der uns ze vogete baz gezeme.
daz man mich z'eime' pfleger neme
old etelichen vromen helt,
daz sol den künegen ûz erwelt
unde den vürsten wol behagen.
des strîtes hürde ich mac getragen
baz denn agamennon.
wil man ze hêrren mich dâ von
unde z'eime' houbetmanne weln,
sô wil ich pînen unde queln
mich darumbe z'aller' zît,
daz ich daz urliug unde den strît
mit helfe alsô bewache,
daz man troiaere swache
an êren unde an lîbe
unde man ir stat vertrîbe
biz ûf den grunt der mûre.
Prîande wirt ze sûre,
daz die kriechen her sint komen,
wird ich ze houbetman genomen .>
Hie mite was diu rede hin.
ir eteslichen under in
des küneges teidinc wol geviel,
der muot dar ûf bran unde wiel,
daz er dô würde ir houbetman.
ouch wolte ir gnuoge niht dar an
belîben gerne staete,
daz man ze hêrren haete
den künec agamenonem
unde man niht palomîdem
erwelte z'eime' vogete.
dar nâch ze velde zogete
der kriechen her gelîche.
Prîant der künec rîche
der hiez ouch sîne ritterschaft
mit ellentrîcher magenkraft
ûz troie balde rîten.
durch vehten unde durch strîten
si bêdenthalp ûz kêrten,
darumbe daz si rêrten
vil sweizes unde bluotes,
sô maneger vreches muotes
dâ kür ein bitter ende.
Achilles der behende
kam zogende vor der kriechen her
unde vuorte in sîner hôhen wer
nâch ritterlicher werdikeit
wol siben tûsent man bereit
mit stahelringen liehtgevar.
der künec vuor in sîner schar,
der palomîdes was genant
unde brâhte mit im ûf den sant
sehs tûsent rîter hôchgemuot.
si wurden bêde wol behuot
mit ellentrîchen mannen.
ir schützen ûf gespannen
ir bogen heten alle
unde îlten ouch mit schalle
ûz ir gezelten ûf den plân.
von liehten vanen wol getân
wuohs dem gevilde tunkel schate.
dar nâch kam aller kriechen state
unde alle ir maht ze velde,
der zal ich niht vermelde,
wan ich ir summe niht enweiz.
ahý, wie manic banier gleiz
des mâles ûf der heide!
waz rîcher wâfenkleide
dâ gap vil wunnebaeren schîn!
Hector unde ouch der bruoder sîn,
der trôilus geheizen was,
ze strîte kâmen ûf daz gras
mit ritterlicher schoie.
si kâmen ûz vür troie
vil wol gezieret ûf daz wal.
diu ritterschaft was âne zal,
diu mit in ûz begunde zogen.
als ob der engel schar geflogen
dâ kaemen ûz dem paradîs,
sus kam daz her in alle wîs
geblüemet ûz der veste.
die burger unde die geste
z'ein' ander sich dâ wurren.
man hôrte ir banier snurren
alsam daz rôr unde sam daz semt,
durch daz ein wint gar ungezemt
beginnet riuschen in dem mose.
dâ wart vil manic îsenhose
von bluote bî dem enkel naz.
dô si durch vîentlichen haz
diu stiufen ors vil ûz erkorn
z'ein' ander triben mit den sporn
unde si zesamene jageten,
grien unde plân erwageten
durch daz gedoene, daz sich huop,
dô man durch manic herze gruop
mit lânzen unde mit arembrust.
ze beider sît geschach ein just
mit senftem anegenge,
die gnuogen alze strenge
wart dâ ze jungest leider.
schilt unde wâfencleider
enpfiengen aber wîten schranz,
dâ samenthaft unde alsô ganz
diu starken her z'ein' ander vlugen
unde sich ze strîte beide zugen.
Dô wart geneiget manic sper.
der kriechen rotten kâmen her,
Troiaere schar die kêrten hin.
sich huop ein krachen under in
von dürren, starken scheften,
als ob mit sînen kreften
der donre manegen boum zerclübe.
ich wil, daz liehtiu varwe stübe
ûz rîchen schilten an der jost,
die wol nâch edelicher kost
erziuget wart mit vlîze!
ich waene, manic sprîze
den lüften wart gesendet.
ein ganzer walt verswendet
möht an der joste sîn von spern.
nû merkent rehte, wie von schern
ein gras mit erde wirt beleit,
alsô wart ûf den plân gespreit
von tôten manic hûfe grôz,
dô manic hurtelicher stôz
an der justiure was geschehen,
diu dâ zem êrsten wart gesehen,
dô si z'ein' ander swungen.
si vâhten unde rungen
nâch prîse wol ze beider sît.
diu swert diu wurden bî der zît
geroufet unde gezücket.
dô si vil gar zerstücket
die lânzen heten unde diu sper,
dâ wart mit vrîes herzen ger
geslagen unde gestochen
unde manic schar durbrochen
mit kraft ze beiden sîten.
Helêne bî den zîten
saz ûf der mûre zinnen,
diu glenzen unde brinnen
kund als ein lûter morgenrôt.
si gap den ougen unde bôt
des mâles wunnebaeren schîn.
Polixinâ diu künegîn,
Prîandes tohter vil gemeit,
diu vil nâch an der klârheit
Helênen mohte sîn gelîch,
diu was der vrouwen tugentrîch
vil nâhe bî gesezzen.
die ritterschaft vermezzen
si beide wolten schouwen,
darumbe daz den vrouwen
würd ir gemüete ringer.
Helêne mit dem vinger
begunde ir vriunt pârîsen
dâ sîner swester wîsen.
dâ wider lie polixinâ
vil manegen si beschouwen dâ,
des si niht hete war genomen.
die tugentrîchen unde die vromen,
die wol geprîset wâren,
begunde si der klâren
ouch mit dem vinger zeigen.
si zwô vil manegen veigen
dâ mahten ûf der mûre,
der sich an ir vigûre
sô lânge dô verkapfte,
daz einer ûf in stapfte
unde ungewarnet in ersluoc.
si beide tâten schaden gnuoc
des mâles mit ir bilde.
ir schoene ûf daz gevilde
vil gar durliuhteclichen schein.
si wâren vil nâch ein unde ein
an liehter varwe reine,
wan daz helêne ein kleine
dâ lûhte vür polixinam.
ob ich die vrouwen minnesam
nû lopte mê, waz solde daz?
sîn selbes maneger dô vergaz,
der si zwô willeclîche sach.
ein strîten von in zwein geschach,
daz nie sô grimmes wart vernomen.
von âventiure was ez komen,
daz hector unde achilles
gevâret vaste heten des,
daz si ze samen kaemen
unde ûf ein ander naemen
gar eine vîentlîche just.
die schilte wurden vür die brust
gedrücket von in beiden.
die rîter wol bescheiden
geneiget heten beide ir sper
unde kâmen zorneclichen her
gesnurret als ein bîenswarm.
geslagen hetens'' under arm
die schefte wol geverwet
unde wâren baz gegerwet
in îsen denne ie rîter mê.
daz kleit was grüene alsam ein klê,
daz hector vuorte bî der zît.
ez was der beste samît,
der in der welte ie wart gebriten,
unde wâren löuwen drûf gesniten
ûz purper als ein rôse rôt.
versigelt vuorte er maneges tôt
in sîner ellentrîchen hant.
der helt mit nîde kam gerant,
wan im achille engegen vlouc,
der im die joste niht erlouc
unde ouch gesûset kam her dane.
ûz silber was ein blânker swane
ûf sînen brûnen schilt geworht.
si bêde kâmen âne vorht
justierend ûf ein ander vluges,
wan si verdrôz des widerzuges
an dem gezöume rîche.
ir wille stuont gelîche
ûf einen vîentlichen sturm.
kein tracke noch kein lintwurm
sô rehte balde nie geswanc,
sam si diu ros ân allen wanc
bêd ûf ein ander brâhten.
die starken wol bedâhten
beliben zageheite bar.
Hector sô hurteclichen dar
ûf achillen kam gerant,
daz er dô nider ûf den sant
ros unde man ze hûfen stiez.
diu beide er ligen sament liez
unde nam ir vürbaz keine war.
er îlte zuo der kriechen schar,
durch die sô dranc er unde brach.
ze tôde sluoc er unde stach,
swaz im begegent ûf der vart.
waz aber dô gevellet wart
von sîner hende kriechen!
daz velt begunde riechen
von noeten unde dimpfen.
vil wunden unde schrimpfen
Hector vermezzenlichen schriet.
vil geste er von dem lîbe schiet
mit sîme scharpfen swerte blôz.
nie slahte wart sô rehte grôz,
sô diu sîn hant des mâles brou.
daz heize bluot vür küelen tou
gôz er mit vollen ûf daz gras.
kein lebender mensche dô genas,
der im geriet ze râme.
die bluomen unde der sâme
mit tôten wurden überladen.
er tete sô mortgrimmen schaden,
daz man daz jâmer nie vernam.
dar nâch ûf ze rosse kam
Achilles harte schiere.
dar ûf die veltriviere
wart im ein ros gefüeret,
daz hete nie berüeret
deheiner slahte breste.
nieman sô vreches weste
noch sô wunnebaeres.
ez wart im alsô laeres
verdecket schône dar geholt.
sîn kovertiure diu was golt
unde lûhte drûz gesteine
gar edel unde reine,
daz bôt den ougen tiuren schîn.
nie decke wart sô rehte vîn
noch kein gereite nie sô guot,
sô daz durch vrîen übermuot
was ûf daz edel ros geleit.
Achilles saz drûf unde reit
schier unde snelleclichen dan.
sîn vrecher muot in zorne bran,
durch daz er was gevallen.
den widersachen allen
wart er gehaz von der geschiht
unde sparte sîne râche niht
mit kreften noch mit handen.
sîn leit begunde er anden
an den von troie bî der stunt.
erslagen unde ze tôde wunt
wart ir gevellet maneger hin.
er wânde vinden under in
den ellentrîchen hectorem.
den suochte er unde hete dem
vergolten gerne sînen val.
weizgot, dô was ouch ûf dem wal
unmüezic niht der kriechen her,
daz rêrte er nider âne wer,
alsam diu vruht der wilde schûr.
Achilles truoc ein herze sûr
unde argen muot dâ wider in.
dan unde dar, her unde hin
begunde er warten unde spehen,
ob in sîn ouge möhte ersehen
des mâles an deheiner stete.
dâ bî sô worhte er unde tete
Troiaeren bitter ungemach.
er sluoc ir wunder unde stach
ze tôde manegen ûf der vart.
daz velt von sîner hende wart
geverwet wol mit bluote.
nû daz der wol gemuote
gestalte jâmer unde mort,
dô spurte er unde kôs in dort,
ûf den sîn wille stuont gewant.
des endes kêrte er al zehant,
dô der vil hôchgeborne reit
unde maneges kriechen lîp versneit
mit sîme scharpfen swerte.
kein valke nie gegerte
sô vaste keines wildes,
alsam dô sînes bildes
Achilles kunde vâren.
kein ros in allen jâren
wart nie vrechers überschriten,
sam daz er hete dâ geriten.
Daz treip achilles mit den sporn
dar ûf den rîter ûz erkorn
unde kam sô hürteclîche ûf in
gesnurret unde gesûset hin,
daz er im an der selben just
den schaft engegen sîner brust
sô rehte vîentlîche stach,
daz im daz sper dranc unde brach
durch sînen glânzen tiuren schilt
unde im zerspielt daz rôte wilt,
daz als ein löuwe stuont dar an.
in traf der ellentrîche man
mit alsô krefteclichen staten.
im dranc durch halsberc unde platen
der stich biz ûf die blôzen hût,
sô daz hector prîandes trût
mit aller marter sich enthielt,
daz er niht eines valles wielt
unde ûf den anger strûhte.
daz sper achilles brûchte
rîlichen, daz er brâhte dar.
ez wart ze kleinen sprîzen gar
von im gestücket bî der zît.
daz galt im hector schiere sît
mit handen unde mit herzen.
des grimmen stiches smerzen
rach er mit ellentrîcher maht,
wan er sich nâch sîme schaden vaht
mit allen sînen sinnen.
gar tobelichen brinnen
begunde er ûf den rîter junc,
als ûf den man ein wilder unc
mortgîteclichen wüetet,
swenn er sîn eier brüetet
unde man in stoeren wil dervon.
der helt dô zornes wart gewon
unde ellentrîcher degenheit:
dâ von sô kêrte er unde reit
des mâles von achille enwec
unde warf mit vrîer hande quec
daz ros hin wider unde sît.
daz sper daz sancte er bî der zît
unde huop sich aber an den helt.
mit hôhen kreften ûz erwelt
twanc er daz ros ûf einen louf
sô vaste, daz dô nider trouf
ûz sîner hût schûm unde sweiz.
Hector der nam den puneiz
ûf sînen vîent unverzaget,
daz von dem winde nie gejaget
wart ein gestüppe kleine,
sô balde sô der reine
dort her ûf in gerennet kam.
sîn herze was dem helde gram,
daz offenlîche an im erschein.
er vuorte schenkel unde bein
bî sînem rosse ûf unde nider,
als ob si waeren wol gevider
unde als ein valke vlücke.
sîn sper in manic stücke
mit hôhen kreften er dô bouc.
daz wilde viur spranc unde vlouc
ûz kiselingen herte
nâch sîner snellen verte.
Sus kam er als ein degen balt.
den stich er dô geswinde galt,
den im achilles tete dâ vor.
in traf der edel hector
mit einem ungefüegen sper
sô sêre an sînen kragen her,
dô man den helm dâ stricket,
daz er zehant genicket
was über sînen satelbogen
unde ab dem orse kam geflogen
ûf den geblüemten anger.
Hector enbeit niht lânger,
daz ros nam er, dar ûf er saz.
mit vrîer hende gap er daz
des mâles eime knehte,
der wart sîn vrô von rehte,
wan ez endorfte ûf erden
kein ros nie bezzer werden,
denn ouch daz selbe was benamen.
Achilles der begunde schamen
des valles sich vil harte.
daz in sîn widerwarte
gestochen hete zwirent abe,
daz wart im ein grôz ungehabe,
wan ez im an sîn herze gienc.
sô zürnic wart kein löuwe nie,
swenn in der hunger sêre twanc,
sô sîn gemüete unde sîn gedanc
wurden von dem stiche.
schier unde snellecliche
began der helt ûf springen
unde wolte dar nâch ringen,
daz er geraeche sînen val.
gestochen hete in ûf daz wal
Hector, daz wolte er anden
unde gap ze beiden handen
sîn kürlich swert, des er dô pflac.
ze slage bôt er unde wac
sîn arme unde alliu sîniu lider.
er huop sich an den helt hin wider,
der in het ûf den plân geleit.
sîn ros, daz er des mâles reit
unde daz in vrevelichen truoc,
daz traf achilles unde sluoc
durch schedel unde durch hirne,
daz im kopf unde stirne
zespielten ûf dem mûle sich.
der slac unmâzen grimmeclich
mit kraft unde mit gewalte
daz ros dâ nider valte,
daz hector solde rîten.
si beide zuo den zîten
dâ vielen ûf den plân ze hûf.
iedoch was hector wider ûf
vil schiere dâ gewipfet
unde hete balde erkripfet
schilt unde swert in sîne pfliht.
diu liez er ungebrûchet niht,
wan er hielt vür sich den schilt
unde îlte sam ein snellez wilt
an sînen widersachen,
der ouch begunde machen
im engegen sich zehant.
ir beider herze wart ermant
des mâles unde bî der zît
ûf einen bitterlichen strît.
Den viengen si mit willen an.
Hector vil schiere kêrte dan
unde îlte achilles balde hin.
sich huop mit swerten under in
ein stechen unde ein houwen.
si liezen bêde schouwen
ir ellentrîchen degenheit.
der eine vaht, der ander streit
mit kreften unde mit nîde.
daz îsen unde diu sîde
begunden aber dulden
von scharpfer swerte schulden
vil kumberlicher dinge.
spaen unde stahelringe
dâ nider vielen ûf die wisen.
die steine zuo dem mâle risen
ûz ir gezierten schilten.
die werden unde die milten
mit strîte schuofen wunder.
dâ möhte wol ein zunder
enbrinnen von dem viure sîn,
daz si mit swerten stehelîn
ûz dem gewaefen twungen.
ûf in die lüfte klungen
die slege, der si pflâgen.
die vrouwen ob in lâgen
unde sâhen ir geverte.
des wart unmâzen herte
von kampfe ir zweier marter.
si wurden deste harter
nâch prîse, daz helêne
sach vehten wol si zwêne
unde ir begunde luogen.
si stâchen unde sluogen
ein ander sêre enwiderstrît.
Hector geslagen bî der zît
von achille wart alsô,
daz er vil nâch gestrûchet dô
was nider ûf des plânes melm.
er traf in oben ûf den helm
sô vaste sunder lougen,
daz im daz viur zen ougen
von inneclicher noete ûz gienc.
der slac der brâhte in ûf diu knie,
daz er gestrûchet wolte sîn.
wan daz er an die künegîn
unde an die vrouwen blicte,
der glânz sîn herze erquicte,
sô müeste er anders ûf den plân
schier einen val genomen hân
unde waere an kreften lîhte erzaget.
Polixinâ diu klâre maget
unde diu lûter helenâ,
die gâben im gemüete dâ,
wan er sich vor in schampte
unde niht an krefte erlampte,
dô sîn ouge ir bilde ersach.
er spranc ûf wider unde rach,
waz im ze leide was geschehen.
er liez dâ schouwen unde sehen,
daz im der slac vil nâhe gienc.
ze beiden handen er gevienc
sîn edel swert mit willen,
daz sluoc er ûf achillen
ûz aller sîner krefte maht.
den schilt, dâ mite er was verdaht,
unde den halsperc, den er truoc,
verschriet im hector unde sluoc
des mâles durch si beide.
zuo der geblüemten heide
der schilt wol halber wart gevalt
unde daz gewaefen lieht gestalt
biz ûf daz verch zerschrenzet.
wan daz sîn hût engenzet
niht mohte werden noch verwunt,
sô waere achilles bî der stunt
gescheiden von dem lebetagen.
der slac der hete sich getragen
dem herzen unde der brust engegen.
mit sus vermezzenlichen slegen
si zwêne vâhten under in.
der eine her, der ander hin
wart getriben unde gejaget.
der plân der möhte sîn erwaget
von ir kampfes bîle.
si schuofen bî der wîle
ein ander bitter ungemach.
der sweiz in ûz der hiute brach
unde daz viur zen ringen ûz.
sich möhte ein hungermaelic strûz
gesaten unde gespîsen
mit dem gevegeten îsen,
daz si mit swerten schrieten hin.
si zwêne wurben under in,
daz dâ gelaege ir einer tôt.
nû daz si rungen mit der nôt,
dô wart ir kampf gescheiden,
wan in begunde beiden
stiur unde grôze helfe komen.
zwelf hundert rîter ûz genomen
die brâhte dîomêdes,
darumbe daz achilles
dâ würde bî den stunden
von ir gewalt enbunden
unde von ir helferîchen hant.
dar nâch kam trôilus zehant
gerennet unde gehürtet.
ûf orsen wol gegürtet
vuort er ein wunneclichez her.
vierzehen hundert man ze wer
schôn unde wol bereitet
het er ze lânt geleitet
des endes, dô der bruoder sîn
von strîte kumber unde pîn
vil unerschrockenlichen truoc.
er unde achilles heten gnuoc
mit ein ander dâ gestriten.
des wart enzwischen si geriten
unde von ir liute handen
ir vehten understanden.
Ir zweier ritterlîche diet
den strît mit maneger punder schiet,
des si des mâles pflâgen sus.
der ellentrîche trôilus
der kêrte ûf dîomêden:
des wart dô von in bêden
ein puneiz unde ein just genomen.
man sach si vliegen unde komen
z'ein' ander ûf dem grieze,
alsô, daz si die spieze
in rehter mâze sancten
unde ordentlichen twancten
diu ros mit grimmen scharpfen sporn.
die rîter küene unde ûz erkorn
alsô geswinde kâmen her,
daz si diu vîentlichen sper
beid ûf den schilten brâchen
unde zuo der heide stâchen
ein ander hurteclichen abe.
si wurden zuo des plânes habe
gevellet ûf den anger.
doch lâgen si niht lânger,
si sprungen ûf, geloubent des!
der künec dîomêdes
zem êrsten ûf sîn ros gesaz.
an trôilum sô reit er daz,
der dennoch was ze vuoz erkant.
er kam geswinde ûf in gerant
unde wolte im briwen ungemach.
mit nîde sluoc er unde stach
ûf in, der rîter ellentrîch.
ir zweier kampf was ungelîch:
wan einer wol geriten was
unde der ander ûf daz gras
gestellet was ze vuoze.
si zwêne kleiner muoze
dâ pflâgen bî den zîten.
ein ritterlichez strîten
huop sich mit swerten under in.
der eine her, der ander hin
sluoc unde stach mit krefte.
kürlicher ritterschefte
ir beider vrîez herze wielt.
den schilt vür sich ze schirme hielt
der werde trôilus durch nôt,
dar ûf sô gap im unde bôt
sîn widersache manegen slac,
den er mit slegen widerwac
unde ouch mit snellen stichen.
dô wart sô grimmeclichen
gevohten bî den stunden,
daz einer starken wunden
daz ros vil schiere wart gewar,
daz dîomêdes hete dar
geriten unde gerennet.
sîn brust wart im entrennet
von trôilô dem küenen,
der valte ez ûf die grüenen
plânîe dâ mit sîner kraft.
ein stich, dâ mite ez wart behaft,
der tete im aller krefte buoz:
des kam der rîter ouch ze vuoz,
den ez getragen hete dar.
si bêde wurden rosse bar
gemachet bî der zîte
unde giengen dâ ze strîte,
sam die niht rosse wielten.
die schilte si zerspielten
mit grimme unde daz gewaefen.
si vârten, daz si traefen
unde dicke ein ander slüegen.
noch wolte sich benüegen
die vrechen jungelinge des.
hier under dîomêdes
gewan ez alsô rehte guot
von starken liuten wol gemuot,
die mit im wâren komen dar,
daz trôilô wart von ir schar
sô heiz unde alsô nôt getân,
daz man gevangen wolte hân
den hôchgebornen jungelinc.
umb in von liuten wart ein rinc
gemachet bî der wîle,
vor den stuont er ze bîle
reht als ein eber wilde
unde stalte grôz unbilde
mit sîme scharpfen swerte,
daz niht wan bluotes gerte
unde engestlicher wunden.
doch müeste er bî den stunden
gevangen sîn von übercraft,
wan daz im ouch sîn ritterschaft
dô kam ze staten bî der zît.
im wart geholfen, daz er sît
kam ûf ein ros gar ûz erwelt,
dâ von sich trôilus der helt
als inneclichen vröute,
daz er dâ nider ströute
mit sîner hant besunder
ross unde liute ein wunder.
Er sluoc ze tôde manegen man
unde gienc mortlichez jâmer an
mit grimmer slahte in alle wîs.
nû wart sîn bruoder pârîs
in der patelle sîn gewar:
des kam der hôchgeborne dar
mit sîner ritterschaft geflogen.
sîn swert daz het er ûz gezogen
unde vuorte ez bar an sîner hant.
ûf sîner vart nâch im gerant
Troiaere ein wunder kâmen,
die mit ir künfte nâmen
den kriechen hôchgemüete,
alsam der schûr der blüete
mit sîner krefte schaden tuot.
dô wart vergozzen tiurez bluot
unde edel verch verhouwen.
die nôt begunde schouwen
der künec menelâus,
daz die von kriechen liten sus
vil engestlicher swaere:
des kam der adelbaere
mit grôzer presse zuo geriten,
diu wart geflohten unde gebriten
des mâles in troiaere schar.
ein her sich in daz ander war
mit stoezen hürtebaere.
dô wart eht aber laere
vil manic satel rîche.
man sach vil tôter lîche
beströuwen anger unde mos.
dâ vielen rîter unde ros
ûf dem gevilde grüene,
wan trôilus der küene
der schônte weder dis noch des.
ein künec hiez poestes
unde was von tenebrî geborn,
sîn prîs durliuhtic unde erkorn
schein als ein morgensterne.
den kriechen wolte er gerne
ze helfe sîn gestanden.
sîn lîp vor allen schanden
was gevrîet offenbâr.
er kunde in êren sîniu jâr
wol grîsen unde grâwen.
sîn wâpencleit mit pfâwen
stuont wunneclichen überleit,
die wâren ûf ein tuoch gespreit,
daz was ein gelwer samît.
er kam geblüemet an den strît
unde wolte prîs gewinnen.
dô wart sîn hector innen
unde îlte im balde engegenwert.
ûf in sluoc er sîn edel swert
mit kreften unde mit nîde,
daz in diu scharpfiu snîde
von sîme lebetagen schiet.
daz ahselbein er im verschriet
unde sluoc in durch die brust zetal:
dâ von sô nam er einen val
ab sîme snellen rosse nider.
daz kripfte bî dem zoume sider
Hector der ûz erwelte man.
er vuorte ez sîne strâze dan
unde wolte ez eime knehte geben,
sît daz er sînes hêrren leben
dervon gescheiden hete alsus.
ein künec hiez archilogus,
der hete war genomen des,
daz der helt poestes
von hectorê den lîp verlôs.
er sach, daz er sîn ende kôs
erbermeclichen ûf dem plân:
des wolte er in gerochen hân,
wan er sîn z'eime' mâge jach.
gerennet kam er unde stach
ûf hectorê sîn sper enzwei:
des wart dô jaemerlich geschrei
gehoeret von dem valle sîn.
mit sîme swerte stehelîn
sluoc im hector sîn houbet abe.
er valte in zuo des plânes habe
unde hete in schiere tôt geleit.
daz ros, daz ê der künec reit,
daz vuorte er ouch dô sînen wec.
sîn herze rîlich unde quec
wielt beide manheit unde kraft.
ietweder hant wart im behaft
mit einem orse bî der zît,
diu beide gap er von im sît
unde wart ir îtel unde bar.
er kêrte wider in die schar
unde schuof mit strîte wunder.
Achilles ouch dar under
vil harter kleiner muoze pflac,
wan er sich ûf troiaere wac,
der vil sîn hant versêrte.
ir volc er nider rêrte
alsam daz dürre loup der wint.
Dolostalus, prîandes kint,
der niht von rehter ê was komen,
der hete schiere dô genomen
von achille ein ende.
mit sîner vrechen hende
sluoc in der hôchgeborne
ze tôde in sîme zorne.
Er was im bî der zîte
begegent in dem strîte
unde wolte in kampfes hân gewert.
der helt der hete sîn gegert
mit einer scharpfen lânzen.
Achillen durch den glânzen
schilt von im gestochen was:
des hete er schier ûf daz gras
gevellet alsô tôten.
er wart enzwei geschrôten
enmitten von achille:
dâ von troiaere wille
enbrennet wart ûf grimmen zorn.
daz sînen werden lîp verlorn
Dolostolus der staete
sô jaemerlichen haete,
daz müeste garnen manic lîp.
dâ wurden ritterlîchiu wîp
beroubet werder manne vil.
ez was vil gar ein kindes spil,
swaz trôilus unde hector
manheit begangen heten vor,
wan die si beide tâten,
dô si verloren hâten
Dolostolem ir bruoder.
von tôten manic vuoder
si zwêne luoden ûf daz wal.
die kriechen wurden âne zal
gevellet unde geveiget.
verlust wart in erzeiget
von ir gewalt in manege wîs.
ouch streit ir bruoder pârîs
sêr als ein rîter ûz erkorn.
von sîner hende wart verlorn
der kriechen wunder ûf dem grase.
geloubent, daz pollidamase
vil hôhes lobes wart verjehen!
er lie in êren sich dâ sehen,
wan er sô ritterlichen streit,
daz maneger wart von im geleit
erbermeclichen ûf daz gras.
der ellentrîche ênêas
begie des mâles hôhe tât:
daz velt mit tôten wart besât
von sîner vrîen hende.
ze bitterlichem ende
treip er der kriechen her alsus.
Prîandes sun, dêifebus,
den bruoder sîn mit vlîze rach.
ze tôde sluoc er unde stach
vil manegen rîter ûz erwelt,
wan er benamen als ein helt
unde als ein kürlich degen vaht.
sich huop dâ wüefen unde braht,
grisgrammen unde grînen.
man sach dâ banier schînen
unde liehte schilte glenzen.
halsperge sich dâ schrenzen
begunden unde zerren.
gras unde bluomen derren
muost aber daz vil heize bluot,
daz als ein nazze regensfluot
wart ûf den plân gegozzen.
geworfen unde geschozzen,
gestochen unde gehouwen
wart vor den glânzen vrouwen
mit hôher magencrefte.
sich huop von ritterschefte
dâ michel übermâze.
dâ wart vil manic strâze
gehouwen durch der kriechen her,
des wunder valte ân alle wer
mit hôhen kreften hector.
nû sach der helt prothênor,
der krône werdeclichen truoc,
daz alsô manegen lîp ersluoc
Prîandes sun der küene
unde er die heide grüene
mit rôtem bluote mahte naz.
gerochen hete gerne daz
der künec missewende bar,
dâ von sô brach er durch die schar
mit sînem stiufen rosse vrech
unde spielt die rotte sam daz sech
die schollen ûf dem acker.
mit sînen beinen wacker
twanc er daz ors ze sprunge.
der hôchgeborne junge,
der nie verzagte an keiner stete
unde ie daz beste gerne tete,
der vuor des endes unde reit,
dâ manegen lîp ze tôde sneit
vermezzenlichen hector.
unde dô der künec prothênor
dem helde was genâhet,
dô wart ûf in gegâhet
mit einer joste ritterlich.
Prothênor wart ûf einen stich
bereit mit aller sîner ger
unde îlte an hectorem dort her,
als ob er vlücke waere.
der starke tugentbaere
wând an im wunder enden
ûf in begunde er wenden
daz ros mit sîme zoume
unde nam des rehte goume,
daz er in abe gestaeche
unde an im dô geraeche
vil maneges kriechen ungewin.
urschiltes kam er dar ûf in
mit einer lânzen stehelîn
unde traf in zuo dem ôren în
einthalben an daz houbet,
daz er vil nâch beroubet
was lîbes unde verhes.
er wart von im entwerhes
unde ungewarnet troffen,
des wart der schade im offen,
daz er zuo der plânîe sleif.
iedoch tete im der stegereif
eins volleclichen valles buoz,
wan im beleip der eine vuoz
dar inne bî der stunde,
darumbe er niht enkunde
genzlichen dâ gestrûchen abe.
der helt sich zuo des plânes habe
dâ stûrte mit der hende sîn.
er lie sîn ellent werden schîn
unde sîniu jungen starken lider.
er warf sich in den satel wider,
dar inne er aber dô gesaz.
sîn edel herze wart gehaz
dem künege, der in traf alsô.
geloubent, daz er sêre dô
des stiches sich begunde schemen!
des muoste enpfangen unde nemen
von sîner vrîen hende
sîn widersache ein ende.
Mit zorne kêrte er ûf in her.
 <den stich den garnent ir,> sprach er,
 <daz sult ir gerne wizzen!
daz ir iuch hânt geflizzen
sô vaste der verlüste mîn,
daz muoz hie werden unde sîn
benamen iwer grimmer tôt .>
hie mite er sich ze slage bôt
ûz allen sînen kreften.
daz swert wolt er beheften
in vleische unde in gebeine,
wan er den künec reine
sô rehte vîentlichen traf,
daz im des nazzen bluotes saf
unde daz viur rôt unde bleich
durch den vil egebaeren streich
ûz sîme kopfe wâten.
der slac was im gerâten
durch beckenhûben unde durch helm.
vil griweliches dônes gelm
von sîme erwelten swerte klânc,
daz dem rîlichen künege dranc
durch schedel unde durch hirneschal
unde im durch allen lîp zetal
vür sich biz ûf den satel wuot.
der wart ouch von dem helde vruot
verschrôten mit der klingen.
daz swert begunde dringen
durch ros, durch îsen unde durch man,
alsô daz dâ sîn ort began
gestecken in der erden.
wie kunde erziuget werden
ein slac sô kreftic iemer mê?
zerspalten ûf den grüenen klê
ros unde rîter vielen hin.
daz wart der kriechen ungewin,
die wurden gar betrüebet.
dâ wart vil trûrens güebet
unde michel jâmer gendet.
vil schreies wart gesendet
ûf in die lüfte hôhe enbor,
durch daz der helt prothênor
dâ lac zestücket unde zeslagen.
man hôrte in weinen unde klagen
die kriechen algelîche.
der werde künec rîche
tugende gar ein spiegel schein
unde was der besten rîter ein,
der in dem her dô mohte sîn.
des wart dô grimmer noete pîn
durch sînen val erzeiget sus.
der künec archelâus
unde der küene achilles
die vlizzen sich vil harte des
unde heten schiere des gegert,
daz si den tôten künec wert
gezücken möhten ab dem wal.
nû was umb in sô lûter schal
von strîte bî der stunde,
daz man sîn niht enkunde
von der plânîe bringen;
iedoch sach man si dringen
des endes, dâ der künec lac,
wan sich dar ûf ir herze wac,
daz si von dannen vuorten in.
die drungen durch die rotte hin
zuo dem versêrten rîter,
dâ von huop sich ein bitter
unde ein engeslicher strît.
Troiaere werten bî der zît
den kriechen den tôtwunden man
unde liezen sîn niht vüeren dan
noch von der heide bringen.
sich huop dô michel dringen
unde ein gestoeze manicvalt.
dar kâmen schiere junc unde alt
ûz beiden parten zuo geriten.
von den wart sêre dâ gestriten
mit swerten unde mit spiezen.
man sach dô pfîle schiezen
snêdicke mit den hornbogen.
dô wart mit kreften ûf gezogen
vil manic starkez arembrust:
daz wart ir gnuogen ein verlust,
die si begunden vellen.
man hôrte sament snellen
vil manic hundert schützen,
die wol ir kraft genützen
unde ir gewaefen kunden.
ir gnuoge dâ begunden
daz leben unde daz guot verzern.
diu ritterschaft ûz beiden hern
was elliu dâ gesamnet.
dâ von sô wart verdamnet
in ir zweier hende scharn
sô rehte maneger muoter barn,
daz man es iemer solde klagen.
wer kan mit worten vollesagen
unde ûf ein ende komen des,
waz hector unde achilles
ross unde liute ersluogen?
mit bluote si dâ twuogen
den anger unde die heide.
geloubent, daz si beide
begiengen jâmer unde mort!
der eine hie, der ander dort
vleisch unde bein alsô verschriet,
daz maneger von dem lîbe schiet,
den si des mâles trâfen.
man vlôch ir zweier wâfen
als eine donrestrâlen.
si kunden beide mâlen
mit bluote ûf dem gevilde
vil jaemerlicher bilde.
Si valten manic hundert.
mit strîte wart gewundert
von ir kreften ûf dem wal.
sich huop von slegen lûter schal
unde ein gedoene grimme,
dar în der wunden stimme
begunde sich dâ mischen.
man sach dâ manegen vrischen
samît verschrôten ûf dem grase.
beströuwet wart der grüene wase
mit golde unde mit gesteine,
daz von den helmen reine
unde ûz den schilten wart gebert.
hey, waz dâ koste wart verzert
unde künecliches guotes!
dô wart vil heizes bluotes
gemenget under kalten sweiz.
diu wolken unde der lüfte kreiz
dâ wurden tunkel durch den rouch,
der von den tôten liuten ouch
hôh über sich ze berge dampf.
dâ schuof der angestbaere kampf,
daz sich dô manic schilt zercloup,
dar ûz diu liehte varwe stoup,
wîz, brûn, gel, rôt, grüen unde blâ,
unde einen nebel mahte dâ
mit ir gestüppe manicvalt.
ze strîte beide junc unde alt
begunden sich dô vlîzen.
von schivern unde von sprîzen
huop sich dô michel stieben,
die slîzen unde klieben
begunden sich von scheften.
dô wart mit hôhen kreften
gevohten ûf dem grüenen plân.
ein künec hiez laureliân
unde ein herzoge limacrîs,
die wâren durch vil hôhen prîs
den kriechen dar ze helfe komen:
des wart ir lîp den zwein genomen
von trôilô dem snellen.
an strîte unde an patellen
sô manic vürste nie verdarp,
als ûf dem plân des mâles starp
von kampfe unde ouch von ritterschaft.
dâ vielen hundert samenthaft
unde einer niht, noch zwêne.
diu wunneclîche elêne
diu mohte wol beswaeret sîn,
dô maneger in des tôdes pîn
von ir schulde wart getriben.
die kriechen sigelôs beliben,
wan si verlust dô nâmen
unde zuo der vluht dâ kâmen,
alsam die schaderîchen tuont.
wan daz diu nacht schier understuont
den herten unde den grimmen strît,
sô waerens'' alle bî der zît
gevangen anders unde erslagen.
daz man die kriechen sach verzagen
sô sêre an der patelle,
daz huop diu missehelle,
der si des mâles pflâgen.
ich meine, daz si wâgen
dar ûf ir eteslîche dâ,
daz palomîdes würde sâ
ze houbetherren in beschert
unde agamennon gar verhert
gewaltes werden solde.
daz man des küneges wolte
niht lânger z'eime' houbetman,
des viel die kriechen kumber an,
daz noch an maneger stat geschiht,
dâ man liut zweier hande siht,
die wol ein ander solden
gehellen, ob si wolten
wird unde siges warten.
von teilen unde von parten
ist selten nuz unde êre komen:
des wart diu sigenuft benomen
den kriechen ûz ir handen.
ob niht waer understanden
der strît des mâles von der nacht,
Prîant mit ellentrîcher maht
het überwunden bî dem tage
sîn leit unde alle sîne klage.
Nû daz troiaere mit gewalt
der kriechen rotte manicvalt
getriben heten ûf die vluht,
dô kêrtens'' alle mit genuht
in vröuden zuo der veste.
die schadehaften geste
die vuoren ouch in ir gezelt.
erlaeret wart daz wîte velt
von siechen unde von wunden.
die wurden bî den stunden
gefüeret alle an ir gemach.
rât unde helfe in dô geschach
mit binden unde mit salben.
die vürsten bêdenthalben
dô liezen an die ruowe sich.
Hector der künec lobelich
mit vröuden wart enpfangen.
geriten unde gegangen
wart im engegen ûz der stift.
er wart rîlicher hantgift
unde hôhes krâmes dô gewert,
wan sîner künfte wart gegert
von liehter vrouwen bilde.
reht als ein wunder wilde
wart er beschouwet unde besehen.
hey, waz im lobes wart verjehen
von klâren wîben hôchgeborn
durch sîne manheit ûz erkorn,
der wunder was ûf in geleit!
man bôt im hôhe wirdekeit
mit rîcher handelunge.
Troiaere samenunge
diu lepte in schalle maneger slaht.
si was in vröuden al die nacht
durch daz vil manicvalte heil,
daz si des siges wâren geil
des tages worden ûf dem wal.
gelegen was der kriechen schal
in den gezelten bî der stunt.
an vröuden was ir herze wunt
von ir verlüste manicvalt.
dâ trûrte bêde junc unde alt,
wan daz her agamennon
aleine vröuden was gewon,
durch daz si wurden sigelôs.
sît man ze hêrren in verkôs
unde z'eime' houbetmanne,
dô ruochte er, ob si danne
verzerten leben unde guot.
geloubent, daz ein hôher muot
an im begunde rîchsen!
iedoch wolt er gelîchsen
mit rede zuo dem mâle,
durch daz man sunder twâle
dâ wider an in kaeme
unde in ze hêrren naeme
unde z'einem' staeten houbetman.
er vienc dâ mit den vürsten an
ein sprâchen unde ein kôsen.
durch smeichen unde durch lôsen
sprach er dô wider si zehant:
 <ir hêrren alle sît gemant,
daz ir von adele sît geborn
unde lâzent iu sîn den schaden zorn
unde die verlust von herzen leit,
daz wir von dem gevilde breit
sô zagelichen sîn vertriben,
daz die von troie sint beliben
gewaltic unser hiute.
owê der werden liute,
die man uns leider hât benomen!
wir sîn ze swaerem valle komen
unde in grôz ungemach bî namen.
suln wir uns des niht iemer schamen,
daz uns ein einic rîter
all in den schaden bitter
kan wîsen unde kêren,
daz wir an hôhen êren
beroubet werden unde an habe?
Hector der helt der hât uns abe
gebrochen alterseine
daz lop, daz wir gemeine
unde algelîche solden hân.
ach got, waz hât er uns getân
ze schaden unde ze schanden!
von sînen vrechen handen
wir alle sîn geswachet:
des smieret unde lachet
vil rôter münde an sînen lîp.
Andromachâ, sîn êlich wîp,
mac in vil gerne schouwen,
swenn unser aller vrouwen
uns übellichen sehent an,
darumbe daz ein einic man
sol twingen uns gemeine.
Polixinâ diu reine
unde helenâ diu klâre
die mügent in ouch zwâre
lieplîche enpfâhen under in,
sît er sô manegen rîter hin
mit sîner hant gevellet hât.
nâch wirde ringet unde stât
sîn ellentrîcher wille.
herr unde vriunt achille,
waz mac dêîdamîe
diu glânze wandels vrîe
nû sprechen, wenn ir wirt geseit,
daz iuch her hector hât geleit
an êren unde an kreften nider?
ich weiz wol, daz er iwer lider
het alsô gar zerdroschen,
daz iwer prîs erloschen
muoz vor allen vrouwen stân.
wirt daz niht schiere widertân,
des iuch sîn ellent hât gewert?
er mohte ûf iu sîn edel swert
ze stücken hân gebliwen,
wan ich gesach entriwen
nie vaster keinen man gebern.
welt ir iuch niht des schaden wern
unde widertuon daz laster?
ir sint gehoenet vaster,
denne ie würde mannes lîp.
wie sol iuch iemer werdez wîp
mit willen an geblicken,
geruochet ir niht schicken,
daz ir gerechent iuch an im?
jô prüeve ich daz wol unde vernime,
daz troie in kurzen stunden
von uns wirt überwunden,
wan daz hector si vristet.
sîn manheit überlistet
unde übersterket unser kraft.
diu stat unde alle ir ritterschaft
uns kriechen waere ein kleinez dinc,
ob der vil starke jungelinc
waere alterseine tôt gelegen.
verdürbe ector der küene degen,
wir haeten al zehant gesiget.
Troiaere zuoversiht diu liget
unde al ir saelde in sîner hant.
ir heil daz ist ûf in gewant
unde ir genaedeclicher trôst.
diu stat von sorgen wirt erlôst,
die wîle er hât den lebetagen.
welt ir den sic von hinnen tragen
mit uns, geselle achilles,
sô vlîzent iuch vil harte des,
daz hector hie ze schaden kome!
daz wirt benamen unser vrome,
wan disiu lântriviere
verdirbet von uns schiere
an liuten unde an rîcher habe.
diu stat diu wirt gebrochen abe
unde muoz hie komen ze valle:
dâ von sô werbent alle
unde ir ze vorderst, daz wir mügen
mit kreften unde mit starken zügen
des küneges sun ersterben!
ist, daz wir in verderben
alsô, daz er belibe tôt,
wir überwinden alle nôt .>
Der künec agamennon
den kriechen riet alsus dâ von,
daz er geviele in deste baz
unde er dô würde ân allen haz
gesetzet wider an sîn ampt.
er wolte sich in allensampt
mit worten lieben gerne,
durch daz ir leitesterne
niht würde palomîdes.
nû si verhancten alle des,
daz er belibe ir houbetman,
die vürsten an ir ruowe dan
dô giengen unde leiten sich.
nû sich der morgen wunneclich
wolt ûf die heide machen
unde êrst begunde lachen
durch den himel ûf daz velt,
dô kêrten ûz vür diu gezelt
die kriechen algelîche.
ir wâpencleider rîche
die rîter heten an geleit
unde wâren alle dô bereit
ze kampfe unde z'einem' strîte.
ir schar si bî der zîte
rottierten, als in wol gezam.
Troiaere tâten ouch alsam
unde vuoren ûz der veste.
die burger unde die geste
ze velde schône kâmen.
si zogeten ûf den sâmen
ze beiden sîten wol bewart.
Hector der hete dô geschart
sîn her unde sîne ritterschaft
unde kam mit werlicher kraft
zogende gegen den kriechen,
der er sô manegen siechen
machte mit sîner vrechen hant.
ouch wart gnuogen dô bekant
von im der bitterlîche tôt.
dâ liten angest unde nôt
die kriechen von troiaeren.
ouch sach man si beswaeren
sêr an ir grôzen ritterschaft,
wan ir werlîchiu kraft
in tete dô vil ze leide
ûf der geblüemten heide.
Als dô die kriechen sâhen,
daz in begunden nâhen
die vrechen troiaere,
die wîsen helde maere
sasten sich gegen in ze wer.
von dem lânde unde von dem mer
huop sich ein nîtlicher strît,
dâ von under in ze beider sît
wuohsen klagendiu herzesêr.
dô gienge ez an der helde rêr,
die gar ân ahte vielen tôt.
dâ was kumber unde nôt,
des die kriechen nâmen vil.
Troiaere begunden an dem zil
muoden von der arebeit.
nû wâren die kriechen bereit
unde brâchen ie sît ûz den scharn
unde kâmen ûf troiaere gevarn
mit wol geruoweter ritterschaft.
einhalp an si mit vrecher kraft
si ûf die rotte drungen.
mit kreften si si twungen,
daz si mit schaden wichen
von slegen unde von stichen,
von schüzzen unde von würfen grôz.
jener warf unde dirre schôz,
des muoste maneger dô sîn leben
ûf dem selben strîte geben
unde von des starkes strîtes nôt
lac dâ jaemerlichen tôt.
Hector der tugenderîche helt,
ein degen an manheit ûz erwelt,
ze helfe kam den sînen.
er lie werlichen schînen
wer unde manlichen prîs.
Idippe ein stolzer degen wîs
dranc ûz der kriechen rotte ûf in.
des muoste im nâhen ungewin,
wan er wart an der selben stunt
von sîner hant sô sêre wunt,
daz er sît lânge dulde nôt.
ouch lac von sînen handen tôt
Leonzius ein degen hêr.
dar zuo leit von im herzesêr
Stenelus der wîgant,
den stach der degen wîte erkant
Hector, des lop ie virric schein,
mit kreften durch daz hüffebein,
daz er vil kûme sît genas.
nû diz alsus geschehen was,
Hector in dem strîte sluoc
einen helt, der ellent truoc,
der was geheizen cyneus.
von krîte ydomenêus
wart ouch von im vil sêre wunt.
ouch mahte sîn hant ungesunt
Cîfen den künec hêre.
mit manegem herzesêre
vuoct er den kriechen grôze nôt
unde leit in manegen degen tôt.
Mit sus getâner manheit
Hector den hôhen prîs erstreit
an manegem helde maere.
dô behabeten troiaere
die wal mit alsô grôzer kraft,
daz in der kriechen ritterschaft
den sig zen selben zîten
niht mohten an erstrîten.
von sîner vrevellicher wer
dô was der wîsen kriechen her
anderhalp troiaer an komen
unde hâten an die schar genomen
under in die besten ritterschaft.
mit wer mit überwegender kraft
wart mit ritterlichen siten
Troiaere der sig an gestriten,
sô daz si die vluht huoben dâ.
die kriechen jagten ûf si sâ
unde sluogen ir vil ûf der vart.
in der vluht gevangen wart
Ippote unde ouch pilêus.
zwêne vürsten hiezen sus
unde heten ritterlichen prîs.
ir lânt daz was genant larîs,
dâ man si künege nante dô.
Asius von sestô
der hôhgeborne ûz küneges vruht
wart ouch gevangen ûf der vluht.
der vürste dîomêdes vie,
dô disiu schimpfentiure ergie,
zwelf edel troiaere ûz erkorn.
Ajax der vürste hôchgeborn
vierzic mit den sînen vie.
dar zuo wurden gevangen hie
des küneges süne zwêne dô
von troie, die hiezen sô:
Pîse unde evander.
manic degen ander
wart dô gevangen unde erslagen,
dô man sach die kriechen jagen
Troiaer wider unz an ir tor.
dô geschach vil schaden vor
in beiden hern ze beider sît.
sus was gescheiden der strît
unde wâren troiaer komen in
mit grôzem schaden unde ungewin,
den si genomen hâten dâ.
ir porten versparten si dô sâ
unde versasten ir gewer.
ûzwendic hiez der kriechen her
die tôten in diu wazzer tragen,
die si dâ hâten dô erslagen
in troiaer helfe unde under in,
unde hiezen si dô werfen drin
Troiaeren dô beide
ze laster unde ze leide.
Vruo dô der ander tac erschein,
die kriechen wurden des in ein,
daz si die gevangen gar
braehten vür achillen dar,
daz er an in sînen zorn
raeche . der vürste wol geborn
in einer unmuoze was.
daz pulver er zesamene las,
daz ûz patrokel wart gebrant.
der êregernde wîgant
hiez daz pulver in ein vaz
versigeln unde vermachen daz.
mit grôzem jâmer daz geschach,
daz er die gevangen sach
unde si kâmen in sîn gewalt.
si hiez der edel degen balt
vüeren an die stat zehant,
dâ patroclus wart verbrant,
unde hiez si alle toeten dâ.
des küneges süne hiez er ouch sâ
Pîsen unde evandern
toeten mit den andern
ze râche durch den werden helt,
den er ze gesellen het erwelt
ûz al der welte besunder dan,
ze trûtgesellen vür alle man,
als ich ê gesprochen hân.
die tôten hiez er ligen lâzen
an den selben stunden
gefügeln unde hunden
durch rehten spot ze spîse.
der edele vürste wîse
vermâz sich des vil sêre,
daz er iemer mêre
wolte vil unwerde
ligen ûf der erde,
biz daz er den gesellen sîn
erraeche unde sînen grôzen pîn
unde sînen klagebaeren tôt,
der im dâ jâmers vil gebôt.
Dar nâch schiere in kurzen tagen
vernam heimlich unde hôrte sagen
der stolze degen achilles,
daz die vrechen amasônes
hâten helfe dô gesant
aldar troiaeren in daz lânt
mit grôzer helferîcher kraft
unde daz diu selbe ritterschaft
solden mit rîchen dingen
ir küneginne bringen,
diu hiez penthesileâ,
unde daz die ritterschaft aldâ
Hector der ellens rîche
wolte heimelîche
mit kleiner schar enpfâhen dar.
disiu maere wurden gar
dem helde erspeht mit wârheit
unde gar gewaerlichen geseit
mit heimelicher botschaft.
der junge degen ellenthaft
besamte sich heinlîche dô
unde umbe warp sich alsô,
daz er vil balde gewan
helfe vil . er reit von dan,
daz er die vart in allen stal.
dâ bî leit er sich in ein tal,
dâ hector bî den zîten
durchhin dâ solde rîten,
unde nam mit lâge in sîne pflege
beide stege unde wege,
daz er mohte entrinnen niht,
swenn er kaeme an ir gesiht.
Nû daz diu lâge was geleit
mit vîentlicher kûndikeit
bî einem wazzer, daz dâ vlôz,
daz was vurtic unde niht ze grôz
in einem dicken stûdach,
dâ si verborgen niemer sach,
Hector der edel degen wîs,
an den der wunsch der welte prîs
mit zuht, mit ritters manheit
nâch wunsche hete gar geleit,
begunde dâ zuo gâhen
unde mit den sînen nâhen
hin, dâ die kriechen lâgen
unde sich mit lâge pflâgen
ûf sînes lebenes ungewin.
als er komen was zuo z'in'
unde ûz dem vurte wolte
rîten, als er solde,
Achilles unde sîne man
den edeln degen kômen an
unde umbe sluogen vil gar
den vürsten wert unde sîne schar,
alsô daz nieman under in
mit vlühte mohte komen hin,
wan daz der man sich werte
unde sich mit strîte nerte,
sô vil als er dô mohte
unde im diu wer iht tohte.
Achilles vuor den sînen vor
des endes hin, dô hector
ouch vor den sînen kam gerîten.
er kam mit vîentlichen siten
ûf in gevarn unde stach zehant
den edelen degen wît erkant
durch den lîp, daz er daz leben
dô von der wunden muoste geben.
swie er dannoch werte sich,
sô manic slac, sô manic stich
geschach ûf in, daz er lac tôt.
die sînen liten grôze nôt,
die wurden ouch erslagen dâ.
bî der schar begreif dô sâ
der vürste wîs unde wît erkant,
Achilles der wîgant,
Hectoris bruoder einen hie.
als er den basthart gevie,
er hiez troiaeren ze leide
im sîne hende beide
abe slahen unde sant in hin
gegen troie wider unde hiez in
dâ sagen diu rehten maere,
wie ez ergangen waere.
der knappe schiet mit jâmer dan.
Achilles der werde man
gedâhte an daz laster breit
unde an daz klegelîche leit,
daz im hector het getân,
als ich ê gesprochen hân,
mit spotte an dem liebesten man,
den er ze vriunde ie gewan,
unde hiez im binden sâ zehant
hend unde vüeze an starkiu bant
unde hiez diu bant, hôrte ich sagen,
an einen lîhten rossewagen
binden durch spötlîchiu gelt
unde hiez in vüeren über velt
spötlîche in grôzer jâmer kür
vor troie wider unde vür,
her unde hin, dar unde dan,
daz ez troiaere sâhen an,
die dannoch umbe die geschiht
westen endelichen niht
mit endehafter wârheit,
ê daz ir hêren wâpenkleit
die kriechen liezen schouwen gar
unde si dâ brâhten vür si dar
ze leide in durch spötlîche site,
daz si ir spotteten dâ mite
unde in leides machten mê,
sô daz si ir hoehsten herzesêr,
daz in dâ vor was ie geschehen,
mit ougen muosten âne sehen.
Nû zwîvelten troiaere doch
an disen maeren dannoch
unde hetens rehte niht vernomen.
nû was mit jâmer wider komen
der knappe, des ich ê gewuoc,
dem achilles abe sluoc
sîne hende beide
Troiaeren dô ze leide,
unde tete in an der selben stunt
diu endehaften maere kunt,
wie si hâten verlorn
Hector den degen ûz erkorn,
an dem eine lac ir heil
unde ir hoehsten saelden teil,
wie der erslagen waere.
diu wârheit dirre maere
sâhens'' an im selben an,
dô begunde wîp unde man,
junc, alt, arm unde rîche
sô rehte jaemerlîche
schrîen unde wüefen,
klagen unde rüefen,
toben unde unsinnen,
sô senender klage beginnen,
daz der dôz unde der schal
her ûz der stat sô lûte erhal,
daz ez diu kriechischen her
ûf dem velde unde ûf dem mer
toubte unde betôrte,
daz nieman niht gehôrte,
solch geschrei was aldâ.
die kriechen begunden sâ
dâ wider heben solchen schal,
daz die vogele überal
ob dem her unde ob der stat,
alsô diu wîte was gesat,
gebeiten möhten niht dâ wider,
si vielen under si dâ nider.
Dô der schal unde ouch der dôz
in der stat was alsô grôz,
daz nieman dô gehôrte niht,
dô vuocte ez sich von geschiht,
daz nâch wunderlicher art
ein swîgen unde ein stillen wart,
daz nieman hôrte ir stimme.
mit jaemerlichem grimme
huoben aber wider an
daz geschrei wîp unde man
mit klagelicher herzenôt.
daz grôze jâmer in gebôt,
daz rîch unde arm unde al diu schar
nâmen dô deheine war
gastunge unde grôzer hôchvart.
mit jâmer dâ erlöschet wart
vröude unde hôchgemüete.
in klagendes jâmers glüete
ir hôher muot betrochen wart.
von vorhten wurden dô verspart
umb al die stat diu bürgetor.
diu man ê nie beslôz dô vor
die zît in al den jâren,
daz si besezzen wâren,
diu wurden nû beslozzen sâ.
sô michel vorhte was aldâ,
daz beide wîp unde man
begunden zwîveln dar an,
daz si die stat, mûr unde graben
möhten mit ir wer behaben,
sît in der was enpfallen,
der einic under in allen
mit kraft, mit wîsheit was ir wer,
ir schilt, ir schirm gegen dem her,
daz si besezzen heten alwâr
dô mê denne ahte jâr,
unde im aleine lie den prîs
sô manic tûsent helde wîs
unde alsô manic stolzer degen.
des was ir vröude nû gar gelegen,
dô in der houbetman gelac,
der aller ir hoehsten saelden pflac.
Die klagenden troiaere
vorhten in ir swaere,
daz wider in dô wolte sîn
der amazônen künegîn,
diu in ze helfe wolte komen,
als ir habent ê vernomen,
unde daz si durch achillen
unde durch der kriechen willen
si wolte an disen zîten
an strîten unde an rîten,
durch daz in hector was erslagen.
hie von begunden si verzagen
mit vorhte, mit zwîvel an ir wer
gegen dem kriechischen her,
daz si ze kleiner ahte gar
hâten ê genomen war,
ob si den degen ûz erkorn
heten ze trôste niht verlorn,
an den einic was geleit
ir hoehstes trôstes saelikeit
unde ir gelückes bestez teil.
si getriweten niemer heil
gewinnen noch erwerben.
an in began verderben
al diu vröude, die ieman
in hôhgemüete nie gewan,
wan hector der eine was
ir aller tugende ein spiegelglas
an râte, an wer, an mannes kraft
dar zuo was er tugenthaft,
daz sîner tugende niht was gelîch.
den rîchen was er ebenrîch
unde ebenstrenge an guote,
den armen an muote
was er genaedic unde reht,
dêmüete, guot unde ebensleht
an genaedeclichen siten.
ouch was an im niht vermiten,
er meinte unde minnte reiniu wîp,
er êrte reines wîbes lîp,
wan er ze minnen was gestalt.
der ellenthafte degen balt
hâte in sîner süezen jugent
alsô vollekomene tugent,
daz bî der selben zît nie man
sô hôhen prîs mit lobe gewan.
Nû diz ze troie alsus geschach,
die kriechen man mit vröuden sach
vroelichen leben sunder leit,
diu mit klagender arebeit
Troiaeren muoste sîn benomen.
dô achilles was bekomen
mit hector wider zuo dem her
unde er in brâhte zuo dem mer
alsô tôten vür die schar,
si liefen allenthalben dar,
daz si möhten den gesehen,
von dem in ofte was geschehen
sô manic leit unde herzesêr,
dô si den ellentdegen hêr
vor in sâhen tôten
ligen unde verschrôten,
missehandelt unde blôz,
ir herzevröude was sô grôz,
daz si vergâzen dô vil gar,
was in herzeleides war,
dô in patroclus wart gesant
erslagen unde gar geschant
an dem lîbe, als ich iu ê
sagete . alsô rehte wê
in dô was, sô wol wart in,
dô alsô tôter zuo in hin
Hector der junge helt was komen,
als ir selber hânt vernomen.
die kriechen hâten vröuden vil
al die zît, diu selben zil,
dô die vrechen troiaere
liten grôze swaere
mit jaemerlicher herzenôt,
daz in ir hoehster trôst was tôt.
den kriechen liep, troiaeren leit
sêre wuohs unde wart sô breit,
daz man ez bêdenthalp dâ kôs.
Troiaere wâren sigelôs
an vröuden, dô was sigehaft
der kriechen her mit vröuden kraft
begunden sêre wîten.
dô wurden an den zîten
die kriechen vil drâte
under in des ze râte,
sît daz in kein vorhte
ir vröuden vlîz entworhte,
daz si durch vroelichen schimpf
huoben ritterlichen gelimpf
ze êren den helt achillen
unde durch sînen willen
samenten von aller schar
die besten algelîche dar,
daz sich urbort ein ieclich man
mit mannes manheit ie dar an,
daz er mit lobe was ûz genomen
unde wol nâch prîse vollekomen,
der an manlicher kraft,
der an werlicher ritterschaft,
der mit snelheit springen,
der mit sterke ringen,
der behendeclichen rîtende,
der mit kreften strîtende,
der retwungen nâch den siten,
als si dô bî den zîten striten,
der slagende, der stechende,
der schiezende, der brechende
schefte unde schilde,
der gâhende über gevilde,
dirre schiezen ûf diu zil,
daz ieklich man sîn tagalt
nâch sîner kunst erzöugete dâ.
Achilles hiez dô machen sâ
den hêrren gestüele wît,
dâ si an der selben zît
die tagalt selbe sâhen
unde denne dem manne jâhen,
wie er hete prîs bejaget.
der edel degen unzerzaget,
Achilles der wîse,
dem man nâch sînem prîse
ie nâch der wirde, in der er was,
als man geprîset in ûz las,
vil werden lôn hâte bereit
dem man nâch sîner wirdekeit
mit edeln kleinoeten rîch,
diu hôhem lône wâren gelîch.
Nû diz wart ûf geleit alsô,
die wîsen kriechen hiezen dô
werlîche schar von al dem her
bî in sîn bereit ze wer,
daz si behüetet waeren
die wîle von troiaeren,
biz si die tagalt unde daz spil
mit vröuden braehten ûf daz zil,
als ez von in was ûf geleit.
dô diz allez was bereit,
die besten gar von aller schar
kâmen algelîche dar,
die ouch dem prîs behielten dâ.
der wîse achilles hiez dô sâ
künden unde ûz legen zehant,
waz den lônes waere benant,
den der prîs dâ würde bezalt.
der ellenthafte degen balt
die hoehsten alle sitzen bat
unde er saz an die hoehsten stat
ob in allen under in.
zuo den vröuden kam dô hin
Agamennon unde menelâus,
Dîomêdes unde eumelius,
Ulixes unde merîon,
die bejageten hôhen prîses lôn
an ritterlichen werken dâ.
der wîse pfilotêtâ
mit schiezen dâ den prîs gewan,
den truoc er des aleine dan.
dâ bî sagent diu maere alsus,
daz ajax oilêus
den prîs bejaget an snelleheit.
nâch im was dô der prîs bereit
an snelleheit einem werden man,
der ofte lobes vil gewan,
der hiez polipoetes,
dem sît der vürste achilles
vuocte drumbe hôhen lôn
ûf dem veltstrîte machaon,
an einwîge euripilus,
an springen telepolemus
unde antiloch der degen wîs.
daz hoehste lop, den hoehsten prîs,
des ieman mohte dô gegern,
aldâ bejagte mit den spern
Ajax thelamonius.
nû diz geschehen was alsus,
Achilles vuocte in allen dô
ir aller lôn nâch prîse alsô,
daz es der tugentrîche man
gemeinen prîs unde lop gewan.
dô wart ouch schâchzabel erdâht
unde wart ouch vür die hêrren brâht,
unde der die selben listen vant,
der was nisus genant,
ein helt an künsten ûz erwelt.
der selbe künsterîche helt,
der die kunst erdâhte unde daz spil,
durch den kriec, der alliu zil
under in mit urliuge was,
ûz den urliugen er las
beide lâge unde strît
unde dar zuo strîteclichen nît
unde al die vîentlichen site,
die den urliugen wonent mite,
daz noch bezeichent daz spil.
nâch der zît in kurzem zil
vuor ze herberge mengelich.
dô daz spil verendete sich
unde ieclicher den lôn enphie,
des er was worden wirdic hie.
Nû diz geschehen was alsus,
von troie künec prîamus,
den daz groeste herzeleit
mit riwiger jâmerkeit
besezzen hâte, daz ieman
bî sînen zîten mê gewan,
mit trûrigen muote wart in ein,
dô der ander tac erschein,
daz er sîn heil versuochte dô
unde er zuo den kriechen sô
vüere unde achillen baete,
daz in der degen staete
sîn liebez kint dô gaebe wider
unde im dâ mite leite nider
ein teil der herzelichen nôt,
diu im sîn riweclicher tôt
gap mit herzesêre.
mit grôzes jâmers lêre
pînd er mit klage sînen lîp.
er nam sîns tôtes sunes wîp
unde mit zwein andromachâ
solde unde diu schoene polixinâ
mit zwein hectoris kinden,
daz nieman kunde vinden
zwei kint sô gar an kindes tugent
vollekomen an kindes jugent.
Aminactis was genant
der elter sun, leodomant
alsus hiez der ander.
der künec under wander
sich, unde der vrouwen, daz er mit in
vüere zuo den kriechen hin,
daz man durch si daz taete
deste gerner, des er baete.
Dô der künec was bereit,
ob er nâch küneges rîcheit
vüer, als ein künec varen sol:
nein er niht, er was sô vol
mit jâmer klagelicher nôt,
als im sîns sunes tôt gebôt,
daz er nam deheinen war,
daz er gastlich kaeme dar.
der arme hôhes muotes,
küneges namen unde guotes
unde edilkeit der rîche
vuor alsô jaemerlîche,
daz sîn riweclich gewant
sînen jâmer tete bekant
allen den, die in sâhen dâ.
an hectors wîbe kôs man sâ
ouch klagende pîne manicvalt.
nâch jâmer was ir lîp gestalt,
wan si den werdesten man,
der bî der zît ie prîs gewan,
den si ze trûte hete erkorn,
sô jaemerlîche het verlorn.
den wolte si, möht ez geschehen,
alsô tôten noch gesehen
unde in wider gewinnen
in alsolichen sinnen,
daz ir die state töhte,
daz si sich aber möhte
erclagen nâch ir willen
unde ir leides gestillen
ein teil nâch irem willen mite
unde daz er ouch nâch küneges site,
nâch küneclicher edilkeit
begraben würde unde geleit.
der edel künec rîche
vuorte ritterlîche
mit im an dem selben zil
silbers unde goldes vil,
ob er mit betlichen siten
sîn kint niht möhte wider erbiten,
daz er mit dem solde
in wider koufen wolde,
ê daz er in lieze dâ.
von troie vuor der künec sâ
hin gegen kriechen über velt,
unde als er kam vür diu gezelt,
dô der werde achilles lac
mit grôzer herschaft, der er pflac
ûf dem lânde unde ûf dem mer,
als er hin zuo der kriechen her
began mit komene nâhen
unde in die kriechen sâhen,
in dem her unde über al
wart ein murmel unde ein schal,
dâ mite schiere was vernomen,
daz mit geleite waere komen
der alte künec von troie dar.
die rîchsten unde die hoehsten gar
vil sêre wundern began,
durch waz der edel werde man
komen waere dar zuo in.
dô gâhten balde dâ hin
die hoehsten durch diu maere,
durch waz er komen waere.
Die edeln vürsten rîche
enphiengen minneclîche
den künec nâch sîner wirdikeit.
dô mante in aber sîn herzeleit
vil jâmers in dem herzen
mit jaemerlichem smerzen
vil sêre weinen er began.
der edel künec, der werde man
die vürsten an der selben stat
mit jaemerlichem muote bat,
daz si durch sînen willen
mit im zuo achillen
vüeren unde im hülfen des,
daz in der helt achilles
êrte unde durch si taete,
des er in mit in baete,
als ich gesprochen hân hie vor.
der wîse werde nestor
seite gewâriu maere,
wie der künec waere
mit wunneclicher küneges tugent
in sîn alter von sîner jugent
mit vollekomener wirde komen
unde wie an lobe waer ûz genomen
unde an küneges prîse
der edel werde wîse,
die wîle daz der degen balt
sîn selbes mohte hân gewalt
unde in die süne an der geschiht
mit ir vrevel irten niht.
Ulixes widerrette daz
unde jach durch vîentlichen haz,
des het er dô vergezzen gar,
dô die kriechen heten dar
vor dem urliuge in sîn lânt
ir botschaft an in gesant,
wie er die ze troie enpfie
unde wie smâlîch er si lie,
wie man si wolte erslagen hân.
nû wart achilles kunt getân,
wie der künec durch in dar kam.
als er mit wârheit daz vernam,
Aucumedon er sante hin
zem künege unde hiez laden in,
daz er bî im belibe aldâ.
daz geschach . dô giengen sâ
die hoehsten vürsten alle gar
mit dem edeln künege dar
durch geselleclichez gelt
in achilles gezelt.
der saz unde hâte jâmer grôz.
er hâte genomen ûf sîn schôz
Patrokels gebeine dô.
daz mahte in trûric unde unfrô
unde vuocte im jâmers herzesêr.
iedoch gruozt er den künec hêr
unde tete im nâch den zühten sîn
vil werden gruozt mit zühten schîn.
des sagete im der künec dô
gnâde grôz unde was vil vrô,
daz er sô lieplîch in enpfie.
zuo sînen gnâden er sich lie.
mit jâmer sprach er disiu wort:
 <swaz ich noch leides hân bekort
unde ungelückes, des hâstû
mir allermeist gemachet nû,
unde vil der gote, dô die sich
erbarmen solden über mich,
dô vuocten si mir kumbers vil
in mînes lesten alters zil
unde dar zuo jâmerlîche tage
mit maneger riweclicher klage,
die ich mit klegelichen siten
nâch mînen sünen hân erliten,
die ich ze vröuden hâte erkorn
unde si nû leider hân verlorn,
wan si alze sêre
nâch vrecher kintheit lêre
nâch êren unde nâch guote
wurben mit hôhem muote,
daz si drumbe muosten geben
beide lîp unde leben
unde mir ouch leit unde ungewin
hânt gefüeget nû nâch in
unde dar zuo klegelîchiu jâr.
nû ist daz âne zwîvel wâr,
swenn daz alter nâhet,
daz ez diu jugent versmâhet
unde sich vil kleine wendet dran:
daz schînet an mir armen man,
wan mîniu kint dem râte mîn
nie getâten volge schîn.
Ist aber, daz diu werden kint
mîne süne, die noch lebende sint,
überhoerent mînen rât
aber mit maneger missetât,
leider dâ von sô muoz ich
antwurten dem tôde mich,
dem ich muoz sicherheite jehen,
unde muoz ouch an mir lâzen sehen
mit jaemerlicher sorgen pfliht
die unsaeligesten angesiht,
die mit herzeleide ieman
in senenden sorgen ie gewan.
sît ich muoz in den tagen mîn
ein achwent allen liuten sîn,
ez sî man oder wîp,
dâ von mahtû mînen lîp
unde mîn verdorben leben nemen,
ob dich des wil gegen mir gezemen.
geschiht, daz ich enruoche,
niht anders ich nû suoche,
wan vâch mich oder toete mich!
daz sî nû gar verlân an dich,
sît daz ich wil, daz al mîn heil
unde mîns gelückes bester teil,
mîn name unde al mîn wirdekeit
mit hectorî ist gar hin geleit,
unde muoz nû sîn verdorben,
sît daz er ist erstorben,
der eine hâte in sîner hant
unser aller saelde unde diz lânt.
hete nû mîn eines rât
gerâten alle die missetât,
diu alle den kriechen ist geschehen,
sô müeste man von schulden jehen,
daz ich der selben raete
sô sêre engolten haete,
daz ich ez iemer mêre
müeste mit herzesêre
unde mit klagelichem schaden
in mînem herzen sîn beladen,
wan mir die liebesten kint
in disem urliuge erslagen sint,
diu ie kein mîn genôz gewan.
wilt aber du mich schuldic dran
hân, sô êre doch die gote,
die dir hânt mit ir gebote
saelde unde wirdeclichez leben
nâch dem wunsche gegeben,
unde lâ nâch mînes herzen gir
eine kleine güete an dir
an dînen gnâden vinden
unde gip nû disen kinden
verweisten unde kleinen
unde alles liebes einen
ir vater alsô tôten wider
unde lege in ouch dâ mite nider
ein teil ir sorge, ir klagende pîn!
gedenke an den vater dîn,
wie gar der ie daz beste tete,
unde hoere dar an unser bete
durch manlicher tugende site
unde ergetze uns dâ mite
ein teil des leides, des nû mir
unde in geschehen ist von dir!>
Dô der künec daz gesprach,
sîn jâmerlîche riwe brach
die vröude gar des herzen sîn.
er tete alsolichen jâmer schîn
mit ungehabe, der er pflac,
daz er viel nider unde lac
von unmaht unversunnen gar.
Vênix der degen lief dô dar
unde rihte in ûf unde leinde in sâ
an sich, unz er begunde dâ
die kraft in sînen sinnen
wider als ê gewinnen,
unde er sich wider als ê versan,
daz er die sinne wider gewan,
die im daz leit hât ê benomen.
er sprach: < owê, war ist nû komen
der kriechen rehte erbarmekeit,
diu in ie was biz her bereit
unde die man ie vant staete an in,
daz ich der nû verstôzen bin
an mîner bete aleine .>
die hêrren algemeine,
die rîchen unde die armen
began sîn leit erbarmen
sô sêre, daz si weinden,
mit im vil klage erscheinden.
sô rehte erbarmeclîche site
wonte sînen siten mite
von grôzem ungemüete gar,
daz sînem klagenden herzen war.
der stolze degen achilles
antwurte kurzeclichen des,
mit itewîze er sprach alsô:
 <rîcher künec, du soltest, dô
du waere in dîner besten kraft,
bezzer unde hoeher meisterschaft
geleit an dîne süne hân,
daz si heten niht getân
als ungewonlîche mein,
in dem ir schulde maelic schein,
dô si die kriechen griffen an,
unde soltest als ein wîse man
unteilhaft sîn des meiles,
des leides, des unheiles,
daz dir biz her an dise vrist
unde in mit dir geschehen ist.
an maneger leitlichen geschiht
du waere vor zehen jâren niht
von alter komen in die unkraft.
dîn lêre unde dîn meisterschaft
möhte si hân baz erzogen,
daz ist wâr unde niht gelogen,
dann si waeren bî der zît,
dô si niht anders wan durch nît
den kriechen guot unde êre
nâmen unde sich sêre
vlizzen, daz si durch ein wîp
unde durch eines wîbes lîp
Pelopis künne hân vertriben
wolten unde sider sint beliben
in solichem wâne, daz sie
âne wer gedâhten ie
des küneges êre unde rîcheit
vergeben alsô hân in geleit.
darumbe solde iu mêre
leides unde unêre
geschehen sîn, des muoz ich jehen,
von rehte unde sol iu noch geschehen,
daz unbillichet dehein man,
der reht ze rehte erkennen kan.
nû ist uns allen wol bekant,
sît wir kômen in diz lânt,
daz uns noch iemê sît den tagen
nie dehein man wart erslagen,
er würde begraben unde geleit
ungeschant nâch sîner wirdikeit,
als ie der site was dâ vor,
daz brâht an uns hector
unde tete vil grôz unfuoge schîn
an dem trût gesellen mîn,
daz was patroclus der degen.
dô der von im was tôt gelegen,
hiez er mit grôzem meine
im schenden sîn gebeine
unde hiez in spotlicher kür
in ziehen wider unde vür,
daz er in spotlichem site
im schante sîn gebeine mite.
bînamen daz des ie wart gedâht,
daz hât uns in den willen brâht,
daz wir ouch iemer mêre
volgen der selben lêre,
als ir uns habent gelêret.
wer under iu wirt versêret,
wirt der uns, er muoz ouch hân,
daz uns êrst wart von iu getân.
dâ bî sont ir gewis sîn,
daz helenâ diu künegîn
mit vlühte roubeclîche
wart brâht in diz rîche,
diu von ir man verstolne entran.
durch die geschiht noch durch ir man
kâmen wir niht in diz lânt,
daz die schulde unser hant
raeche . doch ez waere
billich unde êrbaere.
wir kâmen durch den unfuoc,
daz iuch des dûhte niht genuoc,
dô ir alsô dar kâment,
daz ir dem künege nâment
sîn wîp, daz ir durch übermuot
im dar zuo êre unde guot
nâment unde woltent nemen.
durch den unfuoc wolt uns gezemen,
daz wir vriunt, wîp unde kint,
die uns aller liebest sint,
liezen unde noch haben gelân,
daz an iu werde widertân,
daz ir uns dort unde hie
getâten herzeleides ie,
daz an iu sêre errochen ist.
wâ ir her biz an dise vrist
sît hânt in iwerm muote
iuch gefröut mit vremdem guote,
daz duldent nû, als ez nû stê,
sî iu geschehen nâch liebe wê,
unde lâzent iuch daz niht wesen zorn,
habe iwer gewin verlust erkorn .>
Mit sus getânen worten,
die ze itewîze hôrten,
strâfte der vürste hêre
den edelen künec sêre
unde vermaz sich ouch dâ bî sâ,
daz er wolte ligen dâ,
biz daz si mit werlicher hant
beide liut unde lânt
geviengen unde zerbraechen
unde an in gar geraechen,
waz in dâ leides ie geschach.
er wac al daz ungemach,
daz er mit klegelichen siten
aldâ vor troie hete erliten,
ringe unde harte kleine
unz an daz leit aleine,
daz im patroclus was erslagen,
den er iemer müeste klagen,
wan er den degen wolgeborn
ze trûtgesellen hâte erkorn.
liute unde lânt unde vriunde enbern
unde der zuo sehen niht begern
mit sölicher liebe kraft,
daz si mit geselleschaft
wâren under in beiden
aller liebe ungescheiden,
die mit staeter liebe ie man
gegen sînem besten vriunde gewan.
Dô disiu rede alsô geschach,
der vürste achilles zuo im sprach,
den hêrren dâ vil drâte
zuo einem besundern râte,
des in der künec baete.
wie er daz mit vuoge taete,
dô rieten si algelîche alsô
mit einmüetigem willen dô,
daz er daz silber unde daz golt
unde den rîlichen solt,
den im der künec braehte dar,
mit vuoge möhte nemen gar
unde in êrte doch dar an,
daz er im den tôten man
gaebe wider umb daz guot
unde dar an vröute sînen muot.
er hete sich genuoc dennoch,
errochen wol nâch leide doch
unde wol verendet sînen muot.
daz dûhte si algelîche guot
unde schieden von dem râte dâ.
diu schoene polixenâ
vür achillen dô gienc
unde lie sich nider ûf ir knie
unde leit sich im ze dienste dar
nâch sînes herzen willen gar,
daz er ir gaebe irn bruoder wider.
dô si sich lie vür in nider,
der ellenthafte wîgant
bôt mit zühten ir die hant
unde zôch si ûf dâ zestunt.
im wart sô vil jâmers kunt,
daz er dâ mit ir weinte,
dô si ir klage erscheinte
unde von ir liebe gar vergaz,
waz er truoc irn vriunden haz,
sô daz er nâch irs herzen gir
neigte sînen muot gên ir.
noch was der künec hêre
mit grôzem herzesêre
gevangen unde mit klagender nôt.
der grôze jâmer im gebôt,
daz er niht wan trûrens pflac
unde aller vröuden sich erwac,
wie vil in der stolze degen
mit trôste baete vröuden pflegen,
unde sprach, er wolte niemer vrô
werden mê, dô jach alsô
Achilles mit vröudensiten,
wes der künec in wolte biten,
daz würde niemer getân,
er wolte denn sîn trûren lâzen
unde sîner klage vergezzen.
er bat in mit im ezzen
unde allez trûren lâzen,
ein teil der klage mâzen,
der er hete vil gepflegen.
Vênix der ellenthafte degen
wart erkoren, daz er sîn
wol pflaege unde im taete schîn
mit dienestlicher lêre
dienst unde küneclîch êre,
die wîle unde er dâ waere.
der werde unwandelbaere
den künec in sîne huote nam
unde pflac sîn wol, als im gezam,
unde bôt im al die selben zil
hofzuht unde grôzer êren vil.
dô man ezzen wolte
dar nâch unde ezzen solde,
der edel tugentrîche
bôt ez vil wirdeclîche
dem rîchen künege unde tete im schîn
grôz êre nâch der wirde sîn,
biz daz man gaz . dô daz geschach,
Achilles zuo dem künege sprach:
 <werder künec, nû wîse mich
ein teil, des ich wil vrâgen dich .>
er sprach: < gerne ich sage ez dir .>
 <sô wîse mich unde sage mir,
wie was iwer sin sô kranc,
daz iwer tumber gedanc
sölicher unwitze ie gepflac,
daz ir biz her an disen tac
über unsern willen woltent
anders, denne ir soltent,
uns vor behaben die künegîn,
sô dicke als ir vil grôze pîn
von ir schulden hânt erliten
unde iuch mit angestlichen siten
von ir schulden alle tage
niht wuohs wan nôt unde jâmers klage
an mannen unde an mâgen,
die in dem strîte lâgen
tôt erslagen unde wunt,
unde ir ie von stunt ze stunt
sâhent swînen iwer kraft
an wer unde an ritterschaft
unde wir iuch guot, lânt unde habe
stet unde bürge brâchen abe?
an dirre selben geschiht
was alsô unbilliches niht,
sô daz ir bruoder, die noch sint
eines hôhen gotes kint
unde gote reht von hôher art,
niht dar an geschônet wart,
daz si uns roubes wart genomen.
des siht man uns ze heile komen
ir helfe z'allen' zîten
an allen unsern strîten,
wan uns ist z'allen' zîten bereit
ir helfe unde ir sicherheit
unde ouch ir zorn unde ir haz.
man sol an iu wol strâfen daz,
dâ si sô grôze missetât
begie durch ir tumbes herzen rât
unde alsô lasterlich ir man
durch kranken muotwillen entran
unde iuch dô ze unheile
schuldic mit sölichem meile
dâ her wart brâht in iwer lânt
unde ir si dô dâ zehant
durch die schantlichen schande
niht tribent von iwerm lânde,
wan si daz grôze mein begie
unde daz ir si woltent hie
ân unsern danc behalten.
nû waz sülnt die alten,
die alsô kranker sinne sint,
daz si niht wîsent iriu kint,
wie si behüeten solden sich,
daz si alsô tegelich
strît versuochent, dâ von in abe
gât an lîbe unde an habe,
an guote, an lieben mâgen,
sô si beginnent wâgen,
daz in danne ie missegât
unde ir niht si danne lât
ir muot an allen dingen
tuon unde vollebringen.
Diz mohte niht alsô geschehen,
wan daz man wol mac an iu sehen,
daz iwer muot an dirre vrist
verfluochet von den goten ist.
daz ist an manegen dingen schîn.
waz möhte wunderlicher sîn,
dann daz vil grôze wunder,
daz under iu al besunder
was unde ist mit grôzer kraft
sô krefterîche hêrschaft,
unde daz man niender liute vant
über al die stat, über daz lânt
under alsô mehtigem her,
der sich vaste ze wer
gegen alsô grôzer missetât
unde des helfeclicher rât
unbildete die schande
unde daz hie disem lânde
erbunnen wolte unde dirre stat,
daz iu würde an saelden mat,
wan daz ir algelîche
beidiu arme unde rîche
wurben umb verderben,
umb zergân unde umb sterben.
daz ist an disen dingen schîn.
umb daz êrbaere alter dîn
wil ich nâch dînes herzen gir
Hectores lîp antwürten dir.
durch daz hân ich die wârheit
alsô waerlichen dir geseit,
wie mich des wîse doch mîn sin,
daz ich des selben schuldic bin,
des ich mit wârheit âne wân
gestrâfet an mînen vînden hân .>
Dô disiu rede geschach alsô,
der künec mit niwem jâmer dô
vil grôze klage erscheinte.
er siufzte sêre unde weinte,
als in betwanc grôz ungemach.
in klagelicher wîs er sprach:
 <wan den liuten liebes iht
oder leides iht geschiht,
daz muoz geschehen von dem gebote
unde von der ordenunge der gote.
sô hât der hoehste got
ein gewalt unde gebot
über übel unde über guot,
daz er einic aleine tuot
an allen dingen alliu zil,
waz er gebiutet oder wil
unde erloubet niht wan guotes.
vîentliches muotes
ist sîn gewalt durch vîentschaft
nie mannes wer in sîner kraft
unde verhenget doch des wol,
waz geschehen den liuten sol,
daz ez unzwîvellîche ergât,
waz sîn gewalt vor geordnet hât,
daz schînet offenlich an mir.
ich was nâch mînes herzen gir
gewert nâch wunschlicher genuht
mit saelden lobelicher vruht,
an die niht wandelbaeres stiez.
ich was gewaltic unde hiez
mîniu versûmlîche jâr
vater . vünfzic süne alwâr
bî aller leige wîben,
dô man die sach vertrîben
ir kintheit in kintlicher jugent.
si wuohsen mit solicher tugent,
daz si nieman bekante,
wâ man irn namen nante,
wan der in ie daz beste sprach.
daz mir diu saelde geschach,
daz müeste sîn, als ez die gote
hâten in ir hôch gebote
geordent ê unde ûf geleit.
die wîle ir hôhe wîsheit
mir der saelden gunde
unde der vröudebaeren stunde,
dô het ich hôher vröude vil
al die wîle unz ûf daz zil,
biz aber die gote vür brâhten,
daz si gegen mir gedâhten
ze tuonde lîhte durch ir zorn.
si vuocten, daz mir wart geborn
ein sun, der mir aleine brach,
swaz mir vröuden ie geschach.
Dô des nâch muoterlicher art
mîn wîp, sîn muoter, swanger wart,
Ekubâ diu künegîn,
ir tröumte, als dô solde sîn
unde si waerlichen dûhte,
daz von ir herzen lûhte
ein vackel, von der dô sâ
der grôze walt in îdâ
verbrennet würde unde diu stat
ze troie unde waz drîn waere gesat
bethiuser, dâ den goten
vil êren in wart geboten,
daz solde gar von ir hant
ze aschen werden unde verbrant.
inwendic unser bürgetor
Anchises unde anthênor
der zweier veste solden wesen
von dem viure genesen
unde belîben unverbrant.
dô der troum wart mir bekant,
bat ich mir wîse liute
den troum tiuten ze tiute.
dô sageten mir ân underbint,
daz der troum betiute ein kint,
von dem hie algelîche
stat unde künecrîche
müesten mit maneger arebeit
wüeste werden unde geleit.
dô twanc mich des diu vorhte,
daz ich an im entworhte
vaterlicher liebe kraft.
mich twanc des zwîvels meisterschaft,
daz ich gebôt der künegîn,
sô si gebaer daz kindelîn,
daz ez würde sâ verlorn.
als daz kint dô wart geborn,
ez was mit wârheit âne wân
sô schoene unde sô wol getân,
daz sîn minneclicher schîn
ze kinde niht dorfte schoener sîn.
nû mir kâmen diu maere,
daz mîn vrouwe genesen waere
eines sunes, unde ich daz bevant,
zwêne knehte ich sâ zehant
vür mich besante, den ich gebôt
bî mîner hulde unde an den tôt,
daz si daz kint dô naemen
unde etswar mit im kaemen,
daz ez ein bitter ende kür
unde den lîp von in verlür,
durch daz ich sicher waere
der sorgen unde der swaere,
diu von dem troume mir waeren bekant.
sus nâmen si daz kint zehant
unde truogen ez vil balde
hin ze einem walde,
dâ si ez mürden solden.
unde als si ez toeten wolten
unde einer daz swert dô ûz gezôch
unde über ez hâte sô hôch
unde durch ez wolte stechen dâ,
daz kint erlachete dô sâ
sô minneclich die zwêne man
von dem schîn des swertes an,
daz si sichs hinder kâmen
unde daz kint dô nâmen
unde leiten ez vil schône nider
in dickez rîs unde kâmen wider
ze mir unde seiten alsô,
daz si ez ertoetet heten dô,
unde liezen mich eine zungen
sehen, die si einem jungen
vogelhunde dô ûz gesniten.
sus wând ich, daz alsus vermiten
der tôt niht hete daz leben sîn.
sus lac daz kleine kindelîn
verborgen in dem walde,
dâ zuo z'im' kam vil balde
geloufen eine hinde,
diu sich zuo dem kinde
hâte unde liez ez sûgen sâ
von ir diu lîpnarunge dâ.
Nû ez wol drîge tage gelac
in dem walde, daz sîn pflac
nieman wan diu hinde dô,
dô kam ez von geschiht alsô,
daz ein hirte kam aldar,
der wart des kindelîns gewar
an sînem geschreie, daz ez tete,
wan diu hinde zer selben stete
was noch niht zuo im komen,
unde alsô er hete vernomen
sîn weinen, er îlte dar
unde nam des kindelînes war
unde nam ez ûf unde truoc ez hein.
sîn varwe sô liutsaelic erschein
unde was sô schoene im der lîp,
daz er ez hiez sîn êlich wîp
ziehen schoene ân underbint
vürbaz denn alliu sîniu kint,
biz er gewuohs nâch rehte
ze einem starken knehte,
sô daz er sînes vihes pflac.
beide nacht unde tac
was er dar ûf gevlizzen
unde alsô wol verwizzen,
daz er die liute kunde
von kriege ze aller stunde
gescheiden unde wîsen,
darumbe man in prîsen
muoste vür die gesellen sîn.
er tete sô manege tugende schîn
beide armen unde rîchen,
sô daz si im gelîchen
vunden einen namen zehant,
sô daz er pârîs wart genant,
wan si in rihtic erkanden,
dâ von si in pârîs nanden.
Nû daz er sîne zît vertreip
bî dem hirten unde er beleip,
ichn weiz, wie manic jâr, aldâ,
dar nâch wart vernomen sâ
von einer hôchgezîte.
her jûpiter vil wîte
sîne brieve sande
von lânde ze lânde,
ze goten unde ze gotinnen,
ze künegen unde ze küneginnen,
ze herzogen unde ze grâven wert,
als sîn muot dô hete gegert,
daz der brûtlouf solde sîn,
daz er têtis die muoter dîn
gaebe dem künege pêleô,
dem vater dîn . nû diz alsô
geboten unde vernomen wart,
dô wart niht lânger gespart,
ich enfüere ouch zuo der hôchgezît,
dô sich bî der selben zît
huop ein missehelle grôz
umb einen apfel, den dar schôz
Discordiâ daz übel wîp,
darumbe daz ir boeser lîp
niht ouch geladen was aldar
zuo der wunneclichen schar
unde zuo der grôzen hôchgezît.
hie von huop sich ein michel nît
umbe den apfel sâ zehant.
swelch diu schoenste was erkant,
der solde er sîn, daz las man dran.
des nâmen sich die gotinne an
Vênus, pallas unde jûnô.
ir iegelîche wolte dô
diu schoenste sîn zer hôchgezît
unde wolt in hân, dâ von der strît
vür jûpiter gezogen wart,
wan er nâch götlicher art
pflac sô hôher wîsheit,
dâ von sô wart im vür geleit
der vrouwen kriec, dâ von er sâ
den apfel solde geben dâ,
diu im diu schoenste würde erkant.
nû wâren si im sô gewant
von rehter sippeschefte alsô:
Vênus was sîn swester dô,
Jûnô der stolzen vrouwen lîp
was sîn swester unde sîn wîp,
Pallas diu was diu tohter sîn,
dâ von er dô des krieges pîn
under in niht wolte scheiden.
er vorhte, daz er sich leiden
den zwein müeste unde si verlür,
ob er die dritten dar zuo kür,
daz si diu schoenste waere.
ouch seite er in ze maere,
daz er ein hirten wiste,
der pflaege solcher liste
unde sô hôher wîsheit,
swaz krieges im würde vür geleit,
daz er den scheiden kunde.
sus wart er an der stunde
balde dô ze hove brâht.
als im des krieges wart gedâht
unde er den scheiden solde,
Jûnô im geben wolte
schaz unde pallas wîsheit,
sô wolte im vênus sîn bereit
mit ir minnen stiure.
si sprach, daz diu gehiure
Helenâ von kriechenlânt
im ze wîbe würde erkant,
ob er erfüllte ir herzen gir,
sô daz er gaebe den apfel ir.
sus vielen sîne sinne
vil gaehes an die minne.
schaz unde wîsheit er verkôs,
des vênus gegen im genôz,
wan er gap den apfel ir.
dar nâch wart pârîs dâ mir
von ir hant gegeben dâ.
ich vuort in dan unde brâht in sâ
gegen troie in mîn rîche,
daz ich in minneclîche
zôch vil schône, als im gezam.
dar nâch ich ander maere vernam.
vil nâch über ein halbez jâr
kam der hirte, daz ist wâr,
ze troie gegangen,
wan in vil sêre belângen
begunde nâch pârîse.
seht, dô kam der wîse
hirte von ungeschihte sâ
in eines wirtes hûs, der dâ
was der knehte einer dô,
die daz kint solden alsô
ermürdet unde ertoetet hân.
der wirt begunde disen man
vrâgen dô der maere,
waz sînes gevertes waere
old durch waz er komen waere dar.
sus seite er im die sache gar,
wie er vant den knappen guot
unde wie ern suochte in sînem muot.
der wirt die rede schiere nam.
der maere er sich hinder kam
unde dâchte, daz dô waere
Pârîs der lobebaere
daz kint, daz ich in toeten hiez.
des nachtes er dô niht enliez,
dô er sich slâfen leite,
sînem wîbe er seite
diu maere unz an ein ende.
dô lac eht an der wende
der hirte unde lôste allez zuo.
des morgens huop er sich vil vruo
vür mînen schoenen palas,
unde als er dô dar komen was,
dô vant er pârîsen dâ
schirmende mit hector iesâ,
der sich dô des mit zorne wac,
daz er im einen grimmen slac
wolte geben dô zehant.
unde als der hirte daz bevant,
daz in hector mit nîde dô
wolte slahen, dô sprach alsô
der hirte zuo hector guot:
 «niht slahent iwer sippebluot,
vil tugendhafter jungelinc!
vernement baz umb sîniu dinc,
ê ir in ze tôde slahent hie! »
 «wie ist den maeren danne? wie? »
sprach hector dô wider in zehant.
sus tete der hirte im bekant,
daz pârîs waere der bruoder sîn.
ouch wolte er in dô machen schîn,
daz er niht gelogen haete,
der einen vride staete
dem gaebe, mit dem er wolte dô
diz dinc beziugen alsô,
unde in tete dar umb kein leit,
swaz si geseiten ûf ir eit,
Nû hector dise rede vernam,
mit dem hirten er dô kam
gegangen vür mich al zehant
unde tete mir sîne rede erkant,
wie pârîs waere der bruoder sîn
unde daz ich lieze werden schîn
dem einen vride, den er sâ
diz dinc beziugen wolte dâ,
daz er mîn sun dâ waere.
ich vröute mich der maere
unde was sîn inneclichen vrô.
zehant ich einen vride dô
in gap unde hiez nâch in zehant
vil balde gân . nû daz erkant
mir wart der wirt, vil sêre ich dô
erschrac unde wart als unvrô
von herzeleide, daz nieman
sô grôz herzeleit gewan,
wan ich gedâhte al zehant,
wie ez umb in dô was gewant,
daz pârîs waer daz kindelîn,
daz er unde der geselle sîn
ertoetet solden haben dô.
nû disen maeren allen sô
was unde der wirt seite
von der gelegenheite,
wie ez allez komen was,
diu maere ich gar ze herzen las
unde hinder kam des troumes mich.
zehant vür mich gesnipfte ich
unde saz verdâht als ein man,
der weder sin noch rede kan,
unde verstummete sô gar,
daz ich wart als ein tôte gevar.
Nû daz ich lânge alsô gesaz
unde gedâht, wie er genesen was
unde mir von im diu wârheit
sô gewaerlich wart geseit,
swaz wunders was an im geschehen,
unde als ich daz begunde sehen,
wie er mir was wider brâht,
swes ich gegen im hete gedâht
ze übel in mînem muote,
daz verkêrte ich im ze guote
unde was ze kinde sîn sô vrô,
daz ich in veterlichen dô
nâch veterlicher liebe zôch,
wan alle missewende in vlôch
unde er an schoene als ûz genomen
was unde an wunsche vollekomen,
dô dâchte ich, daz dô waere
der troum dô lügebaere
unde man gelouben solde niht
an troume vil, ez waere enwiht,
wan si betrügen der liute vil.
dar nâch in vil kurzem zil
dô minnet sîn werder lîp
Helenam daz schoene wîp,
diu im in sînen sinnen
mit lieplichen minnen
sô sêre liebte, daz si twanc
sînen manlichen gedanc,
daz er sich dar an wande,
wie er von lânde ze lânde
vüere unde hôher êre
unde hoeher lobes mêre
mit manheit dô bejagete.
diu zît in dô betragete,
daz er ze kriechen in daz lânt
durch hôchgemüete wart gesant.
von dannen volget im dô sâ
diu künegîn vrô helenâ.
Si kam her in diz rîche
mit rîcheit sô rîlîche,
daz al die liute mit vröuden hie
si minneclîche enpfie,
durch daz brâhte her mit ir
nâch unser aller herzen gir
vil rîcheit an guote
unde nâch der jungen muote
vil edeler juncfrouwen klâr.
daz liebt ir komen her vür wâr,
unde was uns allen willekomen.
dô daz ze kriechen wart vernomen,
si tâten, als si solden,
si santen her unde wolten
die vrouwen wider hân genomen
unde daz mit ir her was komen
unde wolten durch daz varen lâzen,
swaz in lasters was getân
von uns, als ich iu hân verjehen.
dô des niht mohte geschehen,
si riten uns an mit ir her.
dô hâten wir sô grôze wer
unde sô werlich ritterschaft
daz wir mit werlicher kraft
heten wol vor in erwert,
daz si uns niht möhten hân verhert
noch hie mit kraft gesuochet,
wan daz wir verfluochet
von den goten müesen sîn,
die vuocten uns den grôzen pîn
mit vorbedâhtem zorne gar.
hie bî soltû nemen wâr,
daz elliu dinc mit ir gebote
vüegent vor hin gar die gote
unde den liuten nihtes niht
ân ir vorgedanc geschiht.
Al daz selbe ist mir geschehen
dâ von muoz ich von wârheit jehen,
daz ich dulden muoz vür wâr
mîniu zît unde mîniu jâr
unde elliu mîne lebende zil,
swaz ir gebot mir vüegen wil,
als ich biz her in mînen tagen
dulden muoste unde vertragen,
swaz mir von in wart ûf geleit,
ez waere liep, vröude oder leit.
sol ich verliesen mînen lîp,
dar zuo guot, êre oder wîp,
als ich hân liebiu kint verlorn?
hânt si gegen mir grôzen zorn
unde haz mit unwillen,
wie sol ich daz gestillen?
ich muoz dulden sunder spot,
swaz ir wille unde ir gebot
wil gebieten über mich.
nû habe ich underwîset dich,
wie kleine schulde ich des hân,
daz mîne sûne hânt getân,
wan daz ez alsô muoste sîn,
daz si mir vuocten klagende pîn,
in selben kumber unde nôt,
ze jungest lîhte den tôt,
unde beide stat unde lânde
kumber unde schande
unde klagelichez herzeleit
mit iemer swaerender arebeit,
diz müesent allez die gote
gefüeget hân mit ir gebote .>
dô der künec prîamus
die rede vollebrâhte alsus
mit trûriclichem muote,
der wîse unde der guote
Achilles im aldâ verjach
der worte volge, diu er sprach,
unde jach der wârheit im alsô.
der künec hiez dâ nâher dô
vür den degen hôchgemuot
diu kleinoete tragen unde daz guot,
daz er dô hâte mit im brâht
unde dâ mite er hât gedâht
loesen sînen sun umb in.
Achilles hiez dô tragen hin
daz guot unde hiez es walten.
unde als ez was behalten,
er antwurte dem künege sâ
sînen tôten sun aldâ
nâch sîner bete, als er in bat.
dô hiez in an der selben stat
mit küneclichen sachen
der künec schône ûf machen,
als sîner edelkeit gezam.
der künec sîne tohter nam,
Polixenam die schoenen,
diu man je hôrte kroenen
mit lobe unde hôhe prîsen.
er bat den werden wîsen,
daz er die vrouwen naeme
unde in durch si gezaeme,
daz er niht mêre vürbaz
in vuocte vîentlichen haz
unde daz er ouch troiaere
liez âne alle swaere
von im vridelichen leben
unde im geruochte vride geben.
Der edel werde wîgant
der rede antwürte gap zehant.
 <hêrre,> sprach er, < künec, du
solt dîne tohter nû
mit dir vüeren hein, wan ich
wil des vürbaz bedenken mich,
wie ich si denne alsô geneme,
daz ez uns beiden wol gezeme,
beide troiaern unde mir,
der juncfrouwen unde dir,
daz wir uns allenthalp bewarn,
wie wir mit êren dran gevarn,
daz ez nieman verkêre .>
dô hiez der künec hêre
ûf laden sînen sun zehant
der rîche degen wît erkant
nam urloup unde wart des in ein,
daz er gên troie wider hein
kêrte mit den sînen gar,
die mit im wâren komen dar.
Dô die werden troiaere
verieschen disiu maere,
diu ir alhie habt vernomen,
daz ir hêrre widerkomen
was dô von den kriechen dar
unde sînen willen hete gar
vollendet, als er wolte
unde als er wünschen solde
nâch sînes herzen muote,
noch an lîbe noch an guote
nieman in beswârte,
nâch sîner êren vârte,
nâch sînem schaden dar noch dan.
rîch unde arm, wîp unde man
lobten der kriechen güete.
mit güetlichem gemüete
danketen si ir werden goten,
daz in dô êre wart erboten,
wan ir zwîvellicher wân
des muoste zwîvel gegen im hân,
daz si'z' getaeten iemer
unde in benamen niemer
geantwurten hectores lîp,
wan si ouch in des küneges wîp
sô lânge vor behielten
unde âne reht ir wielten
mit unfuoge in ir lânde
ze laster unde ze schande.
Nû diz geschehen was alsô,
mit jâmer trûric unde unfrô
kâmen troiaere dar
von der stat die besten gar,
vürsten, rîter unde vrouwen.
dô der künec lie schouwen
sîn liebez kint, den tôten degen,
mit des tôde was gelegen
ir helfe unde aller saelden trôst,
unde si des wâren dô belôst
sô rehte jaemerlîche,
junc, alt, arm unde rîche
brâchen unde zarten alle vür wâr,
ab in gewant, hût unde hâr
schrîende unde wuofende,
klagende unde ruofende,
hantslahende hende unde denne brust.
ir vröuden unde ir heiles verlust
klagten si mit jâmer dâ.
diu edel künegîn ekubâ
stuont einsît mit der vrouwen schar.
mit riweclichen siten gar
was ir klage sô jaemerlich,
in der si dô verclageten sich,
daz ez müeste erbarmen
die rîchen zuo den armen,
die armen bî den rîchen.
sich kunde niht gelîchen
der grôzen klâge, diu dô geschach.
dô dulten klagendez ungemach
mit jâmer die dâ wâren.
vil riweclich gebâren
huoben anderhalp die man.
sô der jâmer began
ein wîle stille geligen
unde si denn ein wîl geswigen,
sô huop sich aber dô der schal,
daz jaemerlicher galm erhal
in die ôren, in klagende herzen
mit trûriger herzen smerzen.
Dô si ûz der mâze zil
geweinden mê denne vil
unde dann ir klagende willekür
weinende geleite vür
sîne vollekomene tugent
nâch wunsche in sîner süezen jugent
an mannes prîse, an mannes kraft,
mit ritters kunst an ritterschaft,
mit küneges hôchgemüete
in gnaedeclicher güete,
unde wie gar nâch prîse was
ir aller wunsches spiegelglas,
wie gar si wâren ê gesat
von im ûf des gelückes rat,
sô daz ir aller saelde teil
unde ir gelückes hoehstez heil
was an im erstorben,
erslagen unde verdorben,
sô wart in vil wirs denne wê
unde weinden lûter vil denn ê
unde huoben aber ir alten klage.
diu klage werte zehen tage
von der zît, daz diu sunne ûf gienc,
biz daz diu nacht aber an vie,
daz si dô ûf der selben vart
bezzer nie noch senfter wart,
denne dô si wîp unde man
mit klagenden herzen huoben an,
als ir vernomen habent hie vor.
der edel degen hector
wart dô nâch küneges werdekeit
schône unde rîlich geleit
als sîner edelkeit gezam.
den jungesten dienst er dô nam,
den er von den sînen ie
mit dienestlichem rehte enpfie,
als noch allen den geschiht,
die man nâch tôde legen siht.
Dô der degen wît erkant,
Hector der edel wîgant,
nâch sîner wirde wart geleit
nâch küneclicher rîcheit,
dô brâhte ritterlîche kraft
mit helferîcher ritterschaft
Troiaeren dar ze helfe sâ
vrô pentesileâ,
der amazônen künegîn.
als si wolte komen sîn
Hector ze liebe dar mit wer,
alsô kam si nû mit her
ze helfe troiaeren in daz lânt.
sich samneten mit vrecher hant
zuo z'ir' die umbesaezen gar
unde brâhten zuo z'im' grôze schar
unde hôchgemuoter rîter vil.
si zogeten in der tage zil
ze troie werlich in die stat.
der künec gebôt unde bat
den besten, daz si gegen in riten
unde si mit ritterlichen siten
enpfiengen schône . dô daz geschach
unde man si in zogen sach,
si enpfiengen lobelîche
beide arm unde rîche
mit hôher wirde schône
nâch dienste ze lône.
diu künegîn dô alrêrst vernam,
dô si al dar ze troie kam,
daz hector der stolze degen
erslagen was unde tôt gelegen.
des wart ir nû diu wârheit
mit jâmer êrst dâ geseit,
wie er was gelegen tôt.
der jâmer vuocte ir soliche nôt,
dazs'' aller vröuden sich bewac
unde solcher ungehabe dô pflac
mit weinen alle stunde,
daz si nieman enkunde
getroesten . dô wart si in ein
von jâmer, daz si wider hein
mit ir helfelichen scharn
wolte dannen sîn gevarn,
wan daz der stolze degen wîs,
der ellenthafte pârîs,
mit sô grôzem solde
von silber unde von golde
behabte dâ, wan er gap ir
der beider vil . nâch gernder gir
wart pentesileâ
diu künegîn behabt aldâ
ze helfe troiaeren dô.
des wurdens'' algelîche vrô,
wan si wol bereite schar
mit ir hete brâht aldar.
Swer niht rehte hât vernomen
unde dem es ist niht maere komen,
waz liutes die amazônes
sî, die wil ich wîsen des,
als ich an einem buoche las,
daz von alexander was
geschriben unde diu wârheit
von im hât unde von in geseit,
an dem ich die wârheit vant.
in asiâ dâ lît ein lânt,
ein insel michel unde wît.
mit dem mer beslozzen lît
daz selbe künecrîche
einsît, vil vesteclîche
besliuzet anderhalp daz lânt.
ein hôch gebirge veste erkant,
mit engen klûsen wol verspart,
al vesteclich unde wol bewart,
wan ez besliezen veste wege.
daz selbe lânt hânt in ir pflege
Amazônes mit ganzer kraft.
diu werlîche ritterschaft
mit vrevellichem muote gît
den bîlânden vil ofte strît
mit vîentlichen siten gar.
diu ellenthafte werde schar
hât manegen kürlichen lîp.
diz sint doch allez niht wan wîp
unde ist dehein man under in,
die sint gesezzen von in hin.
ein ander lânt grôz unde wît
ensît der vrouwen lânde lît,
ichn weiz, wie verre hinan dan,
dô sîn inwonende ir man
unde ist bî den dô wîbe niht.
einest in dem jâre geschiht
ir hoehsten gotes hôchgezît.
vroelich unde âne widerstrît
komen alle gelîche gar
die vrouwen gegen ir mannen dar
unde gegen den vrouwen dar die man.
dâ nimet sich ieclicher an
sînes wîbes unde hât mit ir
drîzic tage nâch sîner gir
vröude unde kurzewîle vil.
swelh vrouwe an dem selben zil
bî ir man dô tragende wirt,
als si z'ir' tagen daz kint gebirt,
ist ez ein knabe, ez wirt gesant
dem vater sîn hein in sîn lânt,
dâ die manne inne wonende sint;
ist aber ein tohterlîn daz kint,
diu muoter nimet ez iesâ
unde ziuhet ez vil schône dâ.
sô diu muoter daz kint gebirt
unde ez denne ein tohter wirt,
unlânge si daz mîdet,
si îlet unde snîdet
im abe daz zeswe brüstelîn,
daz ez behende müge sîn
ze strîte gegen der sîten,
dâ ez sol kunnen strîten,
unde daz ez hin unde her
beide swert unde sper
geleiten kunne als ein man,
der manlich wol strîten kan.
under in dô über al daz lânt
ist diu brust amazôn genant,
dar nâch diu vrouwen unde diu kint
Amazônes geheizen sint,
die mit werlicher kraft
sô vrech sint unde als ellenthaft,
daz mit vîentlicher hant
nieman betwingen mac ir lânt,
ob si bî disen jâren
noch sint, als si dô wâren
unde dô vor ê unde lânge sît
bî den tagen unde in der zît,
dô der kriechen ritterschaft
Troie hete mit ir kraft
besezzen werlich unde belegen
unde der stolze wîse degen
Hector über alliu lânt
von ritters prîse wart erkant
sô wert unde sô gar ûz genomen,
daz nieman waer sô vollekomen,
unde disiu maere erschullen dâ.
vrô pentesileâ,
diu dô was künegîn überz lânt,
gedâhte, als si diu maere enpfant,
daz si dem stolzen helde wîs
wolte durch ritterlichen prîs
ze helfe mit ir helfe komen.
sus was si, als ich hân vernomen,
Troiaeren helfelîche
dar komen in daz rîche.
Dar nâch über etelichez zil
tac unde wochen niht ze vil
ordente wîslichen gar
diu edel küneginne ir schar,
wie si solden strîten.
an ir zeswen sîten
scharte si der schützen her
mit ir geschütze ze wer;
ze vuoz der sarjanden schar,
die si mit ir brâhte dar,
hiez diu wîse künegîn
zer winstern sîte bî ir sîn,
daz si dâ werlichen striten.
zwischen zwein scharn enmitten
wolte si selber strîten
unde hiez dô mit ir rîten
die si ze orse hâte aldâ.
diu vreche pentesileâ
vuoct alle zîte unde alle tage
den kriechen leides vil mit klage
an liuten unde an guote.
mit werlicher huote
muosten si gewarnet sîn
gegen der vrechen künegîn,
unde enwaere dîomêdes,
si unde ir amazônes
hâten mit manlicher kraft
enschumpfiert ir ritterschaft
unde waer in mit werlicher hant
in die herberge gerant,
hete'z' mit werder helde schar
der wîse degen niht undervarn
an einem tage, dô er si sach
den kriechen vüegen grôz ungemach,
dô si in vil rîche habe
mit manheit brach unde êren abe
an liuten unde an guote
mit vîentlicher huote.
Die künege unde al die vürsten gar,
die hoehsten von der kriechen schar
giengen dô vil drâte
ze manegem sunderrâte,
wie si dô wider taeten
unde welich wer si haeten
gegen der vrouwen ritterschaft,
diu si tegelich mit ir kraft
an reit unde in sô grôze habe
brach sô vîentlichen abe,
daz si mit verlusteclichen siten
ofte schaden von ir liten
an liuten unde an guote.
mit gelîchem muote
rieten al die vürsten sus,
daz der künec menelâus,
Teucer unde ulixes
unde meriôn dâ pflaegen des,
daz si mit vlîzenlichen siten
an der vrouwen schützen striten
mit vrechen wîganden.
gegen den sarjanden
solde ajax oileus
unde ajax telamonius
unde dîomêdes der helt,
der ie was wert unde ûz erwelt,
als man was ie von im gewon,
unde der künec agamennon,
der helt an manheit unverlegen,
unde telepolemus der degen
unde die gebrüeder zwêne
Ascalaph unde jamêne
solden halten unde strîten
an der winstern sîten.
Der edel degen hôchgeborn
Achilles dar zuo wart erkorn,
daz er unde die andern vürsten gar
solden strîten gegen der schar,
diu dâ ze rosse was bereit.
dô daz alsô wart ûf geleit,
diu zît gar kürzeclich erschein,
daz diu künegîn wart in ein,
daz si wolte ûz rîten
ûf die vînde unde strîten
einen offenlichen veltstrît.
si wânden an der selben zît
den kriechen wider rîten
mit kraft unde in gestrîten;
sô werlich was ir kraft aldâ.
vrô pentesileâ
sich hâte ûf einen strît bereit.
si zogte, giht diu wârheit,
ûz vür diu tor ûf strîtes gelt.
dô zogeten gegen ir ûf daz velt
die kriechen nâch manlicher art.
als si sich hâten ê geschart,
alsô enbrâhten si aldar
gegen irn drîn scharn drî ander schar
unde die ir schar dô an der zît
solden leiten in den strît.
dô der wesen solde
unde sich dô heben wolte,
aldâ diu küneginne hielt,
diu vil manlicher vrecheit wielt,
dô huop mit ritterlicher kraft
bêdenthalp diu ritterschaft
den strît mit ritterlichen siten.
die mit den sarjanden striten,
Agamennon, die vürsten wîs,
die ie bejageten hôhen prîs,
Ajax unde der gename sîn
tâten manlichen schîn
an den sarjanden
grôzes zornes anden,
den si dô gegen in truogen.
si stâchen unde sluogen
sô vil der sarjande
von der amazônen lânde,
daz si in wichen sunder danc.
der kriechen kraft si underdranc,
dar an si nâmen schaden vil
unde sô vil ûz der mâze zil,
daz vil nâch ir kraft in ein
an ebenherter mâze schein,
wan daz der kriechen wîsheit
alsô wîslichen streit,
daz si mit wîslichen siten
unde ouch mit kraft den sic erstriten
unde si ûf die mitteln schar
sô vîentlichen riten dar,
daz si vor in dô lâgen
unde wer niht mêre pflâgen
unde niht wan vliehens mohten pflegen,
sô vil was ir dô tôt gelegen.
Achilles der wîgant
in rîcher wer mit heldes hant
uobte wîslîche kraft
an der vrouwen ritterschaft.
hin unde her durchbrach er gar
mit sînen rotten al die schar
unde leit in manegen degen tôt.
dâ wart mit klegelicher nôt
betrüebet manic werder lîp.
die rîter wert, diu stolzen wîp,
die manlich dar in daz lânt
wâren durch ir prîs gesant,
die vielen dicke unde dicke
in manegem breiten blicke
tôt unde erslagen ûf den sant.
dô si mit werlicher hant
doch an den kriechen gulten sô,
daz si mit jâmer sît unfrô
manic herze müeste sîn.
grôz leit unde dar zuo klagende pîn
wuohs in dem herze beider sît,
dô durch brach mit kraft den strît
Achilles der wîgant.
des endes gâhte er al zehant,
dô er die küneginne sach.
er neigte daz sper unde stach
die vrouwen von dem orse hin,
sô verre daz si under in
ir vrechen helfer sâhen ligen,
wan vröuden wer ir was verzigen.
Diu vrouwe eines sölichen valles pflac,
daz si gar unversunnen lac
unde halber tôt ûf der erde
mit grôzem unwerde,
daz hât ir hant gedienet wol,
wan si mit klegelicher dol
manegen degen ûf den sant
tôt vrumte mit ir eines hant
in wîbes namen mit mannes kraft.
dô vlôch der vrouwen ritterschaft
unde gâben sich dô sigelôs,
dô si der sige gar verkôs,
daz si gar wurden âne wer,
swie si dô hâten mit ir her
gemachet dô den kriechen
tôtwunden unde tôtsiechen
unde alsô manegen degen tôt,
daz al daz velt von bluote rôt
schein unde gar begozzen.
der degen unverdrozzen,
Achilles der wîse man,
kêrte in die wal hin wider dan,
dô er die küneginne vant
in strîte ligen . al zehant
sluoc er ze tôde si vür wâr.
umb sîne hant wand er ir hâr
unde zôch si leitlichen pfat
nâch im dan ûz der walstat,
dô die kriechen alsô gar
gesigten an der vrouwen schar,
daz si niht wer dâ vunden mê,
als ich hân gesprochen ê,
wan daz si huoben die vluht.
dô schônden durch manlîche zuht
unde durch wîplichen namen
den werden reinen lobesamen
der vrouwen, als diu wârheit giht,
unde tâten in nie leides niht.
swâ si aber die man
kâmen unde sâhen an,
die viengens'' unde sluogen gar
diu entworhte sigelôse schar,
diu dô mohte entrinnen
unde die vluht gewinnen.
lântliute oder geste
die vluhen gegen der veste
unde sluzzen nâch in zuo diu tor,
ûf die gewer gegen in enbor,
die ir dô pflâgen mit der wer
unde schuzzen drabe gegen dem her
mit alsô werlichen siten,
ob die vînde si an riten,
daz si stat, mûre unde graben
möhten deste baz behaben.
Ûzwendic bî den kriechen dâ
lac pentesileâ
diu edele künegîn erslagen.
gnuoge kêrten dan durch klagen
daz edel hôchgeborne wîp,
gnuoge durch klagen iren lîp,
der in wîbes bilde streit
sô grôzen prîs mit manheit
unde daz in wîplichem namen
sich kunde noch enwolte schamen,
si übergriffen ir reht dar an
unde strite manlich als ein man
mit vrevelliches muotes spehe.
dô was vil nâch ir aller jehe,
sît daz si anders denn ein wîp
verworht unde verloren hât ir lîp,
sô ensolte man niht als ein wîp
êren ir verworhten lîp.
man solde si besenken
in daz wazzer unde ertrenken
an des wazzers grunde
old aber vür die hunde
unde vür daz gefügel gar
werfen . under aller schar
wart nieman vunden, wan der daz
durch zorn erteilte unde ouch durch haz.
si jâhen algemeine,
wan achilles der eine
der wolte nâch ir werdekeit
si hân begraben unde geleit.
diz warp der werde achilles.
dem enwolte dîomêdes
dem vürsten des gestaten niht.
der hiez si, als diu wârheit giht,
ziehen gegen dem wazzer hin
unde hiez versenken si dar in
Troiaeren zuo gevaerde
unde zuo leitlicher beswaerde
in unde ir helfaeren,
daz si gemant des waeren,
swen man under in gevienge,
daz ez im alsô ergienge,
wolten si lânge gegen ir kraft
setzen sich mit vîentschaft
als si biz her heten getân.
sus muosten troiaere hân
wahsendes herzeleides vil
alle tage unde alle zil
in herzen unde in muote,
an liuten unde an guote
verlurn allertegelich.
daz zeigte an manegen dingen sich.
alsô vrouw pentesileâ
lîp unde guot verlôs aldâ,
die si mit ir brâhte dar,
unde ir helfaere gar,
daz niht geschehen waere,
unde heten troiaere
gehabt deheines glückes teil,
dô hât in ir unfuoge ir heil
verworht an disen dingen,
des muost in misselingen.
Dar nâch in kurzen zîten, dô
diz geschehen was alsô,
sich samnete rîlîche
ein edel künec rîche,
der was geheizen mennon.
sîn vater der hiez tîton,
sîn muoter hiez aurorâ.
Môrlânt unde indiâ
mit wârheit wâren sunder wân
im mit dienste undertân,
wan er dô künec unde hêrre was.
von dem gebirge caucasas
warp er mit werlicher kraft
umb helfe unde umb ritterschaft
über sîn künecrîche,
daz er gewalteclîche
möhte bringen über mer
Troiaeren sô krefteclichez her,
als sînem namen gezaeme,
swenn er in ze helfe kaeme,
daz ez in hülfe ûz aller nôt.
ob ez niht wante in der tôt,
sô wolt er in ze helfe komen.
des hât er sich dô an genomen
durch sînes namen werdekeit,
in dem er manegen prîs erstreit
dâ her unde in den zîten,
in vremeden lânden wîten,
dâ von der wîse wîgant
was verre in hôher wirde erkant.
Dô mennon der rîche
mit kraft harte werlîche
zesamen brâhte sîniu her,
über lânt unde über mer
vuor er mit alsolicher kraft,
daz sich gein sîner ritterschaft
nieman gesetzen mohte,
daz ez gegen wer iht tohte.
daz her bevalch er ûf dem wege
in eines stolzen heldes pflege,
der was pfala genant.
hin ze rode in daz lânt
kam dô der künec mit sînen scharn
in sô werlicher kraft gevarn,
daz si des lândes âne wer
gewaltic wâren . dô daz her
rehte kôs unde bevant,
daz den kriechen was daz lânt
gelegen unde die vesten undertân,
si begunden sich dâ nider lâzen
unde gewunnen schiere dô
des lândes houbetstete zwô
unde nâmen grôzen roup aldâ.
Calix unde camîrâ
sus wâren die zwô stete genant,
sô mehtic unde sô rîch erkant,
daz al daz her dâ rîche wart
von gewinne ûf der selben vart.
Dô rodaer heten vernomen,
daz diz her wolte komen
ze helfe troiaeren,
ez begunde si beswaeren
unde heten gerne erwendet daz
Troiaeren ze leide durch den haz,
daz pârîs der wîgant
Sidonje hâte ir houbetlânt
sô vîentlichen an geriten
unde guot unde êre in an erstriten
unde des lândes künec erslagen
in den ziln unde in den tagen,
dô er die küneginne nam
von kriechen unde dannen mit ir kam
unde ûf der vart dar in daz lânt
kam unde mit vîentlicher hant
sô grôzen roup in nam aldâ.
si besameten sich sâ
unde wolten si bestanden hân,
des wolte mit helfe in gestân
Vênix daz lânt, daz rîche kraft
an wer hât unde an ritterschaft,
die si in wolten hân gesant.
der gedanc kürzeclich erwant,
wan si mohten deheine wer
hân gegen mennones her.
iedoch versuochten si'z' an in
durch des guotes gewin,
daz die geste heten gebrâht.
an den gewinnes was gedâht,
daz vil kleine si vervie,
wan daz lântliute enpfie
von den gesten grôzen schaden,
des si dô wurden überladen,
dô si bestuonden si mit wer.
der künec mennon unde sîn her
nâmen an dem selben zil
in dem lânde guotes vil,
daz si dô teilten under sich.
von rode ûf sîner verte strich
vuor über lânt unde über mer
Mennon der künec mit sîme her
vür troie in vrigiam daz lânt
mit alsô werlicher hant
unde mit sô krefteclicher kraft,
daz der kriechen ritterschaft
daz her nie mohte übersehen.
si jâhen unde muosten jehen,
daz si berc, velt unde tal
bedecket heten über al
unde mit rîlicher vrîheit
daz lânt heten sô gar beleit,
daz nieman des töhte,
der übersehen möhte
daz grôze her unde ouch die schar,
die mennon hete brâht aldar.
Die ellenthaften geste
leiten sich vor der veste
ûf daz wîte gevilde.
ros, wâpenkleit unde schilde,
helme unde ir bereitschaft
reiten die helde werhaft
dar nâch, als ez dô solde sîn.
sô liehten glast, sô glânzen schîn
unde alsô virne liehtez brehen,
daz man sich drinne mohte sehen.
bôt ir gezoc den ougen
mit wârheit sunder lougen,
daz ez die kriechen verdrôz,
wan ez in manege vorhte grôz
in zwîvellichem muote bôt.
si twanc diu vorhtlîche nôt,
daz si mit vorbesiht durch daz,
ze in selben sâhen deste baz
beide vruo unde spâte.
mit vlîzeclichem râte
bereiten si sich gegen dem her
mit vil wîslicher wer,
unde waere in heiles alse vil
niht vor geschehen alliu zil,
sô waeren si in zwîvel komen
unde waere ir vröude in gar benomen.
Dô wart, ichn weiz wie lânge zît,
under beiden hern der strît
mit vride ûf gehalten gar.
dâ pflâgen beidenthalp die schar
âne ruowe unmuoze vil
tac unde nacht unde alle zil,
wie si ze wer bereiten sich.
ir grôz gezierde ritterlich
wart dô bereit, als ez gezam.
dô der vride ein ende nam,
Troiaere bereiten sich ze wer.
Mennon der künec unde sîn her
zogeten nâch ritters werdekeit
mit grôzer kraft ze wer bereit
gegen den vînden ûf den plân.
diz wart troiaeren kunt getân,
als si ze râte wurden ê.
Troiaere sûmten des niht mê,
si ensasten sich wîslîche.
die helde muotes rîche
zuo den gesten schône rîten
ze velde mit wîslichen siten
unde scharten zuo z'in' schône ir schar
nâch ritters ordenunge gar.
hie wider was ouch der kriechen her
wîslîch in ritterlicher wer
bereit . si zogeten lîse
in manlicher wîse
gegen den vînden, dô si hielten
unde grôzer krefte wielten.
als sô dô strîtes wolten gern,
mit ûf geworfenen spern
drungen si z'ein' ander sâ.
dô wart der strît erhaben dâ.
Troiaere drungen ûf die schar,
mit rîter muote dan unde dar
begunden si den kriechen
slahen unde abe liechen
sô manegen ellenthaften man,
daz ir kraft dâ von began
swachen unde swînen.
Mennon dô mit den sînen
brach mit ritterlicher kraft
in der kriechen ritterschaft
unde sluoc in manegen werden helt.
der degen an manheit ûz erwelt
ir schar sô werlich under dranc,
daz si im wichen âne danc.
tôt unde wunt dô ûf den sant.
Dô lac vil manic tûsent tôt.
als manic tûsent leit dô nôt
von tiefen tôtwunden,
daz die kriechen begunden
zwîveln an werlicher wer,
iedoch enthielt mit kraft daz her,
sô daz si siges jâhen niht
unde z'ir' vînden angesiht
gegen ir letze entwichen dan.
manegen ellenthaften man
unde werde helde hôchgeborn
hâten si sô vil verlorn,
daz si vil kûme erwerten
mit swertes slegen herten,
mit schüzzen unde mit stichen
in der zît, dô si wichen
unde dâ vor der strît geschach,
daz man si sigelôs niht sach
an lîbe, an êre, an guote.
Mennon der hôchgemuote
haet den kriechen âne wer
an gewunnen ûf dem mer
diu schif unde het si in genomen,
waere in diu nacht zehant komen;
sô wîs an wer, an mannes kraft
was der degen ellenthaft.
Dô der strît alsus ergie
unde mengelich sich nider lie
an beiden hern an sîn gemach,
die tôten man begraben sach
unde ûf heben die siechen.
ze troie unde bî den kriechen
was der unmuoze vil.
alle zît gar unde diu zil
von der êrsten stunde,
von der sich êrste begunde
daz urliuge heben an,
dannen brâhte nie kein man
die kriechen alsölichiu sêr
noch in sô grôz zwîvel mê,
denne der ellenthafte degen.
vür daz hector was tôt gelegen,
dô strîtens'' âne zwîvel gar,
biz daz mennon was komen dar
unde mit in dô hâte gestriten
mit sô vrevellichen siten,
daz si's' in zwîvel kâmen.
die kriechen zuo in nâmen
die hoehsten unde die besten gar
under in zehant von al der schar
unde berieten sich alsô,
wie si in den zîten dô
gesasten werlichen ze wer
gegen mennon unde sîme her
unde wen si kiesen solden,
dem si bevelhen wolten,
daz er an der selben zît
gegen im hielte an den strît,
biz man im ze helfe kaeme
dar nâch, als daz gezaeme.
Ze râte samenden si sich dô
unde beriten sich alsô,
daz ieclicher den nande,
den man gegen im dô sande
unde der in mit werlicher kraft
bestüende unde daz diu ritterschaft,
die si zuo im dô scharten,
ûf in dâ solde warten,
unde daz si solden ir leben
umb sînen lîp ze wâge geben
unde ez waere ir hoehster gewin,
möht er aleine werden in,
wan er sô sêre ir kraft verschriet.
Agamennon dô geriet
vür die andern alsus,
daz der künec menelâus
gegen den sînen hielte,
dô er strîtes gegen in wielte,
sô wolte er im ze helfe dar
bringen helfelîche schar
unde in mit wer gewinnen dan.
der ellenthafte werde man
Idomeneus geriet,
daz in bestuont ûz al der diet
Ulixes der werde helt.
ze jungest wart von in erwelt
Ajax telamonius
unde wart daz ûf geleit alsus,
daz er bestüende den degen
unde sîn mit huote solde pflegen
Idomeneus unde ulixes
unde der degen achilles,
der ie mit heldes manheit
den prîs in dem urliuge erstreit.
Dô diz wart ûf geleit alsô,
dar nâch vil kürzelichen dô
bereiten sich ze beider sît
diu her wîslichen ûf den strît,
als si hâten gerâten,
dô si mit ruowe hâten
wider brâht als ê ir kraft.
der werden kriechen ritterschaft
vuorten ritterlîche
die helde muotes rîche
Agamennon unde menelâus
unde ajax telamonius,
Idomeneus unde ulixes,
Ajax unde achilles,
dô si ûz wolten rîten
unde mit troiaeren strîten,
die sich hâten ouch bereit.
mit manlicher manheit
vuorte si ze velde dâ
Mennon von etiopiâ,
Pârîs unde trôilus,
sîn bruoder unde dêîfebus,
die stolzen helde alle drî.
den riten werde helde bî
werlich, wîs unde ellenthaft,
an kunst, an werlicher kraft
gemeinlich gar ûz genomen,
an prîse unde gar vollekomen,
daz ritters namen êret
unde mannes manheit lêret.
dô sich gesamneten diu her
mit rîcheit rîlich ze wer
bereit unde gegen dem strîte,
dô si gein solicher wîte,
als noch ein swinder senewen slac
mit eime bogen getriben mac,
zesamene si dô drungen
die ellenthafte jungen
unde brâhten werlîche schar
mit ritterlichen siten gar
unde huoben dô ze beider sît
mit vîentlicher kraft den strît
slahend unde stechende,
schar unde schar durch brechende,
ströuwende die veigen.
dâ begunde erzeigen
Mennon der ellentrîche
sîn kraft sô ritterlîche,
daz er den kriechen vuocte nôt.
er leite in manegen degen tôt
mit sîner ellenthafter hant.
der hôchgemuote wîgant
sluoc den kriechen manegen helt
an ritters manheit ûz erwelt
unde an heldes manheit.
der hôchgeborne degen erstreit
den prîs dâ in dem strîte,
daz man im lie die wîte,
swâ er wolte kêren hin.
dâ wuohs den kriechen ungewin.
daz sach der degen antilôch,
Nestores sun, ein vürste hôch
an geburt unde an rîcheit,
als uns diu wârheit von im seit.
sîn manheit in dô lêrte,
daz er vil balde kêrte
ûf mennon den werden man.
als er kam den degen an
unde si mit manlichen siten
mit ein ander vil gestrîten,
Mennon sluoc den wîgant
mit gewalteclicher hant,
daz er gelac von im dâ tôt.
vil manegen vuocte er grôze nôt.
unde iemer werendiu herzesêr,
Mennon, der edel künec hêr.
den er dô sluoc mit sîner hant,
der edel degen wert erkant,
Ajax der vürste rîche,
kôs balde unde wîsliche
unde nam bescheidenlichen war,
wenne er solde komen dar,
wan er dar zuo was erkorn,
daz er den degen wol geborn
mit strîte solde dô bestân,
als ich ê gesprochen hân.
Nû hielten dem helde bî
die hôchgebornen vürsten drî,
Idomeneus unde ulixes
unde der werde achilles.
die mante aldâ der wîse degen,
daz si sîn dâ solden pflegen
unde daz si warten ûf in.
die lopten daz . dô kêrte er hin,
dô mennon mit manheit
den kriechen vuocte grôziu leit
an manegem stolzen helde kluoc,
die er in dem strîte sluoc,
nâch dem sît jâmer wuohs vil grôz.
Ajax den edeln vürsten schôz
in die sîten durch den schilt,
daz mit dem schuzze wart gezilt
ein wunde in sîner sîten.
zehant unde in den zîten
lie mennon mit den sînen
werlichen willen schînen,
alsô daz er brach durch die schar
ûf den wîsen vürsten dar
unde wolte sich errochen hân.
dâ begunde im widerstân
Ajax der edel degen wîs.
dô wart um ritterlichen prîs
geworben schedelîche
an manegem helde rîche,
der darumbe muoste geben
bêde lîp unde leben,
unde sô nâch prîse wurben,
daz si nâch prîse ersturben.
Nû begunde troiaeren komen,
als ich von wârheit hân vernomen,
soliche koverunge dar,
daz si der vrechen kriechen schar
wider triben mit grôzer kraft
uns an ir besten ritterschaft,
dâ von si grôzen schaden kurn.
vil tûsent helde si verlurn,
die in dem strîte lâgen tôt.
als achilles dise nôt
dulden sach der kriechen schar,
er gâhte vrevellichen dar
unde kam ûf troiaer gevarn
mit der mirmidoneisen scharn,
des manic degen kam in nôt,
der sich mit mennône bôt
gegen den kriechen dâ ze wer.
dô dranc ûz troiaere her
Mennon ûf sînes lîbes kost
mit einer vîentlicher jost
ûf den degen achillen
mit vrevellichem willen.
Achilles gegen im kêrte her
unde stach in mit eime sper
durch den lîp, daz er zehant
vor im tôt viel ûf den sant
unde hâte er doch dô an der stunt
Achillen alsô sêre verwunt,
daz im der ellenthafte man
muost ûz dem strîte entwîchen dan.
dô begunden troiaere
mit klagelicher swaere
an strîte unde ouch an wer verzagen,
wan in der eine was erslagen,
an dem ir trôst, ir herze lac,
unde der ir hoehsten saelde pflac
an wer, an manheit unde an kraft.
sô dranc der kriechen ritterschaft
ûf troiaer alsô sêre,
daz si mit widerkêre
den werden kriechen rîchen
mit vluht begunden entwîchen
unde sasten sich mit wer dannoch
in der vluht gegen den kriechen doch.
als si der degen trôilus,
Pârîs unde dêîfebus,
die hôher manheit wielten,
in dem strîte ûf enthielten,
des maneger mit dem tôde engalt,
dô wurden troiaere gevalt
sô vil, daz ez gar âne zal
beleip . dâ kêrte in der wal
der vreche helt polidamas,
der von art ein vürste was,
unde tete den kriechen schaden grôz.
des er vil wênic dâ genôz,
wan ûf in gâhte sâ zehant
Ajax der wîse wîgant
unde sluoc in, daz er tôt gelac.
daz was troiaern ein michel slac.
Der junge stolze glaucus
ein vürste was genemmet sus,
des vater was anthênor,
den ich nemmet hân hie vor,
der kêrte in dem strîte wider
unde sluoc den werden kriechen nider
manegen degen ellenthaft.
ûf den kêrte mit ritterschaft
Dîomêdes der degen.
dô wart mit herter wer gepflegen
vîentlichen under in
von einem her, von andern hin
hazzes unde nîdes vil.
gar âne senftez kindes spil
erzeigte ir manlîche kraft
under in vil grôze vîentschaft,
die si ein ander tâten kunt.
dô kam an der selben stunt
gevaren hurteclîche
Agamennon der rîche
unde schôz den troiaer wîte erkant,
daz er viel nider tôt zehant
unde von dem selben schuzze erslagen.
dâ von begunden gar verzagen
die werden troiaer unde ir her.
âne widersaz unde âne wer
unde âne koverunge genuht
rihten si ir her ze vluht.
Dô sach der unde dirre
mit vluht loufen irre
hie daz ros unde dort den man.
hie kam der den andern an
unde sluoc in nider als daz geschach
unde er den andern vliehen sach,
er gâhte im nâch unde sluoc in nider.
gnuoge sasten sich dâ wider
unde wolten ê mit wer ir leben
aldâ verliesen unde geben,
ê sunder wer verderben.
vliehen unde sterben
lerneten mit jâmer dâ
die môre von êtiopiâ
unde die werden troiaere.
die helde unwandelbaere
mit verlust, mit jâmerlichen siten
leide schimpfentiure erliten
an lîbe, an êre, an guote.
an vriunden unde an muote
wurden si leitlichen gar
enschumpfieret unde ir schar
mit grôzem schaden manicvalt.
diz mahte vrevellîche balt
die kriechen unde ir ritterschaft.
si leiten alsô zuo mit kraft,
daz der vil wênic dô genas.
swer mit troiaeren dô was,
daz leit vil nôt od er lac tôt.
von bluote wart daz velt sô rôt,
daz ez mit rôter varwe gar
bluotigen schîn den ougen bar,
wan nieman an deheiner stat
drûf mohte getreten noch getrat,
ez waere in einer varwen gar
von bluote naz unde rôtgevar.
Von dem tage unz ûf die zît,
daz sich von êrste huop der strît
unde daz urliuge under in,
gewunnen sölichen ungewin
Troiaer mit schaden nû dâ vor
 (âne den tac, dô hector
ir houbetherre erslagen wart)
als si gewunnen ûf der vart,
wan idomenêus
unde ajax oilêus
unde der degen achilles,
Diomêdes unde ulixes
unde ajax, thelamônes barn,
kômen mit grôzer schar gevarn
ûf die werlichsten schar,
die troiaer heten brâht aldar,
in der mit werlichen siten
drîzehen des küneges süne striten
werbende umb hôhen prîses lôn.
dâ vor was diores unde chemôn
der schar mit kraft alsunder danc.
der wîse ulixes underdanc
unde sluoc die hêrren beide sâ
ze tôde in dem strîte aldâ
vil werlich unde niht âne wer.
dô drungen ûz troiaere her
der juncherren zwêne dar
unde vuorten vil werlîche schar,
der si mit manheit striten vor,
der hiez einer pfilenor,
der ander hiez ilioneus.
Ajax oilêus,
des herze ie manlich ellent truoc,
die juncherren dô beide sluoc.
Hie huop sich nôt unde arebeit,
angest unde grôz herzeleit
mit riwe in klegelicher nôt,
dô die juncherren lâgen tôt,
von troie des werden küneges kint,
diu alle hie genemmet sint,
an den troiaeren leit geschach.
der vier juncherren ungemach
mit werdem smerzen ûf der vart
an manegem helde errochen wart,
der ûf hôhen prîs gesant
was mit den kriechen in daz lânt
unde dar nâch sêre wurben dâ.
der junge driapisbiâ
unde eritâ der bruoder sîn
tâten ritters ellent schîn
unde vrumten dô den kriechen
tôtwunde unde manegen siechen
ze râche umbe ir bruoder.
manic verschrôten muoder
wart verschrôten ûf den sant
von der zweier juncherren hant,
wan si durch brâchen die schar
mit ellenthaftem muote gar
hin unde her, dort unde dâ.
dô kam mit grôzen rotten sâ
ûf die edelen wîsen jungen
gehürtet unde gedrungen
der degen idomenêus.
dô gevuocte ez sich alsus,
daz die juncherren bêde dort
von sînen handen lâgen ermort.
Nû diz was alhie geschehen,
anderhalp liezen sich spehen
werlich in dem strîte hie
der juncherren ouch zwêne, die
den kriechen vuocten manic leit.
an ritterlicher werdekeit
was ir prîs vil wîte erkant.
die hêrren wâren sus genant
Telestes unde tiestes.
der wîse dîomêdes
kam mit werlichen siten
ûf si gehürtet, dô si striten,
unde durch brach mit grôzer kraft
manlich die vrechen ritterschaft
unde sluoc in vil manegen helt.
der vürste an manheit ûz erwelt
sluoc die juncherren beide dô.
des wurden troiaer vil unfrô,
wan si verloren hâten dâ
ir besten trôst, dô kâmen sâ
der juncherren viere
mit wer gehürtet schiere
ûf der kriechen ritterschaft
unde machten si sô schadehaft
an manegem stolzen degen wîs,
der dicke hâte hôhen prîs
bejaget in manegem lânde.
sus hiezen die wîgande
Antipus unde agavus,
Agaton unde glaucus,
die dicke mit manlichen siten
ritterlichen prîs erstriten.
Dô kam gehürtet unde gevarn
Ajax thelamônes barn,
ûf der juncherren schar,
die mit rîter muote gar
nâch manlicher lêre
werten lîp unde êre,
dar zuo lânt, liut unde guot.
der edel degen hôchgemuot
die vrechen troiaer underdranc,
sîn kraft die rotte des betwanc,
daz si muosten wîchen.
manegen degen rîchen
an êren unde an guote
unde an manlichem muote
verluren si ze beider sît.
ê daz verendet wart der strît,
dô lâgen, als ich hôrte sagen,
die hêrren alle vier erslagen,
die ajax der wîgant
sluoc aldâ mit sîner hant.
darumbe manic stolzer degen
was in dem strîte tôt gelegen,
der dâ ze gelte muoste geben
Troiaern den lîp unde ouch daz leben,
ê daz si wurden dâ entworht.
der stolze degen unrevorht,
Achilles der vürste hêr,
vrumt ouch vil manic herzesêr
mit wer, mit manlicher kraft
an troiaern unde an ir ritterschaft.
der ellenthafte wîse man
kam der juncherren einen an,
der was ouch wert unde lobesam.
Astropêus was sîn nam,
der tete werlichen prîs erkant.
den edelen vrechen wîgant
sluoc achilles der degen.
dô der helt was sus gelegen,
dô was gescheiden dô der strît,
daz sich an der selben zît
nieman ûz troiaere her
mê gegen den kriechen bot ze wer.
Troiaere an wer verzageten,
si vluhen . die kriechen jageten
si hin unz an ir veste.
die lântliut unde die geste
ze ruowe sich dô leiten.
nâch grôzen arebeiten
kunrierten si ir müede lide.
dâ wart gemachet ein vride
drîzic tage, daz si die zît
ir tôten ze beider sît
ûf naemen unde ûf hüeben
unde die dar nâch begrüeben.
Vruo an dem andern tage
bârten mit vil grôzer klage
die kriechen anthilôches lîp,
den beide man unde wîp
weinten unde klageten.
den edelen unverzageten
machten si ûf nâch ir siten.
dô wart grôz jâmer niht vermiten,
dô er nâch klagelicher art
geantwürtet sînem vater wart,
Nestore, der in dô sande
wider heim ze lânde,
dô er nâch sîner wirdekeit
nâch vürsten rîcheit wart geleit,
als sîner edelkeit gezam.
sînen vriunt ieclicher nam
unde leite in nâch der wirde sîn.
nû tâten klagelichen schîn
die trûrigen troiaere
mit jâmer klagender swaere,
dô si mennônem branden
nâch ir site unde in sanden
wider heim in sîn lânt.
der edel wîse wîgant
nâch sîner wirde wart begraben.
dô wart ein sô grôz klage erhaben
von hôchgemuoten lîben,
mannen unde wîben,
daz des klagendes galmes schal
über al die naehsten lânt erhal.
sô tugentrîche was sîn lîp,
daz beide man unde wîp
in dar nâch lânge klageten sît
in manegem künecrîche wît.
Die kriechen lopten sêre
mit vröudenrîcher lêre
Achillen den werden degen,
von des hant was tôt gelegen
Mennon der edel degen wîs,
der an im hâte solichen prîs
mit ir schaden dô bejaget,
an jungen helden unverzaget,
der herze manlich ellent truoc,
die in der wîse degen sluoc,
wan si achilles an im rach.
die kriechen man mit vröuden sach
prîsen des vürsten hôhen prîs.
Ajax der edel degen wîs
von in mit lobelicher art
sô vil mit lobe geprîset wart,
daz si mahten sîn genôz
ir gote unde den ebengrôz
an wirde durch die manheit.
die an mennône ir hant erstreit,
der in leides tete sô vil.
ouch wart an dem selben zil
Ajax oilêus
unde idomenêus,
Agamennon unde ulixes
unde mit den diomêdes
unde die andern degen alle
mit vürsteclichem schalle
nâch hôhes prîses bejage
vil gehoehet al die tage,
in den der vride solde sîn.
man tete in prîs mit lobe schîn,
der prîslich prîs sô was betaget,
daz er dô hâte prîs bejaget.
al die zît unde al die tage
lepten mit leitlicher klage
die werden troiaere.
mit jâmerlicher swaere
leiten si mit klagender kür
ir herzen jaemerlichen vür
vil manegen degen hôchgeborn,
den si hâten verlorn.
die ir gelückes wielten
unde si mit wer ûf hielten,
daz was der degen hector,
des prîs mit hôhem lobe enbor
an mannes prîse swebete,
die wîle daz er lebete,
daz er ir aller spiegelglas
an ritterlicher tugende was
unde ir schirmeschilt mit kraft
an werlicher ritterschaft.
nâch dem si sêr klageten
die wîsen unverzageten,
die si verlorn hâten dâ,
Sarpedon von liciâ,
den ir kraft ze ieclicher nôt
vür eines mannes helfe bôt.
ouch klageten si die andern
von celia künec pandern
unde euforben den degen,
der solicher manheit kunde pflegen,
daz er ir kraft an helfe was.
Glaucus unde polidamas
ir klage wurden vür geleit
mit jâmerlicher trûrikeit.
ouch klageten si vür grôze pîn
der amasônen künegîn,
vrouw pentesileâ,
diu bî in wart erslagen dâ
unde durch si den lîp verlôs.
bî in ein werlich ende kôs
mit jamerlichem lône
der künec der paflagône,
daz was der pilemenes,
den in sluoc achilles,
der wart von in geclaget vil.
ouch klagetens'' an dem selben zil
einen künec, der hiez rêsus,
unde einen, der hiez cignus,
die bêde krône truogen,
die in die kriechen sluogen,
unde asachen von joppitê.
dar zuo tete in mit jâmer wê,
daz ir künec hâte verlorn
sô manegen basthart ûz erkorn
an ritterlicher manheit,
den mannes prîs was unverseit:
ich meine sîniu kebskint,
diu dicke ê genemmet sint,
der ahte unde zwênzic in den tagen
wâren in ir strîte erslagen.
disen unde ander manegen degen,
der bî in dô was tôt gelegen
klageten si von herzen
mit klagendes herzen smerzen
sô sêre gar, daz al daz her
verzwîvelt an manlicher wer,
wan si den hâten verlorn,
den si hâten in erkorn
ze trôste unde ouch ze helfe gar
vür al die vürsten von ir schar,
Mennon von êtiopiâ,
der in nû was erslagen dâ,
wan der edel degen guot
vuort allen ir werlichen muot
mit sînem tôde ze grabe,
alsô daz si liezen abe
ir hôhes muotes ein teil,
an dem si dâ vor wâren geil,
unde wâren gar verzagt an wer,
die houbetherren unde ir her,
wan pârîs unde dêîfebus
unde der degen trôilus,
der an manlicher kraft
sô starc was unde als ellenthaft,
als hector was, der bruoder sîn
unde daz tete vil ofte schîn
dâ unde in manegem lânde.
die wîsen wîgande,
die werden troiaere
von zwîvelicher swaere
si mit trôste lôsten,
an wer si sô wol trôsten,
daz diu zwîvelhafte diet
ein teil von zwîvele wâne schiet,
wan in daz heil mohte geschehen,
daz man in muoste siges jehen,
dô der vride ein ende nam
unde ûf daz zil daz ende kam,
daz man wol in den zîten
solt âne vride strîten.
die kriechen mit werlichen siten
tegelich vür troie riten,
reizende troiaere,
ob in ze muote iht waere,
daz si wolten ûz rîten
unde mit in wolten strîten.
daz wart versuochet tegelich.
dô bereiten eines tages sich
Pârîs unde dêîfebus
unde ir bruoder trôilus,
der degen ellentrîche,
unde zogeten werlîche
unde ordenlîche ûz vür diu tor,
dâ die kriechen hielten vor.
Agamennon von micêne
unde achilles die zwêne
die wâren werlichen dar
komen mit werlicher schar
vil wol bereit ûf strîtes wer.
der mirmidoneisen her
brâhte achilles ûf den strît.
dô hurte an der selben zît
Trôilus mit grôzer schar
ûf die mirmidoneisen dar
unde sluoc ir vil unde mê denn vil.
er hâte in vil kurzem zil
ir besten schar alsô durslagen,
daz si begunden verzagen
unde vor dem ellentrîchen
in rôres wîs entwîchen.
Trôilus der degen hêr
vrumt in sô manic herzesêr
mit slegen unde mit stichen,
daz si im sêre wichen
mit vluht unde ouch den sînen.
dô lie manlichen schînen
Achilles der degen guot
sînen degenlichen muot
unde kêrte ûf den troiaere dar.
dô dranc ouch gegen im durch die schar
Trôilus der wîgant
unde sluoc in mit sîner hant
ein wunden grôz . als er wart wunt,
dô underdrungen dô ze stunt
die schar die beiden hêrren wîs.
dô bejacte alsô hôhen prîs
Trôilus der wîgant,
daz im der prîs dô wart benant,
des maneger an dem lîbe engalt,
der tôt wart ûf den sant gevalt,
des lânge dar nâch was grôz klage.
daz werte alsô siben tage,
daz alle tage ze aller zît
was under in ein herter strît,
von der zît daz diu sunne ûf gienc
biz daz der âbent âne vie.
daz ie troiaere den sic erstriten
mit alsô vrevelichen siten,
daz si dan schieden sigehaft,
des half in mit sîner kraft
Trôilus der wîse
an vürsteclichem prîse
Dô diu zît verendet was
unde achilles wol genas
der wunden, die er dort enpfie,
unde aber diu sunne eins tages ûf gienc,
die kriechen mit werlichen siten
die werden troiaer aber an riten,
unde hâten ouch sich geneiget dar
mit degenlichem muote gar,
daz si den sic erstrîten
wolten an den zîten
oder sigelôs belîben dâ.
der wîse achilles mante sâ
die mirmidoneisen,
daz si sich gegen den vreisen
sasten sô manlîche,
daz in der ellentrîche
Trôilus der wîse man
den sic iht solde erstrîten an.
dar ûf bôt er in al sîn leben,
beide lîhen unde geben
unde in drumb iemer mêre
vüegen guot unde êre,
als tete ouch agamennon
dâ wurden sô geherzet von
die kriechen gegen der vreise
unde ie mirmidoneise,
daz si dô an der selben zît
huoben manlichen den strît
mit herten starken hürten grôz,
des maneger wênic dâ genôz,
der mit den hürten ûf der vart
ze beider sît zerslagen wart.
Mit vrechen helden jungen
kam dô mit kraft gedrungen
Trôilus der wîgant
unde sluoc aldâ mit sîner hant
der kriechen vil unde mêre
unde sô vil, daz si sêre
gegen im verzageten mit der wer.
der mirmidoneisen her
unde der kriechischen diet
sîn hant ir kraft sô sêre verschriet,
daz si dô manegen werden helt
an mannes manheit ûz erwelt
in dem strîte aldâ verlurn,
daz si ez an ir rotten kurn
mit schaden klegelîche.
die degen ellentrîche
striten nâch der wârheit sage
biz lânge hin nâch mitten tage.
dô kam ein schar gedrungen
mit vrechen helden jungen
hin, dâ trôilus dô streit
mit ûz erwelter manheit,
unde sluogen im der sînen vil.
daz galt er an dem selben zil
an vrechen helden sêre.
dô gienc ez an die rêre,
wan dô ran verschrôten
vil klagebaerer tôten,
die man dar nâch in manegen tagen
in wîten lânden muoste klagen.
dô machte klagende weisen
der mirmidoneisen
Trôilus der wîse degen,
der kunde sölicher manheit pflegen,
daz si im wichen sunder danc.
als er si ûf die vluht betwanc,
dô kam gevaren supacias,
der ouch von art ein vürste was,
mit sô werlichen rotten dar,
daz sich erkoverten die schar
unde doch mit vîentlichen siten
gegen troiaere sêre striten,
den trôilus mit rîcher maht
alsô manlich vor vaht,
daz am nâch ritters orden
der sigende sic waer worden,
wan daz im an der selben stunt
sîn ros wart alsô sêre wunt,
daz ez viel tôt ûf den sant,
wan daz der edel wîgant
under in dô muoste vallen,
dô begunde schallen
der mirmidoneisen schar.
Achilles kam dô balde dar
ûf den degen mit niwen scharn
in dem strîte gevarn
unde liez in, als diu wârheit giht,
sich aber ze wer verrihten niht,
ê daz er in hâte erslagen.
dô muosten an ir wer verzagen
die werden troiaere.
mit klagelicher swaere
huoben si die vluht von dan,
dô si verlurn ir houbetman.
In der vluhteclichen vart
Lîcaon erslagen wart,
der ouch mit wârheit, als ich las,
des küneges sun von troie was,
den man ouch sêr klagete sider.
dô lac vil manic degen nider,
nâch den troiaere alle ir tage
jâmer wuohs unde sende klage
unde grôz gebrest an helden wîs,
die dô bejageten manegen prîs
in dem urliuge biz dar.
dô vluhen troiaer unde ir schar
hin wider gegen der veste.
die kriecheschen geste
leiten sich, ( waz welt ir's' mê?)
als si dâ vor sich leiten ê
ûf dem velde unde ûf dem mer.
die kriechen hâten unde ir her
vil manegen vroelichen schal,
daz si hâten dô die wal
des tages behabt unde der was tôt
gelegen, der in die groesten nôt
vuocte aldâ mit sîner hant,
diu in ie wart aldâ bekant
sît den ziln unde nâch den tagen,
daz in hector was erslagen,
an dem ir beste wer verdarp
unde ir hoehstez heil erstarp.
Dô der edel wîse degen
Trôilus was tôt gelegen,
in klageten troiaere
mit sô klegelicher swaere,
daz der jaemerlîche schal
unde der dôz sô lûte hal,
daz man ez verre hôrte.
ir jâmers galm zerstôrte
hôchgemuoten lîben
mannen unde wîben
vröude unde allen hôhen muot,
wan der stolze degen guot
was an ritterlicher tugent
vollekomen in sîner jugent.
er was getriwe unde milte
mit sper unde ouch mit schilte.
ze strîte unde mit dem swerte
was er, als man sîn gerte,
vollekomen unde unbetrogen.
er was gewaere unde wol gezogen
unde aller missewende ein gast,
wan nihtes niht an im gebrast,
dâ mit ein man sol ûz genomen
sîn unde an wunsche vollekomen.
sus wart der degen unverzagt
von troiaern alsô vil geklagt,
daz elliu vröude under in verswant.
der degen wert unde wîte erkant
wart nâch sîner wirde geleit
mit küneclicher rîcheit
unde die andern alle gelîche
beide arm unde rîche
wurden nâch ir wirdekeit
ze beider sît al dâ geleit
ze troie unde bî den kriechen dâ.
diu künegîn vrô ecubâ
sô grôze riwe nacht unde tac
mit jâmerlichen siten pflac,
daz si eine stunde
getroesten nieman kunde
nâch ir sünen beiden,
die von ir wâren gescheiden
mit jâmer dâ unde ê dô vor.
Trôilus unde hector,
die beide achilles hâte erslagen,
die sach man si sô sêre klagen,
daz si aller vröude gar vergaz
unde dâ gegen alle ir sinne maz,
wie si die liste erdaehte,
daz si ez dar zuo braehte,
daz si wol nâch ir willen
an dem vürsten achillen
errochen werden solde
nâch ir leide, als si wolte.
Diz warp durch vîentlichen nît
tac unde nacht unde alle zît
diu werde künegîn ekubâ.
nû hâte vor der stat aldâ
daz apgot apollô
ein betehûs, dâ solde dô
werden ein grôz hôchgezît,
als uns diu schrift urkünde gît,
dâ beide wîp unde man
daz abgot solden beten an,
als dô des lândes site was.
diu hôchgezît, als ich ez las,
diu solde bî den zîten sîn.
dô wart hin zuo der künegîn
Pârîs der wîgant
mit ir boteschaft gesant
unde dêîfebus sîn bruoder.
grôz herzeleides luoder
ir herze ûz vröude kêrte,
als si der jâmer lêrte
in senendes leides ungemach.
diu künegîn mit jâmer sprach
nâch grôzem herzeleide:
 <vil lieben süne beide,
gedenkent, waz in kurzer vrist
ze leide uns nû geschehen ist,
des uns achilles hât getân!
nû sult ir in dem muote hân,
wie ir an im gerechent daz.
diz gevuocte sich nie baz,
denn ez in disen zîten tuot,
ob ir hânt rechennes muot
iwer lasterlichen schaden,
des uns achilles hât beladen.
daz kan niemer sô wol geschehen,
als ich iu wil alhie verjehen.
Des merkent eben mînen rât!
Achilles mir enboten hât,
er welle mîne tohter nemen
ze wîbe, ob uns daz welle gezemen,
daz wir in wellen ir gewern,
sô enwil er niht anders gern,
wan ir, unde wil mit staeter kraft
iemer staete vriuntschaft
gegen uns hân mit sicherheit
unde hât daz mit uns ûf geleit,
daz er wil gegen der botschaft komen,
swâ von uns wirt daz zil genomen.
dô sende ich mîne boten hin
unde enbiute im mînen sin,
als ez sî des küneges wort,
in dem betehûse dort.
dar kumt er sâ, daz ist sîn gir.
gegen der botschaft sô sult ir
mit iwern liebesten mâgen
ligen unde sult des lâgen
heimlîch, ob daz müge sîn.
ob ir iwern klageden pîn
an im gerechen mügent, daz tuot!
er hât sô werlichen muot,
daz ir den ellentrîchen man
sô gaehes müezen komen an,
ê daz er kome gein iuch ze wer.
kumt er ze wer, der kriechen her
tete im alsoliche helfe erkant,
daz ir müesten sâ zehant
den lîp verliesen unde daz leben
den kriechen umb die schulde geben.
Uns sint sô jâmerlîchiu leit
von im geschehen unde arebeit,
daz ich biz ûf mîns endes tac
sîn vriunt niemer werden mac,
wie möhte er ergetzen mich
des grôzen leides des ich
von im an mînen kinden hân,
der ich gar âne bin getân
mit jâmerlichem sêre.
nû volgen mîner lêre
unde tuont, als ich iu hân gesaget!>
die helde wert unde unverzaget
der vrouwen râtes wâren vrô.
si gelopten ir alsô,
si wolten gerne sîn bereit
der rede, als si was ûf geleit
mit gemeinem râte aldâ.
diu wîse künegîn ecubâ
sant einen boten sâ zehant,
der was ideus genant,
zuo dem vürsten achillen
unde enbôt im, sînen willen
wolte si verenden sâ
mit der schoenen pollixenâ
unde hete daz getragen an
mit dem künege, ir lieben man,
daz er si im wolte geben,
dar ûf daz si ir beider leben
gefriunde iemer waeren
unde allen haz verbaeren
under in mit staeter sicherheit
unde daz er alsô waer bereit,
daz er des andern morgens kaeme
zem betehûse unde dâ naeme
ir tohter wert, die schoenen maget,
von der ich iu hân hie gesaget.
Als achilles vernam
die botschaft unde si zuo im kam,
er vröute sich der maere,
wan der unwandelbaere
minnete von herzen ie
die schoene maget, die sich nie
von sînem herzen geschiet.
vür daz der minne kraft geriet,
daz er ir minneclichen lîp
ze liebe erkôs vür alliu wîp,
vür daz er ir kunde gewan
unde si êrst sach mit ougen an,
dô was im diu guote
in herzen unde in muote
biz ûf die zît . dar nâch zehant
bereite sich der wîgant
gegen dirre boteschaft aldar,
daz ez nieman wart gewar,
wan nieman hâte dô vernomen,
daz im was diu boteschaft komen.
doch hâte diomêdes,
Ajax unde ulixes
den boten dâ bî im gesehen.
die begunden sich versehen,
swaz der degen staete
mit troiaere boten haete
gespraeches . des möht er von in
gewinnen grôzen ungewin,
wolt er in sîn ze heimelich.
doch beriten si sich,
daz si hin zuo im kaemen
unde rehte von im vernaemen
die endehaften kuntschaft,
waz troiaer unde ir boteschaft
ze râte werden wolten
unde mit im enden solden.
In dirre nacht, dô diz was sus,
Pârîs unde dêîfebus,
die bruoder ellentrîche,
besamenten heimelîche
ein teil ir manne, ir mâge
unde mahten eine lâge
in dem betehûse aldâ.
vruo an dem andern morgen sâ
was achilles bereit
heimlîche, als ez was ûf geleit,
unde gaehte, als er solde,
hin, dâ er nemen wolte
die klâren minneclichen magt.
die stolzen helde unverzagt,
Ajax unde dîomêdes
unde der werde ulixes
nâch im heimlichen gâhten.
als si zem vorste nâhten,
dar in daz bethûs was gesat,
si kâmen schier hin an die stat,
dô man solde gân dar in.
dô schiet achilles von in drin
unde lie dâ vor belîben sie.
als er in daz bethûs hie,
gegen im gienc dêîfebus,
als er im wolte vriundes kus
erzöugen minneclîche.
den degen ellentrîche
begreif er unde druht in an sich,
als diu wârheit wîset mich,
sô sêre, daz der vreche man
von im niht mohte entwîchen dan.
Alse pârîs daz ersach,
ûz der lâge er balde brach
unde lief hin ûf den wîgant.
mit zorne er truoc an sîner hant
ein spitzez niwesliffen swert,
daz stach er durch den degen wert,
daz er viel ûf daz esterich.
als si dô sâhen, daz der stich
sîn ende solde unde muoste wesen
unde daz er mohte niht genesen,
si vorhten, daz der kriechen schar
der schulde würde aldô gewar
unde dannen balde kaeme
unde in daz leben naeme
ze râche in vîentlicher kür.
dô liefen si zer andern tür
ûz unde gâhten balde
gegen der stat von dem walde
vlühteclîche . als daz geschach,
ez sach ulixes unde sprach:
 <sint gewis ân allen wân,
daz si etwaz hânt getân,
daz grôze schulde meinet.
ir vluht mit wârheit scheinet,
daz si eteslîche schulde hânt,
darumbe si ze vlühte lâzent
sus îlent von dem walde .>
dô gâhten si vil balde
gegen dem bethûs zehant.
den vürsten wert unde wîte erkant
vunden si halp tôten
ligen unde sô verschrôten,
daz im von sêre swerender nôt
begunde nâhen der tôt.
Dô die helde sâhen
dem edelen vürsten nâhen
sîn ende in jâmerlicher nôt
unde im nâhete der tôt,
si erschrâken unde klageten
den edelen unverzageten
sô sêre sunder lougen
mit weinenden ougen,
daz alle vröude an in verdarp,
daz an dem jungen vürsten starp
sô hôher prîs mit reinen siten.
die hêrren alle vröude miten
durch des vürsten ungemach.
Ajax der wîse vürste sprach:
 <owê, wie ist nû diz geschehen?
nû muoz man doch von wârheit jehen,
daz in der welte dehein man
getörste sich des nemen an,
daz er mit wer bestüende dich!
owê, wie sehen wir nû dich
alsô jaemerlichen ligen!
wer möhte sus an dir gesigen
âne untriwe, nû weiz ich
vil wol, wie ez ist umbe dich
an disen grôzen dingen komen.
dir hât niht den lîp benomen,
wan dîn vil gaehiu vrecheit,
diu hât leider dich geleit
in alsô jaemerlichen pîn.
daz hôhe tragende herze dîn
unde dîner vrecheit strenger rât
daz leben dir benomen hât.
dar an habe ich zwîvels niht,
des mîn herze mir vergiht .>
Achilles der halptôte man
die vürsten sach mit jâmer an.
er sprach: < mich hât geleit alsus
Pârîs unde dêîfebus,
die mir den schaden tâten.
die hânt mich nû verrâten
mit ir swester lîbe,
die si mir ze wîbe
gehiezen unde wolten geben.
daz suochte ich hie, daz hât mîn leben
mir verrâten unde den lîp.
Polixenâ daz schoene wîp
hât âne ir schulde ertoetet mich,
wan durch ir liebe wânde ich
dâ her besant . sus bin ich komen,
dô daz leben ist mir benomen
mit valscher liste trügeheit,
die gegen mir wurden ûf geleit
unde mir nû hânt den lîp verlorn .>
der edel vürste hôchgeborn
mit der rede alsus erstarp.
dô sîn vrecher lîp verdarp,
die vürsten bârten in aldâ
unde vuorten in von dannen sâ
zuo sînen schiffen gegen dem mer
unde enbuten in daz her
den sînen, daz si kaemen
unde ir hêrren tôten naemen,
als ez gezaeme ir wirdekeit.
die sînen wâren schiere bereit
unde kâmen schiere dar
mit maneger jâmer klagender schar.
Dô die stolzen helde wîs
Dêîfebus unde pârîs
ze troie wider kâmen
unde troiaere vernâmen,
wie in was gelungen,
von vröuden si dô sungen
ir sigelîchiu wîcliet.
dô bereite sich alle diet,
daz si berieten sich ze wer,
alsô daz si der kriechen her
Achillen naemen ûf der vart.
dô wart lânger niht gespart,
ê daz si sich bereiten dar
mit maneger werlicher schar,
mit den si zogeten vür diu tor.
dô hâten sich werlichen vor
die kriechen mit ir wîsheit
werlîche ûf einen strît bereit,
wan si mit wârheit âne wân
daz ze gewisse wolten hân,
möhten si in achillen
genemen ân ir willen,
daz si benamen taeten daz
ze leide durch spötlichen haz,
unde als der degen hector
gefüeret was von in dâ vor,
daz si in ouch vuorten alsô.
diz widerriet in wîslîche dô
der wîse künstig elenus,
des küneges sun, unde seite in sus,
wolten si an den zîten
umbe achillen strîten,
daz si schaden naemen dran.
swie helenus der wîse man
hâte wizzenden geist
mit vollekomener volleist,
si überhôrten sêre
sînen rât unde sîne lêre
unde kêrten sich gar wênic dran,
swaz in riet der wîse man.
Die werden troiaere,
die vrechen helde maere
zogeten mit werlicher kraft
ûf der kriechen ritterschaft,
die mit werlichem her
sich hâten ouch bereit ze wer,
wan si sich wol versâhen
gewaerlîch unde des jâhen,
Troiaere heten willen,
möhten si in achillen
genemen unde gewinnen hie
mit ir kraft, daz taeten sie.
Durch daz bereiten si sich dâ.
der vürste ajax bevalch dô sâ
Achillen sînen mannen,
daz si in vuorten dannen
unde zogeten gegen troiaeren dar
mit maneger wol bereiten schar.
dô huoben dâ ze beider sît
beidenthalp diu her den strît
mit vrevellichem zorne.
Ajax der hôchgeborne
dursluoc mit kreften her unde dar
die vrechen troiaer unde ir schar,
dâ von er grôzen schaden gewan.
in dem strîte kam in an
Asius der wîgant.
Klimant des vater was genant
unde was ein künec in vrigiâ.
sîn swester daz was ecubâ,
von troie diu künegîn.
der tete dô ritters ellent schîn
Ajax oilêus.
der kêrte hin, dô asius
mit ellenthaftem muote streit.
in ritterlicher wîsheit
warp er nâch ritters prîse.
Ajax der werde wîse
sluoc dô den helt mit sîner hant,
daz er viel tôt ûf den sant
unde mit im an dem selben zil
ellenthafter helde vil,
die manlich ellent truogen
unde alle ein ander sluogen.
dâ man den degen vallen sach,
Dorastes unde ampfimach,
zwên vürsten rîch von cariâ,
kâmen zehant gehürtet sâ
hin, dâ asius der degen
was in dem strîte tôt gelegen,
unde wolten in errochen hân,
daz ouch benamen waer getân,
wan daz ajax oilêus
unde der vürste stenelus
die werlichen dâ hielten wider.
geslagen unde gestôzen nider
unde tôt ûf den sant gevalt
wart dô vil manic degen balt.
Dorastes unde ampfimach
liten grôz swaere unde ungemach
mit jâmerlicher herzenôt,
wan si dô beide lâgen tôt.
Den kriechen in der selben wal
geschach aldâ sô grôzer val,
daz si gar âne zal beliben.
der strît mit zorne wart vertriben
unz an die nacht den tac vil gar.
mit schaden kêrten dô die schar
von ein ander dô ze beider sît.
dô schiet der âbent dâ den strît
unde kêrten mit vil vrecher wer
von ein ander diu her,
die lântliut unde die geste,
Troiaere in ir veste,
die kriechen in ir letze wider
unde liezen sich ze ruowe nider.
Troiaer bewarten wol ir stat,
ir letzen wurden schiere besat,
ir mûre unde alle ir zinne.
mit grôzen vröuden drinne
lebten die helde maere.
alsô herzeclîche swaere,
sô si hâten ê dâ vor,
dô der edel hector
erslagen was von mennon
unde der künec sarpedon,
alsô vroelîche lepten sie
mit vröudenrîchem schalle hie,
daz si gar nâch ir willen
wâren an achillen
errochen, der in leides mê
hâte getân mit strîte ê,
denn in iemer waere beschehen,
als ich vil ofte hân verjehen.
die kriechen arm unde rîche
klageten ouch jaemerlîche
Achillen den degen balt,
an dem in was gar abe gevalt
ir hoesten trôstes houbet.
daz si des wâren beroubet,
an des rât unde an des kraft
sich habete ir beste ritterschaft,
unde der mit sîner manheit
in saelde, guot unde êre erstreit,
den klagten si mit klagender klage.
nâch dem zil die drîe tage
wart der vürste wîte erkant
ze pulver nâch ir ê verbrant
unde wart mit grôzer rîcheit
daz selbe pulver dô geleit
ze patroclô, dem gesellen sîn,
in einen sarc, was silberîn,
unde wart dô wider in sîn lânt
mit grôzem jâmer gesant.
dô wart ez mit rîcheit
in siget dô geleit,
einer sîner houbetstat,
als er si dâ vor ê bat,
daz si ez bî dem liebesten man
begrüeben, den er ie gewan.
Dô der ellenthafte degen
Achilles was tôt gelegen,
die kriechen an den stunden
zwîveln begunden
an ir wer unde an ir kraft,
wan an sîn eines meisterschaft
unde an sîner manheit
was mit wîsheit geleit
ir beste helfe, ir bester rât,
wan er mit prîslicher tât
was nâch wunsche vollekomen,
an allen tugenden ûz genomen,
als ich von sîner manheit
mit wârheit ofte hân geseit.
dô ich von im diu maere las,
daz in nû der genomen was,
dô vuocte in soliches zwîvels wanc,
daz ir zwîvellicher gedanc
vil sêre zwîveln began,
ob si von dem gesaeze dan
von dannen kêren wolten
oder ob si vürbaz solden
mit ir her belîben dâ.
ze râte wurden si dô sâ,
daz si vrâgeten ir gote,
waz aller beste in ir gebote
waere, daz si daz taeten
unde des ir wîsheit baeten,
daz si in an der selben stunt
ze rehte ir willen teten kunt,
wie si gebieten wolten,
daz si nû werben solden.
Dô wart den kriechen geboten
unde sô geantwürtet von ir goten,
wolten si troie twingen,
ir urliuge ze ende bringen,
daz möhte niemer ergân;
si müesten in ze helfe hân,
ze vollenden irn willen,
des künnes von achillen
einen man, der von im waer geborn.
sît daz si heten in verlorn,
sô müeste in sînes kindes hant
tuon endelîche helfe erkant,
ân den möhte ez niht geschehen.
als in der botschaft wart verjehen
nâch ir gote lêre,
si wunderte vil sêre,
ob der degen staete
iht süne oder tohter haete.
daz si daz hiezen ervarn,
daz solden si niht lânger sparn,
daz ir kriec würde vollebrâht,
als von in dô wart gedâht,
dô si kômen in daz lânt.
Agamennon sprach zehant:
 <
Achilles der hât kinde niht,
als man von im die wârheit giht,
wan ein kint, heizet pirrus.
er ist ouch neoptolemus
mit einem zuonamen genant,
dem suln wir liute unde lânt,
daz er im ze erbe hât verlân,
allez machen undertân .>
dar nâch vrâgeten si in maere,
wâ der behalten waere.
dô antwürte er in alsô.
er sprach: < in hât in cîrô
erzogen licomêdes.
dô der degen achilles
was ein kint, er wart gesant
dem selben künege in daz lânt,
dô erkôs er im ze âmîen
sîn tohter dêîdamîen,
diu im den selben sun gewan.
daz ist nû gewahsen ze man,
dar zuo an manheit unbetrogen,
den hât vil lieplîche erzogen
Licomêdes sîn an.
swie uns der des heldes gan,
sô vollevert mit wârheit,
daz uns der gote wârheit seit,
wan werder helt von vrecher art
nie bî disen zîten wart
von manlicher vruht geborn.
des sol ze bote sîn erkorn
der künec menelâus.
Pirrus neoptolemus
mac uns anders werden niht,
an dem alle unser zuoversiht
unser gote wîsheit
uns hât ze saelden ûf geleit
unde mit sîner werden kunft
unsers heiles sigenunft .>
Dô menelâus ûf die vart
erkorn unde bereitet wart,
er vuor in cîrum daz lânt.
als licomêdes daz bevant,
daz er kam in sîn rîche,
er enpfienc in minneclîche
unde bôt im grôzer êren vil.
dar nâch in vil kurzem zil
vrâgte er in der maere,
durch waz er komen waere
zuo z'im' dar in sîn rîche.
des antwurte zühteclîche
der degen menelâus.
er sprach: < mich hânt ze boten ûz
die kriechen her zuo dir gesant,
daz ich dir von in tuon bekant,
daz alle ir saelde unde al ir heil
unde ir gelückes hoester teil
lît gar an den gnâden dîn,
sît si verweiset müezen sîn
Achilles nû bî dirre vrist,
der in leider erslagen ist
unde mörtlichen gewunnen an,
des si nû müezent manegel hân,
wan alle ir trôst verdorben
ist an im unde erstorben.
dâ von soltû si troesten.
unser gote die hoesten
mit prophezîe hânt geseit
den kriechen sô die wârheit,
daz si niemer gesigen an
Troiaeren, si müezen danne hân
den knaben, der von im sî
geborn, der mache si wol vrî
vor schedelicher swaere,
alsô daz si troiaere
betwingen gar mit sîner kraft.
si sulen werden sigehaft
an in, ist, daz in wirt gesant
Pirrus von dîner milten hant,
Achilles sun, sô muoz zergân
alle ir zwîvellicher wân .>
Nû daz dô menelâus
die rede volleseite sus,
dô sprach licomêdes:
 <owê unde ist achilles
erslagen unde verworden,
sô muoz ich iemer horden
in mîn herze leides pîn.
wer kunde eht alsô vrech gesîn,
der sich gegen im saste ze wer?
jâ weiz ich, daz ein ganzez her
er niht entsezzen haete.
ez müezent boese raete
sînen lîp hân genomen.
ich weiz wol, wer in waere ankomen
mit offenlichem strîte
in enge od in der wîte,
daz ers entsezzen haete niht,
ez müeste sus von ungeschiht
komen, daz er verliesen
müeste unde kiesen
sînen tôt, des bin ich wer.
dâ von sô bite ich unde ger,
daz ir mir kündent die getât,
wie sîn junger lîp nû hât
ein ende genomen unde wie .>
der künec menelaus dô vie
die rede an unde seite
von der gelegenheite,
wie ecubâ diu künegîn
von troie z'' achille sante hin
ir boten, daz er kaeme
unde sô von ir vernaeme
ir rede tougenlîche,
unde wie der saelderîche
heimlichen sich bereite,
als ich dâ vor nû seite,
unde zuo ir in den walt bekam
zem bethûse, dô im nam
Pârîs unde dêîfebus
sînen vrechen lîp alsus:
diz seite er an ein ende gar,
als ez was dô komen dar.
Alsô dô licomêdes
vernam, wie achilles
verdorben unde erslagen was,
in sîn herze er dô las
trûren unde herzeclage.
ouch vernam ez bî dem tage
Dêîdamîe daz schoene wîp.
ir zarter wunneclicher lîp,
der ie bluot als ein rôse rôt,
der wart vil bleich . si viel vür tôt
nider, sô daz ir geswant.
ir juncfrouwen dar zehant
unde hulfen ir, sô daz si kam
ein wênic wider . dô vernam
man niht von ir wan: < ach owê!
Achilles, sol ich niemer mê
dich umbevâhen, zarter lîp?
des muoz ich vröudelôsez wîp
nâch dir senedez jâmer hân.
owê, herzelieber man,
wie bin ich dîn verweiset sus!
sol mir niemer lieplich kus
von dînem munde werden?
des muoz ich ûf der erden
aller vröude mich bewegen.
man siht mich niemer mê gepflegen
wan jâmers unde senender klage
hinnen hin von disem tage
unz an mînes tôdes zil.
owê, des leides ist ze vil,
daz mir an dir nû ist geschehen!
ich muoz von ganzer wârheit jehen,
daz nie ein armez wîp gewan
einen herzelieberen man,
denn ich verloren hân an dir.
sol ouch nû dar zuo von mir
Pirrus nû varn ze kriechen,
mîn sun, sô muoz ich siechen
an herzen unde an lîbe.
ach mir vil armen wîbe!
wirt pirrus neoptolemus
von troiaern verloren sus,
sô waere waeger mir der tôt,
denn ich sus lebte in klagender nôt .>
Nû daz si dise klage getreip,
in grôzem ungemüete beleip
allez, daz dô bî ir was.
Pirrus ir sun ouch an sich las
swaer unde bitter ungemach.
zuo z'im' selber er dô sprach:
 <hânt mir troiaere nû benomen
den vater mîn, möht ez sô komen,
daz ich ez rechen möhte
od ich dar zuo iht töhte,
ich raeche ez willeclîchen,
mir müeste denne entwîchen
swert unde hende unde alle wer.
ir gnuoger leben ich verzer,
lât mich der liebe vater mîn,
mîn an, vür troie kêren hin,
Licomêdes der werde.
ich verliese denne ûf erde
beide leben unde lîp.
ez muoz vil manic schoenez wîp
beriezen mînes vater tôt.
Troiaere komen sîn in nôt,
dar zuo pârîs unde dêîfebus,
die im sîn leben hânt alsus
sô mortlichen gewunnen an.
lât mich licomêdes mîn an
dar kêren, si müezen drumbe geben
beide ir lîp unde ir leben .>
Nû si die klage getriben sus,
dô kam eht menelâus
gegangen zuo dem künege dô
Licomêde unde sprach alsô:
 <vil werder künec rîche,
nû tuo eht tugentlîche
unde gehabe dich wol, als ez nû stât,
wan ez eht mac kein ander rât
gesîn, ez muoz ergân;
des sol man trôstunge hân,
wan waz der gote wille ist,
daz geschiht nû unde alle vrist.
daz mac nieman erwenden.
dâ von geruoche senden
den kriechen dîne stiure,
alsô daz der gehiure
Pirrus der stolze jungelinc
mit uns var, an dem ir dinc
nû stât unde ir hoester trôst.
er sol von sorgen tuon erlôst
die kriechen algemeine.
sît er nû ist der eine,
der in wol gehelfen mac,
sô waere im daz ein michel slac
an wirde unde ouch an êren,
ob er niht wolte kêren,
dô vil manic hôher man
mit im daz getrüegen an
unde im ze helfe stüenden des,
wie sîn vater achilles
alsô gerochen würde,
daz sînes herzen jâmers bürde
gesenftert würde wol dâ mite.
vil werder künec wol gesite,
du lâz in mit uns kêren!
daz vrümet im an êren
unde muoz deste werder iemer sîn
du unde daz geslehte dîn .>
Licomêdes der guote
mit trûreclichem muote
der rede antwürte bôt
Menelâô . er sprach: < ze nôt
den kriechen ist ûf mînen schaden,
ich bin ze vaste überladen
inneclicher swaere.
in wart ze helfaere
mîn tohterman achilles
dar umb gesant, daz ich des
wânde von in sicher sîn,
daz ich unde daz künne mîn
getiuret von im waeren
unde si iemer verbaeren
alles schaden gegen mir.
sol nû pirrus mit dir
von mir varn zuo den kriechen,
sô muoz ich iemer siechen
an herzeleide mîniu jâr.
beide stille unde offenbâr
muoz ich sîn ein verdorben man,
wan ich niht mêre kinde hân,
wan sîn, den ich gelâzen müge
mîn künecrîch, sô daz ez tüge
ze erbenne mannes hende.
des ich ungerne sende
Pirrum neoptolemum,
mîner tohter sun, sô daz er vrum
den kriechen dâ ze keiner nôt.
unde waere, daz er gelaege tôt,
swenne ich daz vernaeme,
in söliche nôt ich kaeme,
daz ich darumbe müeste geben
beide lîp unde leben .>
 <
Rîcher künec, niht rede sô,>
sprach menelâus aber dô,
 <unde tuo als ein verwizzen man
unde troeste uns alle dar an
unde mich ze vorderst, wan die schar
der kriechen durch mich komen dar
sîn unde maneger hôher man,
der mir mînes leides erban
unde durch mich ist vür troie komen,
als du wol selbe hâst vernomen,
ze rechenne daz laster mîn,
daz helenâ diu künegîn,
mîn wîp, wart roubelîche
genomen in mînem rîche
von pârîse dem ungetriwen,
der ouch in leides riwen
an achillen gesetzet hât,
des vil helferîcher rât
mit kraft uns bî gewesen ist
sît der stunde unde der vrist,
daz er von hinnen kêrte,
als in sîn manheit lêrte,
unde hin ze troie zuo uns kam,
dâ vil manic hôher man
unde manic vrecher degen
von sîner hant ist tôt gelegen
unde noch vil manegem vuocte pîn,
möhte er hân daz leben sîn,
des er leider beroubet ist.
ich wil nû ze dirre vrist
dir sagen mînen willen gar.
âne sun ich leider var,
dem ich ze erbenne müge gelân
mîn rîche, ein töhterlîn ich hân
unde leider ander kinde niht mê,
den mîne krône gestê
ze erbenne unde dar zuo mîn lânt.
sît ez nû ist alsô gewant,
daz ouch du niht maht gehân
mê kinde, den du gelân
mügest dîn künecrîche,
sô sol der hovelîche
Pirrus mîne tohter nemen.
des sol nû mir unde dir gezemen,
daz er minne ze staeter ê
mit ganzen triwen iemer mê
Armionem die schoene maget,
von der man daz ze wunder saget,
daz si schoenre künde sîn,
denn helenâ diu künegîn,
ir muoter, diu noch ist erkant
diu schoenste gar über alliu lânt.
Sît ez sich nû gefüeget hât,
daz ez umbe uns beide stât
alsô, daz wir niht mêre hân
kinde, den wir mügen gelân
unser krône unde unser rîche,
sô suln wir minneclîche
des hie komen über ein,
wie ein vriuntschaft under uns zwein
alsô getragen werde,
daz hie ûf dirre erde
Pirrus unde armiones
gewaltic werden alles des,
des wir hêrren geheizen sîn.
ich wil im unde der tohter mîn,
sô si ze samen komen sâ,
undertaenic machen dâ
mîn halbez künecrîche,
sô daz vil ruoweclîche
Pirrus sîn gewaltic sî
unde ich sîn dâ müeze vrî
wesen unz an mîn ende.
dar nâch sol in ir hende
daz ander teil belîben gar
nâch mînem tôde, daz nû var
Pirrus mit mir von hinnen.
des mac er wol gewinnen
beide guot unde êre.
ich wil in iemer mêre
unz an mîn ende rîchen.
jone mac im niht gelîchen
kein künec denne ûf erden.
durch daz er sînen werden
vater verclage deste baz,
sô wil ich vüegen allez daz,
daz im ze nutze mac bekomen.
unde ist, daz er mir nû wil vromen
ze mîner nôt, die ich nû hân,
sô daz er uns wil bî gestân,
daz wir troiaere twingen,
ze allen sînen dingen,
dâ mite sich hoehen sol sîn leben,
wil ich im rât unde helfe geben .>
Waz hülfe hie von ze sagene mê?
swie inneclichen tete wê
Licomêde achilles tôt,
doch vorhte er, daz er kaeme in nôt,
ob er dô niht entaete,
des menelaus in baete
umb pirrum, sîner tohter barn,
ob er in niht lieze varn
von dannen zuo den kriechen dô.
ouch bedâhte er sich alsô,
daz pirrus sô wol niht möhte
komen, dô ez im töhte
ze wîbe, als ez dô was gewant,
wan er der hoehste waere erkant,
der ûf erden möhte leben.
darumbe er deste gerner geben
möhte pirrum der tohter sîn,
sît er im wolte machen schîn
sîn krône unde ouch sîn rîche.
nû er sich vil wîslîche
bedâhte in sînem muote,
waz ze übel oder ze guote
im möhte dâ von ûf gestân,
dô dûhte in waeger getân,
daz pirrus neoptolemus
Menelâus tohter alsus
naeme, denn daz er von in
iemer müeste dannen hin
sorgen guotes unde êren.
er solde in lâzen kêren
vür troie mit menelâô.
dar nâch sô wart gesworen dô,
Pirrô die maget ze gebene
unde daz bî sînem lebene
Menelaus der rîche
halbez sîn künecrîche
im solde machen undertân.
diz wart gelobet ân allen wân.
Licomêdes lobte ouch dô
dâ wider menelâô,
wenne er niht enwaere,
daz der saeldenbaere
Pirrus sîner tohter kint
solde haben ân underbint,
beide krône, liut unde lânt.
nû disiu maere wurden erkant
Dêîdamîen der klâren,
dô begunde si gebâren,
alsam si waere ein tobic wîp.
ir zarter wünneclicher lîp
wart bleich unde als ein tôte var.
si zarte ir selber ûz daz hâr
vor jâmer unde sprach alsô:
 <ach lieber vater, wie tuostû sô,
daz du bedenkest niht mîn leit,
daz mîn riwic herze treit
an achillen, mînem lieben man.
ich muoz zwivalten schaden hân
an pirrô, dem sune mîn,
des ich verweiset ouch muoz sîn.
ist, daz menelâus
vür troie in mit im vuorte alsus,
sone kan ich niemer mê gesehen
sînen lîp . ich wil des jehen,
daz der gote gewalt
ir ungenâde manicvalt
hânt geleit ûf mich ze grôz.
ich waene niht, daz mîn genôz
ûf erden werde vunden,
diu ze disen stunden
trage sô bitterlichen pîn,
als nû hât daz herze mîn
unde mir muoz iemer sîn beschert,
ist, daz pirrus von mir vert,
mîn sun, von dem ich âne wân
trôst unde vröude solde hân
unde ich ergetzet wânde sîn
Achillen, des trûtgesellen mîn .>
Dirre klage vil getriben wart.
ouch wart niht lânger gespart,
der künec licomêdes
überwant dêîdamîen des,
swie grôz ir herzeswaere
umbe achillen waere,
swaz er gelobet hete dâ,
daz si daz müeste lîden sâ,
sô daz mit menelâô
vuor dannen bî den zîten dô
sîner tohter sun zehant.
Pirrus der junge wîgant
lopt im die vart unde leiste ez sît.
alle dise selben zît
daz urliuge mit vride stuont.
nû tâten troiaer, als die tuont,
den herzeliep geschehen ist.
alle zît unde alle vrist,
tac unde nacht unde alliu zil
hâten si schal unde vröude vil
mit hôchgemüete in alle wîs.
der ellenthafte pârîs
wart mit lobe zuo den goten
in vröudenrîchem lobe geboten,
daz er ir leit, ir ungemach
sô wîslich an achillen rach,
der im vil sîner bruoder sluoc.
ouch wart dêîfebus genuoc
mit in gelobet unde gesat
aldâ an die hoesten stat
mit lobelicher werdekeit,
durch daz si ir herzeleit
sô wol hâten errochen dô.
des was daz volc mit vröuden vrô,
wan si tac unde nacht unde alliu zil
heten gebraht unde vröuden vil.
In disen selben zîten, dô
diz geschehen was alsô,
kam mit gewissen maeren
den werden troiaeren
endehaftiu boteschaft,
in wolte komen dar mit kraft
von mêsiâ euripilus,
Telêfen sun, dem prîamus
von troie der künec rîche
hâte vil rîlîche
kleinoete unde grôzen hort gesant,
daz er mit werlicher hant
ze helfe im kaeme in sîner nôt.
vil grôze nôt er im enbôt,
die er mit kumberlichen siten
leit unde lânge hete erliten
an kinden, an liuten, an lânde.
ze prîsande er im sande
unde ze küneclicher küneges gebe
ein durslagen wînrebe
von edelem golde rîche,
diu was vil rîlîche
nâch küneclicher rîcheit
mit edeln steinen gar durleit
unde meisterlich gezieret.
diu rebe was gewieret
mit vruht, diu dar an solde sîn.
triubel, diu gâben solichen schîn
mit edelem gesteine manicvalt,
daz ez manic tûsent marke galt.
Der rîchen gâbe rîcher solt
hete troiaere schier erholt
grôzer helferîcher kraft.
von vriuntschaft unde von sippeschaft
kam in der edel werde man.
von troie der künec was sîn an,
Pârîs was sîn oehein,
dâ von wart er schiere in ein,
daz er im ze helfe kaeme,
als ez under in gezaeme
beide sînen mannen unde in.
mit wârheit ich bewîset bin,
daz der junge degen wîs
hâte alsô vollekomenen prîs,
daz nieman über alliu lânt
alsô jungen degen vant
sô gar an prîse vollekomen,
an lobe sô prîslich ûz genomen,
sô der junge degen hêre
was nâch des wunsches lêre,
des im mit volge jâhen
alle, die in sâhen
unde in mit namen erkanden
dâ in den naehsten lânden,
hin unde her, hie unde dâ.
von sînem lânde mêsiâ
kam er mit werlichen scharn
Troiaeren dar ze helfe gevarn
unde mit küneclichem her
beid über lânt unde über mer.
Mit vröudenrîcher vröudencraft
enpfiengen wol die ritterschaft
die wîsen troiaere dô.
si wâren ir kunft von herzen vrô,
als in von rehte gezam.
ir kunft in sorgen vil benam
unde zwîvellicher sorgen vil.
nû kam ouch in dem selben zil
der künec menelâus
zen kriechen unde pirrus,
Achilles sun, ein wîser helt,
der ouch was sô gar ûz erwelt
an ritterlicher werdekeit.
an mannes manheit, als man seit,
er sô hôhes lobes wielt,
daz er den prîs aleine hielt,
swie ieman rîter wolte
od helde prîsen solde,
daz er vil ofte erzeigte,
swâ er sich hin geneigte,
daz was der unverzagete,
der ie den prîs bejagete
mit werdekeit über alliu lânt.
dô den kriechen wart bekant
unde rehte hâten vernomen,
daz er kam unde solde komen,
si enpfiengen in mit vröuden gar.
der mirmidoneisen schar
ergap sich dem juncherren dâ
unde kuren in ze hêrren sâ.
Nû was dennoch niht der sarc,
dâ man ê dâ vor inne barc
Achilles pulver, niht gesant
von troie in achilles lânt,
ez was dennoch beliben dâ.
Pirrus der degen gienc dô sâ
mit grôzer klage hin an die stat,
dô der sarc was dar gesat,
dar în sîn vater was geleit.
mit jâmerlicher trûrikeit
tete er klagenden jâmer schîn
unde weinde sêre den vater sîn,
den er haete aldâ verlorn.
Vênix der degen wol geborn
vuort in von dannen über velt
in achilles gezelt,
daz er ipothamîen,
sînes vater âmîen,
diu sîne kleinoete behielt
unde der getriwelichen wielt,
als si der süezen klâren
von im bevolhen wâren
unde ir mit huote solde pflegen.
den vürsten wert, den wîsen degen,
enpfie diu minneclîche
schôn unde tugentlîche
unde bôt im manege êre.
dô sûmden sich niht mêre
die kriechen, wan sin kômen
hin zuo im, dô si vernômen,
daz er was zuo z'in' komen dar.
mit vröude enpfienc in dô diu schar
unde sâluierten in daz lânt
den tugenderîchen wîgant.
Pirrus der unverzagete
den vürsten allen sagete
gnâde nâch dem gruoze.
mit güetlicher unmuoze
buten si im an dem zil
wirdekeit unde êren vil
unde trôsten in nâch leide wol,
als man den trûrigen sol
troesten in sîner ungehabe.
mit trôste nâmen si im abe
sîn klagelichez ungemach.
Pirrus der edel vürste sprach:
 <ich weiz wol, daz die werden gote
vüegent mit ir gebote,
daz sol man zühteclichen klagen
unde mit manlichem muote tragen.
dâ bî sprich ich mit wârheit,
swie mir daz groeste herzeleit
sî geschehen, daz ieman
bî sînen zîten ie gewan,
sô sol unde muoz mîn klagende pîn
darumbe deste ringer sîn,
daz mîn vater niht sîn leben
in strîte hât alsô gegeben,
daz im niht ein einic man
habe mit wer gesiget an,
unde daz er wart ervaeret
unde daz ist offen bewaeret,
daz tiurer degen nie wart geborn
noch baz an manheit ûz erkorn,
alsô mîn vater achilles
sît der zît, daz hercules
der ellenthafte degen starp,
der ie den hoesten prîs erwarp .>
Dô disiu rede alsus ergie,
Agamennon dô niht lie,
er luot die hêrren alle gar
unde al die besten von der schar
unde bôt in michel êre.
durch disen vürsten hêre
macht er den vürsten vröuden vil
unde aller hande vröuden spil.
dâ von was menelâus
unde ajax thelamonius
unde der wîse ulixes,
der degen dîomêdes
unde gasten sich mit vlîze gar
durch disen jungen vürsten dar
mit küneclicher wirtschaft.
von sînes vater tugende kraft
seiten si im an dem zil
manliches prîses alsô vil,
daz dem edelen vürsten wîs
diu maere unde sînes vater prîs
enzunten sîn gemüete sô,
daz er begunde denken dô,
wie er ouch in sînen tagen
möhte solichen prîs bejagen,
daz man nâch sînes lîbes zil
im jaehe prîses alsô vil,
als man dô sînem vater bôt.
diz wolte er unz an sînen tôt
mit vlîze werben iemer
unde des erwinden niemer,
im würde ouch der prîs genant,
der im dô wart von im bekant.
Nâch ezzen, dô man gaz aldâ,
ze herberge vuoren sâ
künege unde vürsten über al.
Pirren sîn gemüete swal,
wie er alsolichen prîs erstrite,
daz er geprîset waere mite
unde wie daz würde vollebrâht.
des was er sêre bedâht
vil gar die nacht unz an den tac.
alsolicher gedenke er pflac,
biz daz der ander morgen kam.
der vride under in ein ende nam,
der under in was gemachet ê.
Pirrus der sûmde sich niht mê,
er kam mit sîner ritterschaft
bereit gegen werlicher kraft.
er wânde, daz man strîten
solt an den selben zîten.
dô bekam im dîomêdes
unde der vürste ulixes,
die gruozten in, als tete er sie.
dô beidenthalp der gruoz ergie,
si vrâgeten in der maere,
waz sîn wille waere.
er sagete in, daz er wolte,
ob man dâ strîten solde,
mit den sînen rîten
unde in ir helfe strîten.
Dô tâten im die vürsten kunt,
si heten an der selben stunt
vürbaz gemachet einen vride,
daz die sînen ir müeden lide
mit ruowe braehten wider als ê.
wan daz mer hât in sô wê
dâ ûf der selben vart getân,
daz si ruowe muosten hân,
ê daz si wider kaemen
unde ir kraft wider genaemen,
des solde er bîten ouch mit in.
ûf der selben ruowe gewin
kêrt er ze herberge wider
unde liez an sîn gemach sich nider.
dô sich die sînen êsierten,
mit ruowe sich kunrierten
unde sich bereiten al die zît,
als si dô solden, ûf den strît
nâch ordenlichen siten gar,
sîn her unde al der kriechen schar
bereiten ouch ir wâpencleit,
swâ si wâren unbereit.
alsô tâten ouch troiaere,
den pirrus der maere
vuocte vil grôzer vorhte.
die vorht in doch entworhte
Euripilus, der in was komen
ze helfe, als ir ê hânt vernomen,
der machte in hôch gedinge
unde ir hôhe vorhte ringe,
wan alsô gar an im ie was
der welte wunsch, als ich ê las,
daz sîn kraft ze ieclicher nôt
den vriunden trôst mit helfe bôt.
Dô der vride bî der zît
ein ende nam unde der strît
nâch dem vrîde was geleit,
dô wâren werlîche bereit
ûf den strît der kriechen her.
mit ritterlicher ritters wer
zogeten si schôn über velt
gegen der stat . ûf strîtes gelt
bereiten ouch troiaere ir schar.
mit ellenthaftem muote gar
scharte si euripilus.
er ordente die schar alsus,
daz er mit den sînen rite
zwischen den scharn unde dâ strite,
wan ouch pirrus der degen
desselben hete sich bewegen,
daz er mit den sînen dar
zwischen den scharn mit sîner schar
wolte an die von mêsiâ
mit den sînen strîten sâ,
durch daz si wâren in daz lânt
ze ruome ûf ritters prîs gesant
durch hôhes muotes werdekeit.
Ajax bî sînem neven streit
Pirren, dem ellenthaften man.
er hâte sich sîn genomen an,
wan nie zwêne hêrren baz
wurden geliebe ân allen haz,
denn er was unde achilles,
als ich bin bewîset des.
Nû der strît sus geordent was,
der edel vürste ênêas
wolt an den selben zîten
mit troiaeren niht ûz rîten
durch daz unbilde unde den zorn,
daz der degen wol geborn
Pârîs in den selben tagen
hât achillen der erslagen
in dem bethûse, dô
gewaltic was apollô,
des er mit schirme unz an den tac
in sîner vogetîen pflac,
der er nie dran entêret wart,
des wolte er ûf der selben vart
mit troiaeren rîten niht.
nû wâren, als diu wârheit giht,
die kriechen gen troiaeren komen,
die heten sich ûz genomen,
daz si werlichen kâmen
gezoget ûf den sâmen
gegen der kriechen ritterschaft.
dô wart mit ritterlicher kraft
vîentlich ze beider sît
der sturm erhaben . sich huop der strît
mit zorne grimmeclîche.
die degen ellensrîche
zinsten ir rotten sêre,
in riweclicher lêre
risen in vil kurzem zil
von den scharn der besten vil.
Der junge künec von mêsiâ
Euripilus der vuocte dâ
den kriechen manic herzeleit.
er schuof mit sîner manheit,
daz si im wichen âne danc.
ze welher sîte er ûf si dranc,
dô valte er mit sîner hant
vil manegen tôten ûf den sant
unde tôtwunt biz ûf den tôt.
den kriechen vuocte er solche nôt
an werden helden unverzaget,
daz ez wart sêre sît beclaget
von vriunden unde von mâgen.
die in dem strîte lâgen,
der was vil mêre denne vil.
dô kam in dem selben zil
gehürtet penelêus
des endes, dô euripilus
mit ellenthaften siten streit.
mit wîslicher manheit
der stolze degen kêrte her.
gegen im neigte er daz sper
unde stach in durch den lîp zehant.
alsus viel tôt ûf den sant
der vürste penelêus.
der wîse degen terêus
wolt in dô hân gerochen dâ,
den ouch aldâ von mesiâ
Euripilus der degen sluoc,
der manlich ellent mit prîse truoc.
Von dem jâmerlichen schaden,
des die kriechen überladen
wâren an zwein vürsten hêr
vuocte klagende herzesêr
den vrechen kriechen unde ir her.
si wâren vil nâch an ir wer
verzaget unde an ir besten kraft.
dô kam mit vrecher ritterschaft
Pirrus, achilles sun, gevarn.
mit der mirmidoneisen scharn
vrumt er troiaeren grôze nôt.
er valte in manegen degen tôt
unde alsô manegen stolzen helt,
an mannes manheit ûz erwelt,
daz er ir rotte in underdranc,
niht kurzeclîche, ez was vil lânc,
ê si der wîse junge
mit strîte underdrunge,
wan er mit ungewinne dran
grôzes schaden vil gewan
an vrechen helden ûz erkorn,
die er dô muoste hân verlorn,
die troiaer valten ûf daz velt
vür ir schaden widergelt,
des si dô hâten vil genomen.
dô mit kraft was ûf si komen
Pirrus, der mit sîner hant
tete sînes vater site erkant
mit ritterlicher manheit.
sîn hant nâch solicher wirde streit,
alse dem edelen wîsen man
was ritters manheit geerbet an.
des muoste engelten unde engalt
Euripilus der degen balt,
der edel hôchgeborne,
an lobe der ûz erkorne,
wan er des endes kêrte,
als in sîn manheit lêrte,
dô pirrus der degen streit
unde troiaeren grôz herzeleit
tete mit sîner vrechen hant.
die helde wert unde wîte erkant
hurten beide ein ander an,
beide ros unde man
unde ir herwagen, ûf den si striten,
in stürmen aller dickest riten,
niht von ein ander mohten komen.
dô wart schaden vil genomen
an werden helden, die mit kraft
uobten werde ritterschaft
mit mannes manheit genuoc.
Euripilus der vürste sluoc
vil manegen hôchgemuoten man.
dô kam ouch in mit kreften an
Pirrus der degen unde sluoc in sâ,
daz er in dem strîte aldâ
lac tôt von sîner werden hant.
über alle naehsten lânt
klageten man unde werdiu wîp
sînen êregernden lîp,
der dô bî sînen zîten
nâch prîse kunde strîten,
daz bî sîner zît nieman
hoehern prîs mit lobe gewan.
Die werden troiaere
mit klagelicher swaere
klageten dô des hêrren tôt.
sîn tôt in vuocte alsoliche nôt,
daz si verzageten an ir kraft.
Troiaere unde ir ritterschaft
wâren âne wer entworht,
wan die degen unervorht
Pârîs unde der bruoder sîn,
Dêîfebus, die tâten schîn
mit manheit vrevellîche wer
unde erkoverten daz her,
daz si strackes vluhen niht.
doch wichens'' als diu wârheit giht,
wider gegen der veste.
die lântliut unde die geste
hâten an dem selben zil
genomen schaden alsô vil,
daz in unwendic was der strît
mit grôzem schaden ze beider sît
an mannen unde an mâgen,
die dâ erslagen lâgen
unde ander vil verdorben.
Troiaeren was erstorben
ir bester trôst, ir helfe aldâ.
die geste wert von mêsiâ,
die trûrigen wîgande,
ir selben unde ir lânde
hâten verlorn ir tiursten man,
den ir lânt ie vor gewan.
Dô sich der strît alsus geschiet,
sich berieten bêdenhalp die diet,
Troiaer unde die kriechen,
daz si ir tôten unde ir siechen
hêrren, rîter, knehte
behielten nâch ir rehte.
den wunden ungesunden
heilten si ir wunden.
die tôten wurden begraben.
ab dem velde wart gehaben
der vürste penelêus
unde der werde terêus,
die dâ wâren tôt gelegen,
unde euripilus der degen
wurden nâch ir site verbrant.
Euripilus der wart gesant
sînem vater wider hein.
die kriechen wurden des in ein,
daz si der triwen liezen
den vater sîn geniezen,
die er in minneclîche
bôt in sînem rîche,
dô si, als ir habt ê vernomen,
in sîn rîche wâren komen
unde er in manege êre bôt.
die dâ gelegen wâren tôt,
den wart, als ich gesprochen hân,
ir reht ze beider sît getân
gar mit klegelichen siten,
der dô vil wênic wart vermiten.
Dô daz geschehen was alsus,
von troie der wîse helenus,
des küneges sun, der wîssage,
kam heimelich an einem tage
zem bethûs, des krîses
pflac, dar inne achilles
erslagen wart, unde tete im kunt,
daz er wolt an der selben stunt
die kriechen gesprechen dâ.
Krîses der êwarte huop sich sâ
hin zuo den kriechen zehant
unde tete in disiu maere erkant
unde riet in dâ inne drâte,
daz si würden ze râte,
daz si in beleiten dar
unde sînes gewerbes naemen war,
daz möhte in wol ze guote komen.
ze geleite wurden im genomen
der wîse werde ulixes
unde mit im dîomêdes,
die vuorten krîses mit im dan
hin zuo dem edlen wîsen man,
dem wîssagen helenô.
des künfte wâren si sô vrô,
daz si in vuorten dan mit in
wider zuo den kriechen hin
unde besanten alle die hoesten gar
künege unde ouch die vürsten dar,
daz si hôrten diu maere,
warumbe er komen waere.
Helenus enpfangen wart
vroelich ûf der selben vart.
die kriechen bâten in zehant,
daz er ze rehte in tete erkant
sîn geverte . dô sprach er:
 <daz ich zuo z'iu' bin komen her,
daz ist âne sache niht geschehen.
ich hân leider rehte ersehen,
daz alle, die ze troie sint,
der künec, mîn vater, unde sîniu kint
mit unfuoge ân reht ein teil
beide saelde, êr unde heil
in selben hânt vil gar verworht
unde leider des sint unervorht.
si enwellent vürbaz mêre
verwürken lîp unde êre,
als si mit vlîze vlîzent sich.
von tage ze tage tegelich
werbent si umbe der gote haz
unvörhtelîche ie baz unde baz
unde umb irn zorn in alle wîs.
Dêîfebus unde pârîs
hânt aber nû sô gar die gote
entêret wider ir gebote,
daz ir zorn über unser leben
hât endelîche urteil gegeben,
sô daz kürzelîche nâhen wil
unde uns nâhen muoz daz zil,
daz manege zît unde manege vrist
von troie gewîssaget ist.
Wand ich daz weiz von wârheit wol,
daz ez muoz sîn unde wesen sol,
sô bin ich ûf gnâde her
zuo z'iu' komen unde ger
der gnâden nû, daz ir
gebent dises lândes mir
etelichen teil, dâ ich
nider müge gelâzen mich
unde die mînen, die ich hân,
die mir sint dienstes undertân,
alsô daz wir des sicher wesen,
daz si mit vride bî mir genesen,
swenn ir gewinnent die stat .>
daz er gerte unde bat,
daz lopten im die kriechen dô.
dar nâch bâtens'' in alsô,
daz er si solde wizzen lâzen,
wenn unde wie diz solde ergân,
daz er in daz dâ sagete.
dô sprach der unverzagete,
der vorwizzende helenus:
 <sît pârîs unde dêîfebus
verworhten mit ir schulde
der hoesten gote hulde
unde gedienten ir unwillen,
wan si sluogen achillen,
der in ir bethûs was,
Antênor unde ênêas
wâren gegen troie sît
gevêch biz ie sît der zît
unde hânt zesamen sich gezogen.
diz ist wâr unde niht gelogen,
daz si dar zuo sint benant,
daz disiu stat, liut unde lânt
ûf troianischer erde
mit dir verrâten werde.
Daz kan nieman erwenden,
ez enmuoz sich sus enden,
wan ez nû manege lânge vrist
verwürket unde vor geordent ist.
swie wol ich in den sinnen mîn
weiz, daz ez muoz alsô sîn,
sô enmac ich doch erwenden niht.
von der selben geschiht
hân ich her dise vart getân,
daz ich muoz lâzen unde lâzen
vater, muoter, bruoder, lânt
unde swaz mir vriunde sint bekant.
daz ist umb anders niht geschehen,
wan als ich hân hie verjehen
unde iu die wârheit vür geleit.
durch keine ander zageheit
hân ich nû lîp unde leben
an iwer gnâde hie gegeben,
daz niemer würde getân,
solde ez niht alsus ergân,
unde ob ie manne töhte,
der ez erwenden möhte,
daz leider ist unwaerlich .>
dô samneten die kriechen sich
beide arm unde rîche
unde vrâgten algelîche,
waz disiu rede waere.
dô seite in diu maere
Krîses der êwarte gar.
des vorhte sich der kriechen schar,
wan si hâten gedingen,
in solde wol gelingen;
ouch was ir zuoversihte wân,
ir arbeit solde ein ende hân,
als in dâ vor gekündet was.
der vorwizzende calcas
het in ouch dâ vor geseit.
si bewanten wol ir arebeit,
sô daz si sich wol raechen,
Troie die stat zerbraechen
unde daz solde gar geschehen,
als in was dâ vor verjehen
von helenô dem wîsen man.
gegen troie kêrte wider dan
Helenus der wîse dô.
die kriechen wâren alle vrô
der lieben niwen maere.
mit vröude ân alle swaere
lepten si vroelîche
beide arm unde rîche,
biz daz si vollebraehten,
des si dâ vor gedaehten
unde daz ê was vorgeordent gar,
ê daz si waeren komen dar.
Umb alle die selben geschiht
wisten troiaer wênic iht
unde wart in doch mit wârheit
dicke unde ofte vor geseit.
sô kêrten si sich wênic dran,
wan der hôchgemuote man
Pârîs der ellenthafte degen
wolte sich des niht bewegen.
er wolte sîn âmîen hân
unde wolte si durch nieman lâzen,
sô staete was ir liebe kraft
unde ir lieplich geselleschaft,
daz si sich von in beiden
durch nieman wolten scheiden,
durch niemans bete, rât noch drô.
des gestuonden im alsô
beide vriunt, mâc unde man.
dô hâten sich gescheiden dan
mit helfe unde ouch mit muote,
mit lîbe unde mit dem guote,
mit gunst unde ouch mit râte,
beide vruo unde spâte
Antênor unde ênêas.
ir ietweder dâ wider was
unde wider redeten genuoc
des unbildes ungefuoc,
der an den kriechen was geschehen.
si begunden ofte jehen,
würd ez den kriechen niht benomen,
daz müeste in ze unheile komen,
als ez allez sît ergie.
daz was ir rede . si wâren, die
Troiaeren lîp, guot unde leben
mit râte solden hine geben.
Wan die kriechen âne wân
gewis mit wârheit wolten hân,
ir kriec solde verenden sich,
dô wurben si daz tegelich,
wie si mit vîentlichen siten
Troiaeren nâher baz geriten.
diz wurben si mit vlîze gar
von tage ze tage . si drungen dar
hin an diu tor unde an die graben.
dâ wart manic strît erhaben,
dâ von si ze beider sît
vil schaden nâmen alle zît,
die kriechen her, troiaere hin.
des grôzen schaden ungewin
muote troiaer sêre.
mit manlicher lêre
wurden si dô vil drâte
eines strîtes dô ze râte.
Pârîs unde dêîfebus
die berieten sich alsus,
daz si des andern tages riten
ûz unde mit den kriechen striten
unde daz ein ende liezen hân,
wie ir gelücke solde ergân
unde wie sich enden wolte
der kriec unde enden solde
zwischen den kriechen unde in.
in die stat her unde hin
hiezen si künden den strît
ûf des andern tages zît,
unde vruo an dem andern tage
zogeten nâch der wârheit sage
Troiaere ûz vür diu tor.
dâ vunden si bereit dâ vor
mit ritterlicher ritters kraft
der kriechen vreche ritterschaft
mit maneger wol bereiten schar.
die werlichen vuoren dar
Ajax oilêus
unde der degen pirrus
unde manic degen ander.
Pârîs alexander
brâhte troiaere schar
unde hurtet ûf die kriechen dar
unde warf in nider mit sîner hant
vil manegen tôt ûf den sant.
ouch rêrte er dô der sînen vil.
biz hin ûf mitte tages zil
werte des strîtes herte
mit sô hertem geverte,
daz ez die besten brâhte in nôt.
in dem strîte lâgen tôt
Troiaere vil, der kriechen mê.
Ajax der edel vürste hêr
ûf alexandern kêrte,
als in sîn manheit lêrte,
unde sluoc im eine wunden grôz,
daz er vil wênic dâ genôz,
wan ûf in kêrte pârîs,
der ellenthafte degen wîs,
unde stach in durch die sîten,
daz er niht mê gestrîten
mohte in dem strîte aldâ,
mit vlühte kêrte er dannen sâ.
Alsus werte dirre strît
biz vaste hin ze nône zît,
daz sich diu sunne neigete.
vil manic man dô veigete
gegen sînem ende, daz er hie
mit gaehes tôdes künfte enpfie,
die im von vîentlicher hant
vîentlîche wart erkant
ze beider sîte in beiden scharn.
mit heldes muote kam gevarn
ûz der kriechen rotte sâ
der vürste pfiloctêtâ
hin, dâ mit solicher manheit
Pârîs der edel streit,
daz er mit degenlichen siten
hâte nâch den sic erstriten,
het ims der vürste niht erwant,
der hâte mit im in daz lânt
brâht an dem selben zil
gelüppeter schozze vil,
dâ mite tete er vil schaden dâ.
ein tier, daz heizet idrâ,
mit des bluote, giht diu schrift,
machet man sô starke gift,
swaz snîdendes an sînem snite,
wirt gelüppet dâ mite,
wie wênic man deheine stunt
wirt von dem selben wâfen wunt,
der muoz tôt sîn unde ungenesen.
der schozze hete z'im' gelesen
der vürste vil, dâ mite er schôz
manegen stolzen degen grôz
an edelkeit, an guote
unde wert an mannes muote.
Von muten der vürste wîs
Pfiloctêtâ, der den prîs
mit ritterlicher wirdekeit
dâ unde in manegem lânde erstreit
unde bî der zît vor troie aldâ,
der dranc ûf alexandern sâ
unde schôz den degen wîte erkant
entwerhes durch die zeswen hant,
daz im von des schuzzes kraft
diu hant wart an dem swerte behaft,
dâ mite er in den selben tagen
sînen vînden hâte erslagen
manegen werden wîgant.
dô der stolze helt bevant
der gift unde daz diu wunde
swellen ûf begunde,
mit grimme er gaehes ûf gesach.
ein ander schuz hin z'im' geschach
mit alsolichen kreften grôz,
daz er in in daz houbet schôz
durch die gesiht zen ougen în,
daz nam im dô sô gar den schîn,
daz der hôchgeborne man
in tobenden sinnen began
kêren hin, her unde dar.
er enwiste rehte, war
er in dem strîte wolte
od war er kêren solde.
sus kêrte er dan vür unde wider,
in touben sinnen sluoc er nider
dannoch manegen kriechen dâ.
der vürste dranc ûf in iesâ
unde schôz in durch ietwedern vuoz.
im wart sô gar der krefte buoz
von der gift, daz der edel man
ze valle neigen sich began,
wan der tôt im nâhete.
der vürste ûf in dô gâhete
unde sluoc in nider ûf den sant,
daz er viel nider tôt zehant.
dô sich der degen staete
alsô vergolten haete,
daz den werden kriechen
muoden unde siechen
muosten an manlicher kraft
in wer ir werlich ritterschaft,
verkrenket solde der strît
sîn gewert noch lenger zît
unde daz urliuge under in.
Troiaer mit kreften drungen hin,
dô pârîs was gelegen tôt.
dâ galt mit angeslicher nôt
manic man den stolzen degen,
der aldâ was tôt gelegen.
Den edeln tôten vuorten dan
ûz dem strîte sîne man
die werden troiaere.
klagende in grôzer swaere
gulten si in ouch sêre.
nâch manlicher êre
vuocten si in kurzem zil
den kriechen herzeleides vil
an manegem ellenthaften man.
dô kômen ouch ein ander an
Dêîfebus der degen wîs
unde ulixes, der den prîs
bejacte in allen strîten.
dô unde in allen zîten
erstreit ie hôhez lop sîn hant.
Dêîfebus der wîgant
den werden degen niht vermeit.
mit degenlicher manheit
vrumten die helde wîse
mit manlichem prîse
ein ander grôze nôt mit schaden,
des si dâ wurden überladen
beide von ein ander.
Pârîs alexander
errochen wart an manegem dâ.
in dem strîte wurden sâ
die helde von ein ander wunt.
kurzlîche unde an der stunt
wurdens'' underdrungen gar
von menger schar . dô brâhte dar
Ajax thelamonius
unde der degen pirrus,
die mit geruoweten scharn
kâmen ûf troiaere gevarn
sô werlichen gar, daz sie
muosten von in wîchen hie.
Dennoch werte mit kraft
der strît unde die ritterschaft,
biz daz der tac ein ende nam.
dar nâch dô der âbent kam
unde des liehten sunnen glast
zergienc unde dem tage gebrast,
Troiaer die überkraft betwanc
unde ir verlust, daz si âne danc
den kriechen ellens rîchen
mit vluht begunden wîchen.
si vluhen alsô sêre,
daz si ze wer niht mêre
sich buten in dem strîte dar.
alsô wart verlorn an wer ir schar,
daz si gar sigelôs beliben.
die kriechen sich nâch jagende triben
sunder wer unz an die stat.
ûf der vluht wurden die pfat
geverwet gar nâch bluote rôt.
dâ gelac troiaere tôt
manic degen ellenthaft.
die kriechen drungen mit kraft
sô vaste unz ûf ir graben hin
unde an ir mûre, daz sie in
sô nâhe nie gedrungen.
die kriechen si betwungen,
daz si vil kûme diu tor
erwerten, dâ si ansturmten vor
mit kraft, mit strîtlicher maht
den âbent volle unz an die nacht
unde wâren, als ich hân vernomen,
nâch in die veste mit in komen.
Nû seit diu wârheit alsus,
daz ajax thelamonius
hât alsô nâhe dar gejagt,
daz der degen unverzagt
sô nâhe an die mûre gienc,
daz er ûf sînen schilt enpfienc
sô manegen wurf, daz er von dan
mit grôzer nôt vil kûme entran
unde vil nâch was beliben dâ,
wan daz pfiloctêtâ
in mit geschütze nerte
unde mit schiezen werte.
Dem vürsten pfiloctêtâ,
der sînen vater het aldâ
den, die der zinnen pflâgen
unde ze wer dar ûfe lâgen,
daz si den ellensrîchen man
muosten lâzen scheiden dan,
daz doch mit grôzer nôt ergie.
menclich sich dô nider lie,
die lântliut unde die geste,
Troiaer hin in ir veste,
in ir letze unde ûf dem mer
lie nider sich der kriechen her
unde hâten grôzer vröuden vil,
mit schalle unde maneger hande spil
durch ir gelückes gewin.
gemeinlichen under in
lobten si den wîgant,
den vürsten, der mit sîner hant
ir houbet lasters ungemach
an dem reht schuldigen rach,
der in durch sînen hôhen muot
genomen hâte êr unde guot.
Pirrus der unverzagte
danc unde gnâde ouch sagte
sô manlichen errochen.
under in zwein wart gesprochen
ein iemer werende sicherheit.
des swuor aldâ ir beider eit
getriulich, alsô daz geschach
des grôzen jâmers ungemach
nâch sînem vater, der betwanc
dem vürsten sînen gedanc,
daz er alle vröude lie
unde aber zuo dem grabe gienc
unde der degen wîte erkant
Vênix, den hâte in daz lânt
Achilles brâht mit im dar,
unde der mirmidoneisen schar
die nacht mit im dâ lâgen.
vil jâmers si dâ pflâgen,
mit jâmer si dâ klagten,
biz in der klage betagten
unz an den andern morgen vruo.
nû kômen den kriechen zuo
zwêne troiaere.
von den sagent uns diu maere,
ir vater der hiez anthimach,
der gegen der kriechen boten sprach
lasterlîchiu scheltwort,
dô si ir botschaft wurben dort.
die hiezen si dô beide
ir vater dâ ze leide
versteinen vor dem burcgraben.
dâ wart klage vil erhaben,
wan si mit klagender swaere
klagten dô troiaere.
Nû was ze troie klage vil
tac unde nacht diu selben zil.
arme unde rîche
klagten jaemerlîche
Pârîsen alexanders lîp.
in klagten man unde wîp,
rîche unde arme unde alle diet.
sîn tôt von allen vröuden schiet
mit jâmerlichem smerzen
ir jâmers rîchen herzen,
in dem mit trûrikeit verswal
ir jâmers pîn, ir vröuden val
mit grôzem leide geschach.
in riweclichez ungemach
verviel ir hôchgemüete
unde verdorret in der blüete,
dar inne ez dâ verbluote.
diu edel hôchgemuote
vrouw helenâ diu künegîn
tete solichen jâmer schîn,
daz nieman ir ungehabe
mit trôste möhte nemen abe
unde ir sendez herzen pîn.
der vater unde diu muoter sîn
klagten in sô sêre,
daz man den lîp niht mêre
getorste lâzen vor ir gesiht.
man vuorte in, als diu schrift giht,
anderhalp hin in die stat,
als al daz volc mit volge bat.
Nû was diu schoene oenônê,
die er ze vriunde haete ê
in sîner jugent ze troie aldâ,
ê daz diu künegîn helenâ
mit im waer komen in daz lânt,
der wart des heldes lîp gesant,
daz si in begraben hieze
unde in geniezen lieze
der grôzen liebe, diu ie schein
mit liebe ganz under in zwein
in ir beider kintheit,
wie von wanke herzeleit
mit semlicher swaere
von im geschehen waere.
diu edel tugentrîche
enpfienc sô minneclîche
irn lieben trûtgesellen doch,
daz man ez von ir schrîbet noch.
ir wîplich gebaerde
zeigte ir beswaerde
sô wîplichen, wer ez sach,
daz der mit rehten triwen jach,
daz ir vast ernest waere.
diu werde unwandelbaere
dar an verdenken sich began,
wie si unde der vil werde man
lebten mit lieplicher kraft
in lieplicher geselleschaft
unde wâ ir leit unde ungemach
von sînethalben ie geschach,
daz liez si ûz dem muote gar
unde nam gegen im dô nihtes war,
wan daz gegen im ir herze was
herte als ein adamas
mit wîplicher triwe
zuo allen zîten niwe.
Dirre senlich gedanc
sô sêre ir sendez herze twanc,
daz si deheiner vröuden pflac
unde ofte unversinnet lac
in jâmerlicher riwe.
ir sendes herzen triwe
vuocte ir sô leitlich ungemach,
daz der jâmer ir zerbrach
unde ouch des leides smerze
ir senlichez herze,
daz si lac bî ir vriunde tôt.
dise jâmerlîche nôt
vuocte grôzen jâmer dâ.
die lieben wurden beide sâ
begraben mit ein ander,
Pârîs alexander
unde diu getriwe oenônê.
von jâmer wart vil liuten wê,
die dise vröuden armen
muosten sêre erbarmen
durch menschlîche erbarmekeit.
ir swaere vuocte manegem leit,
der ouch in dem herzen sîn
von minne dulde senden pîn,
von herzen liebe kraft
in lieplicher geselleschaft
od sus von lieber zuoversiht,
alsô noch vil liuten geschiht,
den liebe machet herzeleit,
mit vröuden sender arebeit
senlîche maere.
noch vüegent sende swaere
senden minnaeren.
von senlichen maeren
wahsent sendiu herzen
in sendes herzen smerzen
mit vröuden jâmer unde nôt,
mit liebe herzeleides tôt,
mit herzen vröuden sendez leben.
die leben kan wol beide geben
mit verlusteclichem gewinne
diu minneclîche minne
dem, der mit rehten sinnen
kan minne rehte minnen,
wan wer wîslich gerne minnet,
von minnen er gewinnet
mit lieplichem gewinne
lôn von lieplicher minne.
minne âne wîse sinne
lônet mit ungewinne.
in minne gerendes herzen sin
nimet gewin unde ungewin
ie dar nâch er kan minnen
minne in sînen sinnen.
wîslicher sinne
bedarf diu rehte minne.
wer daz an minnen übersiht,
dem lônet si nâch minnen niht,
wan er mac wol nâch unminnen
boesen lôn von ir gewinnen.
Als ouch der degen wolgeborn
der edel pârîs wart verlorn,
wan er sich niht versinnete,
wie er ze rehte minnete,
dô im diu werde minne
gelônte mit ungewinne
mit dem hoesten wîbe
an geburt, an schoene, an lîbe,
an namen, an wirde, an guote,
an hoflicheit, an muote,
diu vorderst unde diu hêrste,
mit gemeinem lop diu êrste
über aller kriechen lânt
was vür die hoesten erkant.
haete er dô der minne
mit wîslichem sinne
gevolget unde der mâze
mit maezlichem gelâze,
sô haete ouch in vrô mâze
ûf rehter minne strâze
brâht mit der minnen râte hin,
sô het er êre unde gewin,
daz in des wolte gezemen,
daz er si wolte wider nemen,
der ir man ze rehte hiez
unde er in von ir verstiez
unde ir dô wider gerte,
dô si in schône werte
ir minne unde sîn wille ergie,
daz er si dô niht wider lie,
des lônte im diu minne
mit grôzem ungewinne,
sô daz er drumbe muoste geben
beide lîp unde leben,
liut unde guot, vriunt unde lânt,
des er hêrre was genant.
Dô diz alsus was geschehen
unde troiaer begunden sehen,
daz sich mit jâmerlicher klage
von stunt ze stunt, von tage ze tage
ir ungelücke mêrte
unde sich sâ gar verkêrte
ir heil, ir prîs, ir êre,
si begunden sich vil sêre
mit vriuntschaft zweigen under in.
ûf des küneges ungewin
wart heimlich ein sicherheit
under troiaeren ûf geleit.
Anthênor unde ênêas
unde was der andern vürsten was,
die samneten sich drâte
zuo einem sundern râte
unde berieten sich alsô,
daz si in den selben zîten dô
den kriechen wider gaeben gar,
waz ir guotes waere dar
mit der küneginne komen,
daz in pârîs hete genomen
unde ouch dar zuo diu künegîn
wolte in des gevolget sîn.
der edel künec prîamus,
alsô daz vernam dêîfebus,
ez was im leit unde alsô zorn,
daz der degen wol geborn
den rât zerbrach unde der geschiht
volger wolte wesen niht,
wan der wîse degen hêre
saste sich sô sêre
beide vruo unde spâte
gegen der vürsten râte,
daz ez dô niht mohte ergân,
als si wolten hân getân
ûf des lândes bezzerunge.
dô nam der edel junge
Dêîfebus der wîgant
die küneginne dâ zehant
sînes bruoders wîp ze wîbe,
daz er dô mit ir lîbe
zerfuorte gar der vürsten rât.
wie nû daz waere ein missetât,
sô was ez in dô niht verboten,
wan si mit den apgoten
dô in den selben jâren
vil gar verkêret wâren
gegen dem hoesten gote.
in gotes ê, in gotes gebote,
noch in der gotes lêre
lebte dô nieman mêre,
wan diu israhêlsche diet,
den got sîner ê gebot geschiet.
die heiden lebten ân gebot,
wan daz die valschen abgot
beide wîp unde man
êrten unde beteten an
unde pflâgen anders dô niht mê
weder einunge noch ê,
dâ waere engegen ir site
betwungen unde gebunden mite.
Dô die vürsten sâhen daz,
si hâten zorn unde haz,
daz ir rât sô versmâhet was.
Anthênor unde ênêas
vuoren mit ein ander sâ
ze hove unde wurden dâ
ze râte, wie si taeten
unde welchen rât si haeten,
der in der beste waere.
Ênêas der maere
strâfte zorneclîche
den edeln künec rîche
unde weiz in allez, daz er ie
an disen dingen begie,
swâ er deheinen unfuoc
sînen sünen ie vertruoc
unde daz er ofte mohte hân,
er wânte, daz es niht waer getân,
dâ von im manic herzeleit
wuohs mit klagender arebeit
unde im unde al den sînen
unde in noch müeste schînen
vürbaz, denn in geschaehe ie mê
in allen disen strîten ê,
wan im unde ouch in allen
waer aller strît enpfallen,
in dem ir zuoversihte wân
waer unde ir bester trôst verlân
unde die si hâten biz dar
mit ir wer ûf gehalten gar.
Nû daz des zornes vil geschach
unde ênêas volle sprach,
daz er dô sprechen wolte,
dô tete er, als er solde,
der edel künec hôchgeborn.
die itewîze unde den zorn
verdult er, wan er schuldic was.
dô geriet ênêas,
Antênor unde die vürsten gar,
daz si ir botschaft santen dar
zen kriechen unde leite in vür
mit wîsliches râtes kür,
ob si wolte des gezemen,
daz si eine suone wolten nemen,
daz si die solden vinden
von dem künege unde des kinden
unde von allen troiaeren,
in swelichem namen si waeren,
arm oder rîche.
des wart gezogenlîche
der edel künec gevolget sâ.
der botschaft wart ze boten dâ
erkorn zuo den kriechen hin
der vürste antênor von in.
dem lobtens'' unde gehiezen,
daz si gar staete liezen
sînen rât unde sîniu wort,
als er ze râte würde dort,
unde daz si waeren bereit,
swaz von im dort würd ûf geleit.
Dô gienc der vürste antênor
ûf die rincmûre enbor
unde zeigete von der gewer
ein vridezeichen gegen dem her,
dâ bî si solden nemen war,
daz er wolte zuo z'in' dar
mit vride in tegedinge komen.
dô wart des zeichens war genomen
unde im ein anderz dar von in
geboten gegen der veste hin,
dâ bî der vride im wart erkant.
dô bereite sich zehant
der vürste antênor unde reit
mit vürsteclicher wirdekeit
hin ûz gegen der kriechen her.
von dem lânde unde ab dem mer
sammeten sich z'ein' ander dâ
künege unde al die vürsten sâ
unde enpfiengen minneclîche
den edelen vürsten rîche,
als si die liebe gegen im twanc.
si sageten im güetlichen danc
der triwen unde des guotes
unde des vriuntlichen muotes,
daz er ir boten tete erkant,
dô si würden dar gesant,
unde daz er ê generte
den künec unde daz werte,
daz in troiaere slüegen niht,
dô er umbe die geschiht,
daz sîn wîp im was genomen,
was selbe dar ze troie komen.
Dô sprach der edel wîse degen,
er hete sich des ie bewegen,
swaz troiaer gegen im taeten,
des si beswaerde haeten,
daz im daz waer von herzen leit
unde wolte iemer sîn bereit
dienestlicher vriuntschaft
mit vriuntlicher triwe kraft,
ân alles valsches underswanc.
des sageten im die kriechen danc
wîslichen, als si kunden.
die kriechen dô begunden
mit umberede in wîser kür
in kündeclichen legen vür,
wie si in wolden iemer
hoehen unde niemer
an vriuntschaft im entwîchen
unde iemer wolten rîchen
in unde nâch im sîniu kint,
daz er gegen in ân underbint
vriundes triwe pflaege
unde sich der vriunde bewaege,
die vriunt mit namen hiezen
unde ze nôt ir vriunde liezen,
als sîne vriunde im taeten,
sô wolten si im staeten
vriuntschaft mit wernder staetekeit,
wolt er in triwen sîn bereit
unde die ze vînde hân durch sie,
die im an vriuntschaft wancten ie.
Antênor der vürste sprach,
dô disiu rede alsus geschach:
 <ez ist wâr, ich muoz daz jehen,
sît ich ez êrst begunde sehen
von kinde in mînen jâren,
daz troiaer ie wâren
unmaeziger, denn si solden,
ob si der mâze wolten
pflegen unde die behalten,
mit witzen mâze walten,
des si ze nôt sint ofte komen
unde dicke schaden hânt genomen
unde ouch jaemerlichen lôn,
wie gewarp lâmedôn,
dô jâson her in disiu lânt
unschedelichen wart gesant
unde er in dô von hinnen treip,
daz ungerochen niht beleip,
wan hercules mit vrecher hant
reit mit den kriechen in daz lânt
unde wuoste ez algelîche.
Lâmedôn der rîche
wart in dem urliuge erslagen.
Hercules brach in den tagen
Troie, diu hiez ilius.
nû was der künec prîamus,
sîn sun, in vrigiâ bî der zît,
der wider bûte troie sît
in al die wirde in sîner vrist,
in der si sît gewesen ist.
Doch was der kriechen ande
alhie in disem lânde
vürbaz mê gerochen,
denne ich hân gesprochen,
in der selben hervart.
Esîonâ gevangen wart,
der vater was lâmedôn,
durch der schame geltes lôn
wart helenâ brâht in diz lânt,
dô prîamus mit sîner hant
begreif diz künecrîche.
er zôch unmeisterlîche
sîniu kint gegen werden siten.
nâch swelhem dinge si striten,
daz was im lîhte, er liez ez sîn.
daz ist an im nû worden schîn
vil schedelichen unde an in.
sîner mâge ich einer bin
von angeborner sippeschaft.
diu mâcschaft unde diu sippecraft
kunden mir gehelfen nie,
er waer mit vlîze vlîzic ie,
wie er mich unde mîniu kint
unde alle, die im sippe sint,
verdruhte, swâ im töhte,
dâ er uns verdrucken möhte,
dar an im her an diser vrist
noch niht ze wol gelungen ist.
ich wil noch sprechen vürbaz
mit rehter wârheit âne haz,
daz prîamus unde sîniu kint,
diu tôt unde noch lebende sint,
uns mit hôchvart druhten ie
unde gehôhten si noch nie,
die si hoehen solden,
ob si reht erkennen wolten,
des hânt si dicke unde manic zil
gewunnen grôzes schaden vil,
dâ von uns ie was unde noch ist
deste ringer alle vrist,
swaz in leides geschiht.
diz sprîche ich in dem muote niht,
ich welle in der triwen kraft
werben hie die boteschaft,
in der ich bin dâ her gesant
unde des ich bote bin genant.
nû koment über ein, wen ir
ze râte wellent vüegen mir,
mit dem ich nû berâte mich
nâch wîser lêre, wie ich
gewerbe, daz ich werben sol,
wan ir wizzent daz vil wol,
daz wîser rât niht rehte kumt
unde niht ze hôhen dingen vrumt,
mit wîsen liuten enger rât
die besten kraft an râte hât,
wan die kunnen wol verdagen,
daz von in wirt über ein getragen .>
Dô die kriechen hôrten daz,
in begunde ie baz unde baz
des vürsten rede gevallen.
dô wurden von in allen
vier edel hêrren hôchgeborn
an den selben rât erkorn,
Agamennon unde dîomêdes,
Idomeneus unde ulixes.
der wortwîsen degen wert,
der wart ze râtgeben gewert,
daz si mit dem wîsen man
an ein gespraeche hin dan
ze râte giengen . daz geschach.
der vürste antênor dô sprach:
 <nû suln wir hie vil drâte
werden wol ze râte,
wie mit solicher wîsheit
ein suone hie werd ûf geleit,
daz beide stat, liut unde lânt,
von den ich bin her gesant,
mit vride mügent blîben hie,
wan sît diz urliug âne vie,
sô enwürde ze allen stunden
Troiaere nie mêre vunden
gefüeger, denne in disen ziln.
wil iuch nû vuoge niht beviln,
ir vindent, swaz ir went, an in.
als ich von in gescheiden bin
unde ze boten her gesant,
als tuon ich iu ir rede bekant .>
Mit einem munde antwurten dô
die kriechen dâ der rede alsô:
 <swâ troiaere des wil gezemen,
daz si geruochent uns benemen
daz laster unde ein des schaden,
des wir von in sîn überladen,
si mugent an uns mit lieber kraft
wol vinden alle vriuntschaft,
daz wir gelouben kûme doch,
wan wir nie vunden an in noch,
daz si uns staete ie liezen
iht, des si uns gehiezen,
swie gefuoge wir an sie
gefuoges gerten noch ie.
daz kunde uns nie vervâhen niht,
von der selben geschiht
mugent wir uns an si niht lâzen.
woltest du nû von uns hân
vride, gemach unde êre
mit guote iemer mêre
dir, nâch dir dînen kinden,
sô möhtestû wol vinden
an uns, daz wir nû zehant
machten undertân diz lânt
ze minneclichem lône
unde gaeben des lândes krône
einem dîner süne hie,
daz er in küneges namen die
von uns mit rehtem erbe trage
unde al sîn künne sîne tage,
zuo dem geheize wellen wir
mit gelîchem teile dir
teilen alle des küneges habe,
daz dir dar an niht rîset abe.
wir teilen mit dir gemeine,
ez sî grôz oder kleine,
liut unde guot unde swaz er hât,
dar zuo sol gar swaz dir gestât
guot unde liute vride hân,
wilt du mit triwen uns gestân
unde wiltû geben uns die stat.
wir wîsen ûf der saelden pfat
dich sô, daz al daz künne dîn
muoz iemer mê gehoehet sîn
an êren unde an guote,
unde wirt ez dir ze muote,
wir geben dir die sicherheit
mit wârheit gar ûf unsern eit,
die ieman kan erdenken,
daz wir dar an niht wenken.
wir leisten gar nâch dîner gir,
swaz wir geheizen guotes dir
ze lône umb die helfe dîn.
wil ouch ênêas mit uns sîn
mit vriuntlichen minnen,
swaz wir denne gewinnen,
hie guotes unde rîcheit,
des wirt sîn teil ouch im bereit.
Dar zuo sol allez, daz er hât
unde im ze dienste iht bestât,
ez sî man, wîp oder kint,
die in sînem dienste sint,
von uns mit triwen vride hân
unde wellen si mit vride lâzen
varn, war ir wille gert.
diz wirbe uns an dem vürsten wert
in den triwen, alsô wir
der boteschaft getriwen dir,
unde nim daz rehte in dînen muot,
ob dir diu hêrschaft unde daz guot
alsô wol behage, daz du
uns mit triwen wellest nû
mit dîner helfe gestân
sunder zwîvellichen wân,
alse wir den triwen dîn
getriwen, alsô soltû sîn
mit triwen uns gestendic
unde bis dar an genendic,
daz du mit triwen uns gestêst
unde du uns niht des abe gêst
ûf die gewisheit, daz wir
al die êre vüegen dir,
der dîn herze erdenken kan .>
Antênor zwîveln began
sô sêre in sînem muote
nâch den êren, nâch dem guote
unde nâch der grôzen rîcheit,
die si im hâten vür geleit,
daz im in den gedenken
der muot begunde wenken.
Alse des die wîsen kriechen gar
genâmen an sînen siten war,
mit bete lâgen si im an,
biz daz er volgen began
unde in swuor mit sicherheit,
er wolte in iemer sîn bereit
ir willen unde nâch ir muote.
mit lîbe unde ouch mit guote
swuor er in helfe sîn bereit.
ouch swuoren si im manegen eit,
daz si niht des liezen,
des si im ê gehiezen,
alsô daz si sîner hant
unde sînen kinden daz lânt
ze dienste mahten undertân.
Antênor sprach: < nû suln wir hân
vil wîslichen rât dar zuo,
wie ich mit disen dingen tuo,
waz ich nû troiaeren sage,
dâ mit ich zesamen trage
iwern willen, daz tuon ich .>
si sprâchen: < des bedenke dich!
wir lâzen dir vil staete gar,
waz du in bringest maere dar .>
 <daz kan ich ûf gelegen wol,>
sprach antênor, < als ich sol.
gebent mir eteswen, der dar
mit mir in disen zîten var,
der von iu mit mir bote sî
unde mir stê mit wârheit bî,
swaz ich in iwer botschaft sage
unde uns ze sagen beste behage .>
Dô wurden si ze râte sâ
mit dem verrâter aldâ,
daz er troiaeren seite
unde in die rede vür leite,
die kriechen wolten sich mit in
süenen dô ûf den gewin,
daz si wider gaeben gar
die vrouwen unde swaz mit ir dar
waere komen unde in genomen,
daz solt in allez wider komen.
dar ûf wolten si zehant
die stat êren unde daz lânt
mit küneclichen sachen
unde wolten heizen machen
mit rîcheit rîlîche
von holze ein ros sô rîche,
von solicher koste sô guot erkant,
daz beide stat unde ouch daz lânt
unde ir gotîn minervâ
müest iemer sîn gehoehet dâ
mit wirde iemer mêre.
nâch der kriechen lêre
wart erkorn talabius,
ein wîser man, der hiez alsus,
ze dirre botschaft, daz er
mit antênor waere ein wer
ze troie dirre botschaft.
mit wîslicher wîsheit kraft
wart disiu botschaft ûf geleit
unde die boten dan bereit
gegen troie mit den maeren,
diu mit dem wandelbaeren
verrâter wâren ûf geleit,
als ich iu hân hie vor geseit.
Nû muoz ich hier under
den jâmer unde daz wunder
von herzen klagen unde die klage,
die ie sît dem êrsten tage,
daz got geschuof den êrsten man
unde diu welt huop mit im an,
ie was unde ist unde iemer ist
ûf der erde ze aller vrist
leider biz noch hiute.
der meiste teil der liute
alsô besinnet unde gemuot,
daz si durch weltlichez guot
unde durch zergenclich êre
vergezzent alze sêre
ir triwen unde ir êren,
dâ mite si gemêren
ir prîs, ir êre solden,
ob si êre erwerben wolten,
wan triwe mêret sêre
gotes lôn unde weltlîch êre.
dâ von muoz mich riwen
daz ieman mit untriwen
valschlîche unde anders denne wol
guot unde êre erwerben sol.
êre niht, er mac wol guot
gewinnen mite . swer ez tuot,
der mac wol guot erwerben,
sîn êre muoz verderben,
unde ouch von dem gotes gebote
verfluochet iemer sîn von gote.
Ein man, der grôz untriwe tuot,
der mac wol mit gewinnen guot
an êren gar, der im niht wirt,
ob er triwe an im verbirt.
mit untriwen dehein man
mit êren guot erwerben kan.
ân êre mac ein man wol guot
gewinnen, der untriwe tuot,
doch ist diu welt alsô gemuot,
swie ein man gewinnet guot,
daz man im volge alle zît
êre bî dem guote gît,
daz mit untriwe unde valscheit
wirt zesamene geleit.
daz ist daz unguot guot,
daz sêle unde wirde schaden tuot
unde ouch den êren taete,
der triwe unde êre haete.
swer durch weltlichez guot
lasterlichen untriwe tuot,
wirt des hie vergezzen,
sô wirt ez doch gemezzen
hin ûf die endelôsen vart,
dâ lônes nie vergezzen wart,
dâ got ie nâch den werken gît
gedienten lôn ân endes zît
ze übel unde ze guote,
nâch werken unde nâch muote,
als ez der man gedienet ie
nâch werke unde nâch muote hie.
Daz ich diz hie gesprochen hân,
daz hân ich durch daz getân,
wan der swach gemuote
mit untriwen nâch guote
dô warp der valsche antênor.
swie bî der selben zît hie vor
untriwe unwerder waere,
denn nû, doch gehent diu maere,
daz er durch guotes miete
stat unde daz liut verriete
ûf den gedinge unde ûf den wân,
daz er daz lânt dô wolte hân,
sô al die liute würden erslagen,
daz ieman bî den selben tagen,
dô man triwe unde êre pflac,
sich triwen umbe guot bewac
unde al diu welt sît tegelich
an triwen alsô swechet sich,
daz die liute unde ouch ir kint
nû swecher unde krenker sint,
denne si dô vor waeren.
nû muoz mich beswaeren,
daz ich von wârheit sprechen sol
unde daz mac erziugen wol,
daz bî dirre jâre zil
untriwen worden ist sô vil,
daz si niemer wart sô wert,
si ist hiure werder denne vert.
dâ von muoz mich wunder hân,
wie ez sol noch uns ergân,
wan der tac hiute ist ein tac
der boeste, der ie mê gelac,
unde der beste, waene ich wol,
der iemer mêre werden sol
gegen triwen unde gegen êren.
nû ruoche uns got gemêren
mit triwen saelde unde êre
nâch sînes gebotes lêre,
als nâch sînen gnâden stêt!
nû grîfen an diu maere als ê
unde sagen aber vürbaz hie,
wie ez ze troie dort ergie.
Dô diz wart ûf geleit alsus,
Antênor unde talabius
ze troie wider kâmen.
alse daz troiaere vernâmen,
si gâhten algelîche dar
zuo z'in' durch diu maere gar
mit manegen samenungen.
die alten zuo den jungen
mit ein ander gâhten hin
durch ervarn, waz si in
braehten guoter maere,
an den iht trôstes waere,
daz si in daz teten kunt.
Antênor hiez si sâ ze stunt,
daz si mit güetlichen siten
unz an den andern morgen biten
unde danne kaemen sâ zehant,
sô tetens'' in diu maere erkant.
ze guoten vroelîche
beide arm unde rîche
ze herberge kêrten,
als si die boten lêrten,
die ouch mit ein ander dâ
ze herbergen vuoren sâ
mit antênor . als daz ergie,
Antênor vil wol enpfie
der kriechen boten wert erkant,
der mit im was aldar gesant.
Des nachtes, dô si sâzen
ze tische unde vroelich âzen,
Antênors süne stuonden dâ,
die hiez er unde gebôt in sâ,
daz si durch in solden
tuon, swaz die kriechen wolten,
unde daz si waeren in undertân.
si solden si geniezen lâzen,
daz mit vriuntlicher kraft.
under in was ie ein vriuntschaft,
diu sich geschiet der liebe nie,
sît daz si under in âne vie
von alter dar dô bî den tagen.
dâ bî begunde er in daz sagen,
wie er antimachs süne versteinet sach
unde er den kriechen übel sprach,
wie ieclicher ûz genomen
was unde rehte vollekomen,
den si erkennen solden
mit dienest, ob si wolten
wider dienest in ir tagen
mit solicher wirdekeit bejagen,
daz si mit wirde in alle wîs
bejacten hôhes lobes prîs
gegen ir umbesaezen,
den vrechen unde den raezen,
die gegen in vorhte muosten hân.
wolten die kriechen in gestân,
die waeren in sô getriwe,
an triwen alsô niwe,
daz nieman in gestüende nie,
wan den ouch sie gestüenden ie
mit lîbe unde ouch mit guote,
mit ungewanctem muote.
Dô er in dis gesagete vil
mit lobe gar ûz der mâze zil,
si lopten mit staetekeit
den kriechen dienstes sîn bereit
mit triwe, swâ si kunden.
dar nâch in kurzen stunden,
dô der liehte tac erschein,
Troiaere wurden des in ein,
daz si ze hove kaemen
unde die botschaft vernaemen,
diu in was von den kriechen komen.
der künec hât ouch zuo im genomen
die vürsten gegen dem râte
mit den sünen, die er dâ hâte,
unde dar zuo waz der sînen was,
unde der vürste ênêas
unde die andern troiaere gar.
nû was ouch komen gegen im dar
Antênor unde taltibius.
dô huop sîne rede alsus
Antênor der wîse man.
vil kündeclichen huop er an
sîniu wîslichen wort,
wan er hâte an witzen hort
unde kunde ouch guoter rede gnuoc,
die er in sînen sinnen truoc.
Er sprach vil wîslîche:
 <vriunt, mâc, arm unde rîche,
vürsten, mîn genôze,
mit werden namen grôze
unde swie ir geheizen sît,
ir wizzet wol, daz ûf uns lît
der groeste kriec in vîentschaft,
in vîentlicher übercraft,
der vor unsern zîten ê
liut oder lânt gewan ie mê
oder iemen mac gewinnen.
uns wahset mit unminnen
von tage ze tage ie strenger nôt,
dann uns noch ieman hie gebôt,
wan wir hân durch ein wîp verlorn
vil vriunde, die von uns geborn
wâren unde wir von in.
des hân wir grôzen ungewin
an liuten unde an guote erliten
unde wirt ouch waerlich niht vermiten,
ez enmüeze aller tegelich
unser dinc noch swechern sich,
sît daz uns nieman vînder ist
nû unde lânge in maneger vrist,
danne die mit staeten triwen
vesten unde niwen
uns aller holdest solden sîn,
als uns ist ofte worden schîn,
swie wir mit jaemerlicher kür
uns selben wellen legen vür,
waz uns nû leides ist geschehen,
sô müezen wir von wârheit jehen,
daz nie stat noch lânt erleit
sô jaemerlîchiu herzeleit,
sît daz diz urliug âne vie.
nû wâ geruoweten wir ie?
wenne betaget uns der tac,
daz nieman hie unfröuden pflac?
wenne weinten wir niht
an vriunden leitlich angesiht?
wenne wâren wir âne verlust?
wenne wâren wir under brust
mit vröuden unsern herzen
âne jaemerlichen smerzen,
den wir mit klagendes jâmers siten
nâch unsern liebesten vriunden liten,
die uns sît tôt gelegen sint?
nû wie hân ich mîn liebez kint
Glaucum, mînen sun, verlorn,
der mir ze kinde was erkorn,
den ich muoz iemer mêre klagen?
den tac, dô mir der wart erslagen,
klagete ich sô sêre niht,
sô die leitlîche geschiht,
daz er mit pârîsen vuor
zen kriechen, dâ uns gar verswuor
diu saelde unde al diu êre,
diu troiaer iemer mêre
geschiht oder sol geschehen,
daz wir von wârheit müezent jehen.
Nû möhte uns des wol gezemen,
daz wir bilde solden nemen
an den, die umb ir schult ir leben
in den tôt hie hânt gegeben,
unde bezzern uns bî in,
wan die kriechen hânt den sin,
daz si dar an sint niwe,
daz man si getriwe
unde staete ze allen zîten siht
unde dar an kunnen wenken niht.
des mac der künec selbe jehen,
den si ir güete liezen sehen,
dô in an uns nâch wunsche gar
gelungen was unde er was dar
zuo z'in' ûf gnâde komen.
wie wart im dô von in benomen
sîn ungemüete unde al sîn pîn.
si tâten im ir triwe schîn,
wan nieman anders niht dô tete
gegen im, wan nâch sîner bete
des in dar nâch in kurzer zît
von uns wart gelônet sît
anders, denne ez solde,
der triwe erkennen wolte,
des anthimach dar nâch zehant
wart gepfant, sô daz wir geschant
an im dô wurden sêre
nâch jaemerlicher lêre.
Daz uns nû alsô manic vrist
sô sêre misselungen ist
an den liebesten vriunden hie,
die wir ze vriunde gewunnen ie,
wan prîamus unde sîniu kint,
die von êrst wâren unde noch sint
anevanc an disen schulden,
diz sprîche ich mit ir hulden,
dâ von si des groesten schaden
sint von den schulden überladen,
den ieman hie gewunnen hât.
an dirre grôzen missetât
hât den schuldigen lîp
vrouw helenâ daz schoene wîp,
nû die behaben vürbaz
alhie ûf der kriechen haz,
sô wirt des lasters deste mê
nû gegen den kriechen als ouch ê,
sô wirt irs lasters unde irs schaden
ûf uns mit vlîze iemer geladen,
sô man uns ie unschuldiger siht.
swie daz geschiht, son wil ich niht
ze troie alhie belîben mê.
doch hie vor disen zîten ê
daz vroelichste belîben was,
daz der wunsch ie ûz gelas,
wan hie was êren unde guot,
kurzewîle unde hôher muot,
ze ernest unde ze schimpfe,
mit vroelichem gelimpfe,
daz leider nû an dirre vrist
zergangen unde verdorben ist.
dar zuo hât unser schulde
verworht der gote hulde,
die wir hân versêret,
in ir bethûs entêret,
daz uns den groesten schaden tuot.
nû wolte mich daz dunken guot
unde rehte in mînen sinnen,
möhten wir gewinnen
noch daz guot unde soliche habe,
dâ mite wir uns möhten abe
koufen nôt unde arebeit,
angest, kumber, herzeleit,
daz wir dâ mite nû zehant
lôsten liute unde lânt
von angestlichen sorgen.
solden wir ez borgen
ûf die gezierde unser gote,
daz doch waer wider ir gebote,
wir solden'z' niemer gelân,
möhten wir'z' niht anders gehân,
daz wir uns getrôsten,
uns von den kriechen lôsten,
daz wir ân angest noch beliben,
uns selben vürbaz niht vertriben,
dann alsô wir verderbet sîn
unde an uns ist worden schîn
nâch grôzem herzesêre
mit schaden gar ân êre.
Nû hân wir noch in disem zil
alhie ze troie liute vil,
die alsô rîches guotes sint,
daz si den lîp, wîp unde kint,
vriunt unde lânt noch loesent wol
von vorhtlicher klagender dol,
die sulen alle stiure geben,
daz wir ân angest vürbaz leben
unde âne kumberlichen pîn.
vrouw helenâ diu künegîn
sol ouch den kriechen wider komen
unde swaz in wart mit ir genomen,
ob wir ez mügen vinden an in,
sô hân wir saelde unde ungewin,
wan die noch bî den kriechen lebent,
die den besten trôst in gebent
unde si mit râte habent enbor,
Calcas unde nestor
sint gar ir besten râtgeben.
mit worten rihten si ir leben,
die in niht misselingen lâzent
mit ir witzen, die si hânt,
dâ mite si'z' ûf habent ie.
dar zuo lebent noch alle die
sterksten alle, die mit wer
noch habent ûf der kriechen her,
Agamennon unde menelâus
unde ajax thelamonius
unde der wîse ulixes,
Ajax unde dîomêdes,
die uns vil leides hânt getân
unde noch ze tuonne haben wân.
Dâ wider sint uns tôt gelegen,
die unsers râtes solden pflegen
unde ouch mit wer solden bewarn.
leider die sint uns vervarn,
Hector unde pârîs
unde trôilus der degen wîs
unde ander manic werder gast,
dem mannes manheit nie gebrast
nâch wunsche in rîlicher tugent,
ez waere in alter oder in jugent,
sô hâten wir die hoesten kraft,
die ieman hâte an ritterschaft,
die wir mügen nû niht gehân.
des sult ir alle iuch verstân
unde suochen wîsen rât dar zuo,
wie man zuo disen dingen tuo.
mugen wir mit unser habe
die grôzen nôt uns koufen abe,
die wir mit hôher vorhte hân,
daz dunket mich sô guot getân,
daz ich ez benamen râten wil.
den man sol dunken niht ze vil,
swâ mite er sich gefristen mac
mit êren jâr oder tac.
welle ieman under uns allen
mîn rât hie missevallen,
der lêre unde râte daz,
dem volge ich gerne sunder haz .>
Dô disiu rede geschach alsô,
mit einem munde riefen dô
beide arm unde rîche,
si wolten algelîche
gerne vruo unde spâte
sîn mit im an dem râte,
ob si sich möhten unde daz lânt,
vriunt unde lîp mit gebender hant
erloesen mit ir guote.
des waere in wol ze muote,
daz si'z' benamen taeten,
dar nâch si state haeten
unde noch vürbaz mêre.
hier über riefen sêre
die jungen zuo den alten,
die witze kunden walten,
wan der junge ampfimach,
des küneges kebessun, der sprach,
dâ wider wolte er iemer wesen
unde von den kriechen genesen,
dar nâch als es im töhte,
daz er genesen möhte,
ê daz er in guot wolte geben.
ze lidegunge umb sîn leben,
daz waere ein schantlich miete,
unde jach, wer im daz riete,
der müeste sîn ein boesewiht
unde wolte im ez ouch volgen niht,
er wolte mit werlicher hant
schirmen sîn liut unde sîn lânt
unde sus den kriechen angesigen
od aber tôt von in geligen.
Der wîse vürste ênêas,
der wîse unde guoter rede was,
mit senften worten dô began
sweigen den vil werden man
unde riet vil vlîzeclîche,
daz er stat unde daz rîche
lieze loesen unde daz lânt
unde manegen stolzen wîgant,
den si dennoch haeten.
swaz si mit êren taeten,
daz solde mit unêren
in nieman dann verkêren.
daz selbe riet pollidamas,
der ouch von art ein hêrre was
unde strâfte umb den zorn
den edelen hêrren wolgeborn
unde jach, swer's' widerriete,
daz in der gar verschriete
êre, saelde unde guot.
ûf stuont der degen wolgemuot
der alte künec prîamus.
in zorne antwurte er in alsus:
 <diz müet mich sêre unde dunket mich
swaer unde harte wunderlich,
daz die mîn dinc verkêrent hie,
die mit ir râte wurben ie
beide vruo unde spâte
mit bete unde ouch mit râte,
daz ich des niht solde lâzen.
mit urliuge solde ich bestân
die kriechen, als ez ist geschehen.
die beginnent des nû jehen,
al diu nôt, in der wir sîn,
diu schulde sî aleine mîn.
ir wizzent daz alle wol,
als ich ez an iuch ziugen sol,
wie diz urliuge âne vie,
dô mir alsô mîn dinc ergie
hie vor in mînen jungen tagen,
daz mîn vater wart erslagen
unde die kriechen disiu lânt
wuosten mit gewaltiger hant
unde ilius zerbrochen wart,
dise stat, unde ûf der vart
mîn swester esîonâ
genomen wart . ich bûte sâ
die stat wider mit aller kraft
nâch küneclicher hêrschaft,
als si biz her nû komen ist.
dô begunde ich alle vrist
mînen schaden den mînen klagen,
daz mir mîn vater wart erslagen
unde mîner werden bruoder drî,
den manheit was unde ellent bî.
dô rieten mir die mînen gar,
daz ich mîne boten dar
ze kriechen sante, daz si mir
nâch gefüeclicher gir
benaemen mîne swaere,
als den gefüege waere
nâch eteslichen êren,
daz mir nieman verkêren
möhte unde mînem lânde
die schantlichen schande,
die mir, als ich nû hân verjehen,
von den kriechen ist geschehen.
Dô wart antênor hin gesant,
der kam her wider unde tete erkant,
er waer sô lesterlîche
unde als unminneclîche
enpfangen von den kriechen,
daz ich müest iemer siechen
an êren unde verderben
unde lasterlîche sterben,
ob ich ez in vertrüege,
den dûhte doch gefüege,
daz ich mîn laster werte,
mit her die kriechen herte
oder etewaz in taete,
des ir lânt laster haete.
daz riet er mir, des volget ich.
der wil nû vor den andern mich
an disen selben sachen
mit worten schuldic machen
unde doch mit sîme râte ergie,
swaz mîne süne getâten ie,
des ich gegen sîner state doch
vil kleine hân genozzen noch,
wan er ie wankend an uns was.
ouch geriet ênêas,
daz pârîs zen kriechen kam
unde die künegîn dâ nam
unde vuor er selber mit im dar.
mit sîn eines râte gar
wart diu künegîn helenâ
genomen unde gezücket dâ.
des bin ich schuldic unde ouch sie.
her under sô was ich doch ie
des muotes nû unde ouch hie vor,
dô pârîs unde hector
unde mit den andern mîniu kint
lepten, die mir nû leider sint
mit dem tôde benomen,
swes ir über ein waerent komen,
daz ich daz haete getân
willeclîche ân allen wân.
nû woltens'' in die schulde mich
legen unde dar ûz sliezen sich.
des mac alsô niht sîn, wan ich
hân des vil gar vereinet mich,
ich sî gevolget iu, swes ir
mit rehten triwen râtent mir
ûf eine suone, dâ wil ich
lîp unde guot unde selben mich
antwurten âne widerstrît,
swes ir dar über gerende sît
ze boten hin ze kriechen dar,
den wil ich sîn gevolgic gar,
swes si ze râte werdent dâ .>
von dem râte schiet dô sâ
der edel künec rîche
mit grimme zorneclîche
unde lie den rât doch gar an sie
mit volge unde ouch mit râte hie.
Dô der künec von dannen schiet,
Antênor wart von al der diet
erkorn ze boten, als er ê was,
unde mit im der vürste ênêas
unde swen si beide mit in
ze boten wolten vüeren hin,
unde sicherten den ûf ir eit,
swaz von in dort würd ûf geleit,
daz si daz staete liezen gar.
von hove schiet dô alliu schar,
ein ieclich man vuor wider hein.
si wâren komen über ein,
swaz si die boten hiezen,
daz si daz staete liezen
unde daz durch nieman solden lâzen.
noch was, als ich gesprochen hân,
der künec gegen in mit zorne.
der edel hôchgeborne
besante ampfimachen zehant,
sînen sun, den wîgant,
besunder ûf den palas.
nieman mêre bî in was.
er sprach: < sun, nû rât her zuo,
wie ich zuo disen dingen tuo!>
 <wie, vater mîn?> < daz sag ich dir,
ich vürhte sêre, daz mir
dise boten guot unde êre
verrâten . sun, nû lêre,
wie daz werde undervarn,
daz wir mügent uns bewarn!>
Der junge degen ampfimach
mit zühten zuo dem vater sprach:
 <swaz du wilt, vater, tuon ich .>
er sprach: < sô si gesamnen sich
morne ze etelichem zil,
als ich si besenden wil,
sô soltû komen mit dîner schar
gewâpent wol unde slâch si gar
unde lâ deheinen genesen,
wan al diz liute daz wil wesen
gevolgic nâch ir râte nû!
lieber sun, dâ von solt du
tuon, als ich gesprochen hân!>
 <vater, daz sol sîn getân .>
 <nû tuo, sô mügen wir sicher wesen,
daz wir noch harte wol genesen
von den kriechen unde von in,
daz wir ân allen ungewin
haben mit werlicher hant
noch hiute got, liut unde lânt,
daz uns verrâten wil ir rât,
ob ir wille vür sich gât .>
dar nâch, als si hânt ûf geleit,
mit alsolicher sicherheit
schieden sich die hêrren dô,
die diz geleiten ûf alsô,
wan si dûhte beide guot
der rât, der wille unde ouch der muot,
des si hâten dô gedâht,
daz der würde vollebrâht.
Nû wâren, als ich hân vernomen,
des selben tages zesamne komen
Antênor unde pollidamas,
der dritte was ampfidamas,
der vierde hiez ucalegon
unde der werde man dolon,
an einen rât besunder hin
unde wurden ze râte under in,
daz si mit einem muote,
mit lîbe unde ouch mit guote
ein ander solden des gestân,
möhten si von den kriechen hân
beid ir guot unde ir lîben,
ir kinden unde ir wîben,
ir mâgen unde ir mannen
vrid unde geleite dannen,
daz si ûf den selben sin
die zuo z'in' wolten lâzen in,
sît dem künege wonten mite
alsô vrevellichen site,
daz er wolt ê verderben
unde mit den sînen sterben,
ê daz in wolte des gezemen,
daz er wolte suone nemen,
dâ von er vride haete.
swaz aber der künec taete,
si solden, möhten si genesen,
in einer sicherheit des wesen,
daz si guot, lîp unde êre
mit ein ander helfe unde lêre
bewarten unde vristen
mit wer, mit wîsen listen.
Antênor pruofte sêre
mit râte unde ouch mit lêre,
daz under in ir gemeiner eit
verstricte alsô die sicherheit,
daz si beliben staete dran.
Antênor der wîse man
enpfie die sicherheit aldâ
unde sante sînen boten sâ
hin, dô der vürste ênêas
ir râtgenôz des râtes was,
unde enbôt im, wie diu sicherheit
under in aldâ was ûf geleit
unde swie si mit gemeiner pfliht
dar an vollefüeren niht,
daz si verrieten die stat.
man tete in aller vröuden mat,
wan der künec waere gegen in
sô zornic ûf ir ungewin,
daz er si niemer mêre
deweder guot noch êre
gewinnen lieze . er wante ez in,
swâ mite er möhte danne hin,
ob si in liezen komen wider,
sô druhte er si iemer nider,
unde daz si saehen sô dar zuo,
daz si des andern morgens vruo
zuo den kriechen vüeren dar
unde den rât vollefuorten gar,
wan swaz des povels waere erkant,
der gunst gestüende in al zehant.
Dô enbôt hin wider ênêas,
daz in der nacht pollidamas
hin zuo den kriechen vüere
unde in heimlichen swüere,
daz si mit staeter staetekeit
den kriechen wolten sîn bereit
mit ir lîbe, ir guot, ir kraft
ungewancter vriuntschaft,
daz doch von den ir lîp, ir guot
mit ir geleite waer behuot,
als er dâ vor geordent was.
diz geschach . pollidamas
hin zuo den kriechen vuor zehant
unde tete die eitgenôze erkant,
die in wolten dâ gestân.
dô wart im sicherheit getân,
daz die vride haeten,
die mit werken unde mit raeten,
mit triwen an in wolten sîn
unde in taeten helfe schîn,
als in gehiez antênor.
Ulixes unde nestor
unde pirrus der wîgant
die sprâchen wider in zehant,
daz si dâ gegen müesten hân
zwîvellichen arcwân,
daz si möhten sich versehen,
daz ez möhte alsô geschehen,
wan si geloubten niemer,
daz si in gehülfen iemer
vriunt unde lânt verderben sâ,
als si gelobet hâten dâ.
Daz versichert in zehant
der dar ze bote was gesant,
der vürste pollidamas,
der gehiez in, daz ênêas
unde antênor kaeme dar
unde in vollefuorten gar,
swaz er gelobet hete aldâ.
gegen troie wart mit im dô sâ
sîn ein wert degen gesant
an die vürsten zehant,
die den eit hâten getân,
als ich hie vor gesprochen hân,
daz er gewaerlichen den eit
enpfie unde die sicherheit
unde den eitgenôzen ûf ir leben
vrid unde suone solde geben,
daz si vriuntlichen solden
varen, swar si wolten
in ir geleites huote
mit lîbe unde ouch mit guote,
mit mâgen, kinden, wîben
sicher gar belîben
vor allem leide, daz ergie
sô heinlich ze troie hie,
daz ez nieman wart gewar,
wan si, die ez gerieten gar
unde pruoften mit ir eiden,
als ich iuch hân bescheiden.
Nû hâte ouch vrouw helenâ
diu künegîn vernomen sâ,
daz antênor wolte
zen kriechen unde dâ solde
ein suone bringen über ein.
si kam, dô diu nacht erschein,
in sîn hûs zuo z'im' geriten.
er enpfie si wol mit vroelichen siten
als eine vrouwen rîche.
si bat in vlêhelîche
mit weinenden ougen
dâ under in beiden tougen,
daz er durch sîner tugende gir
unde durch ir liebe gegen ir
getriwelichen taete
unde er die kriechen baete,
daz si genaedic waeren
unde des niht verbaeren
durch ir gnâden hôch gebot,
si hulfen ir durch ir got,
daz der künec sînen zorn
Menelaus der wolgeborn
gegen ir gar abe lieze
unde er si niht verstieze
von küneclicher wirdekeit,
ûf die rede, daz ir eit
im sicherte ûf ir êre,
daz er iemer mêre
gên ir ân angest waere
ze herzeclicher swaere.
Dâ bî seit im daz werde wîp,
sît daz pârîs sînen lîp
durch si verlüre, sô waer si ie
unliep, unwert, unde würde nie
vür die zît dô genaeme;
swie daz ir manne gezaeme,
daz er in sîne hulde
gaeb unde vergaeze ir schulde,
si wolte in mit lieplicher kraft
erzeigen sô mit vriuntschaft
sîner grôzen swaere,
daz er ir iemer waere
mit triwen holt, als er was ê,
wan ir entete niht sô wê
sô der itewîze vorhte,
daz si gar verworhte
sîne hulde mit ir missetât.
swâ daz vênus unde ir rât
gefrümeten ie, dâ solde man
deste unschuldiger sin dar an
an disen selben dingen hân,
wan mit wârheit sunder wân
müeste der gote wille sîn,
daz waere ouch an ir worden schîn,
daz wolte si nû büezen sô,
daz menelâus iemer vrô
mit ir wesen solde,
wan si im vüegen wolte
alsolicher vriuntschaft gewin,
daz si niemer danne hin
under in würde gescheiden
der herzeliebe an beiden,
in der si iemer mêre
heten saelde unde êre.
Anthênor güetlîche enpfie
der vrouwen bete . als daz ergie,
si kêrte von im wider hein.
des morgens, dô der tac erschein,
Antênor unde ênêas,
an die der rât gelâzen was,
bereiten sich zehant aldâ
unde vuoren zuo den kriechen sâ
unde seiten in diu maere,
wes die burgaere
ze râte wâren worden dô.
der maere wâren die kriechen vrô
unde nâmen si besunder hin,
an die si heten under in
den rât gelâzen ê dâ vor,
die nam zuo z'im' antênor
unde ênêas der degen,
die troiaer râtes solden pflegen.
dô leite in wîslicher kür
Antênor den hêrren vür
al die rede, die mit bete
gên im diu küneginne hete,
diu schuldenhafte helenâ,
unde sagete in gewaerlichen sâ,
wie si nâch ir schulde
wolte zuo ir mannes hulde
komen unde iemer mêre
mit vlîze werben sêre,
daz si niemer niht getaete,
daz er beswaerde haete.
Dô die hêrren hôrten daz,
dô entwelten si niht vürbaz,
si bâten algelîche
den edeln künec rîche,
daz er lieze sînen zorn,
sît daz diu vrouwe hôchgeborn
wolte nâch ir schulden
komen ze sînen hulden,
wan swaz die götinn unde die gote
wolten mit ir gebote
gebieten dô, daz müeste eht sîn.
alsô waer ouch der künegîn
an dirre missetât geschehen,
durch daz solde er über sehen
dest ê der vrouwen missetât;
daz waer ir bete unde ir rât,
sît daz diu vrouwe ûz erkorn
waer von der gote vruht geborn,
als in waer ofte worden schîn.
nû began des küneges senender pîn,
der im von jâmer manegen tac
nâhe in sînem herzen lac,
mit lieplichen triwen
in sînem herzen niwen
unde in den gedenken
sîn gemüete wenken;
diu vriuntlîche geselleschaft,
die er in truoc mit liebe kraft,
enzunte sîne sinne
in sînes liebes minne,
alsô daz im daz herze sîn
enbrante in minnen sînen schîn
sô sêre, daz er gar vergaz,
ob si gediende sînen haz
unde durch ir liebe kraft der zorn
wart von im gar gên ir verkorn.
Nû diu grôze unminne
gegen der küneginne
mit vriuntlicher sicherheit
versüenet wart unde hin geleit,
ir rât si vollefuorten gar,
dar umb si wâren komen dar.
Troiaere den kriechen swuoren sâ,
daz si in die stat antwurten dâ,
daz ouch ir guot unde ir lîp,
ir mâge, ir liute unde ir wîp
von dannen vride solden hân
unde si daz lânt solden lâzen
Antênor unde helenô.
dar zuo wart in gelobt alsô,
daz der vürste ênêas
nam, swaz des küneges was,
den halben teil an guote
unde mit vriuntlichem muote
von dem lânde vuorte daz.
die boten gerten vürbaz,
daz mit in vüere ulixes,
Ajax unde dîomêdes
in die stat ze troie hin,
daz aldâ würden mit in
ûf geleit unde vollebrâht,
des dâ ze tuonne was gedâht.
Als troiaer dô vernâmen,
daz von den kriechen kâmen
ûf eine suone boten dar,
si vröuten sich der maere gar,
wan ir gedinge was vil grôz,
daz si aller swaere würden blôz
unde mit den selben maeren
von nôt gescheiden waeren,
die in die kriechen brâhten.
mit vröuden si gedâhten,
ir arbeit solde ein ende hân.
diu zuoversiht, der liebe wân
vil schiere gesamenet hâte
dar zuo dem selben râte
von der stat die besten.
mit willekomen wart den gesten
erboten manic êre aldâ.
der rât huop sich . si sprâchen sâ,
ê daz si wolten reden iht
umb deheiner suone zuoversiht,
sô müeste ampfimach zehant
die stat versweren unde daz lânt,
Vrigiâ daz künecrîche,
wan er sô lasterlîche
den kriechen verkêrte gar,
swar umb si ie gesanten dar.
ê daz si vollefüerten daz,
dô twelten si niht vürbaz,
ê si ze râte giengen.
als si den rât an viengen,
den si hâten ûf geleit,
in slehter einvaltekeit
wânden troiaere,
daz ez gar alsô waere.
Arme unde rîche
drungen algelîche
ûf gedinge zuo den boten dar
mit vröudenrîchem muote gar.
als in die boten tâten kunt,
dô zehant unde an der stunt
hôrt man ein grôz geschrei, daz was
ûf des küneges palas
mit eime wuofe, der was grôz,
unde alsô grôz, daz der dôz
in die stat vil wîte erhal.
dô die boten disen schal
vernômen dâ, dô wânden sie,
daz in gelâget waere hie,
unde vluhen von dem râte.
vil balde unde harte drâte
kêrten si mit vlühte iesâ
in ein bethûs aldâ,
in dem dô wîp unde man
ir götîn eine betten an,
diu was minervâ genant.
dô kam ein bote sâ zehant,
der si mit maeren trôste
unde gar von sorgen lôste,
der seite in dô, ez waere niht,
ez tiute ein ander geschiht.
Vrouw helenâ diu künegîn
hete driu hübesche kindelîn
unde ir edel trût âmîs
der junge degen pârîs.
dâ diu slâfen lâgen
unde senfter ruowe pflâgen,
dô slüege si ze tôde ein want,
unde dô man si tôt vant,
dô wart daz geschrei ob in.
des grôzes jâmers ungewin
hâte gemachet disen schal,
der dâ sô jaemerlîche erhal
ob den kinden bî der zît.
Sunom unde ouch caratît
unde der dritte idoneus
die juncherren hiezen sus,
die dô den lîp alsus verlurn
unde jâmerlichez ende kurn,
als ich gesprochen hân alhie.
der vürste antênor des niht lie,
er enladete ze hûse aldâ
zuo z'im' der kriechen boten sâ
unde schiet daz povel sich . dô wart
der rât biz morgen vruo gespart,
unz aber sich gesamenten dar
an den rât die besten gar
unde die hoesten von der diet,
die daz geschrei von dannen schiet,
an die der rât von aller stat
gemeinlichen was gesat.
Antênor der rîche
bôt ez vil minneclîche
den gesten, dô si sâzen
unde dar nâch unde si gâzen.
er sagete in ze maere,
daz troie gestiftet waere
alsô von dem êrsten man,
der si êrste stiften began,
der waer geheizen ilius,
dem hâten sîne gote alsus
âne widerrede geseit
mit endehafter wârheit,
würde brâht dar in die stat
ein hülzîn ros, daz was gesat
in ein bethûs aldâ.
diu kreftige minervâ,
des lândes gotinne,
wart angebeten inne.
dâ hiez ilius machen
mit sô rîlichen sachen,
daz er's' niht hete vollebrâht.
dar nâch, als er sîn hete gedâht,
swie daz würde gar bereit
ze rehte nâch sîner rîcheit
unde würde denne dâ genomen,
als man ez ze troie saehe komen,
sô würde si mit wârheit
zerstoeret unde wüeste geleit.
swie si daz bilde braehten dar,
sô geschaehe aldâ ir wille gar.
Die kriechen mit gemeinen siten
begunden antênoren biten,
daz er gegen in taete,
als er begunnen haete,
wan si wüesten an im wol,
er waer sô staeter triwen vol,
daz er in staete lieze,
swaz er in gehieze.
Daz lopte er in mit triwen dô.
dar nâch sprach er aber alsô:
 <als wir nû komen an den rât,
als unser rât gerûnet hât,
sô sult ir wizzen, swaz ir
wider troiaer herzen gir
hie vordernt, daz ich daz vil gar
widerrede von der schar,
daz si gên mir niht mügen hân
deheinen valschen arcwân,
daz si iht gejehen mügent, daz ich
gegen in missehüete mich,
sô mac ich verre deste baz
gegen iu vollefüeren daz,
daz ich iu nû gelobet hân .>
 <swaz du wilt, daz sî getân,>
sprâchen zuo z'im' die kriechen sô.
si wâren der geheize vrô,
die si hâten dâ vernomen.
zehant dar nâch, dô man sach komen
den tac nâch gewonten siten,
der kriechen boten wider riten
unde tâten an der selben stunt
den hêrren disiu maere kunt.
Antênor unde ênêas
unde swaz der andern vürsten was
ze troie, dô die kêrten sâ
ze hove unde kunten dâ,
die kriechen wolte gezemen,
wolten in troiaere benemen
ein teil ir lasterlichen schaden,
des si si hâten überladen,
si wolten âne zwîvels wân
gegen in vil gerne suone hân
mit einer werden vriuntschaft
unde wolten mit al ir kraft
ze lânde wider kêren
unde ir götinne ze êren
daz lobelichste opfer lâzen,
daz ie götinne wart getân
ze lobe oder daz ie goten
ze êren würde nie geboten
ûf solicher vriuntschaft gewin,
daz si sich suonden noch mit in
unde jâhent, swer durch sînen haz
oder durch nît wante daz,
der saehe gerne, daz daz lânt,
liut unde guot würde geschant
unde benamen diu stat hin geleit
an prîse, an kraft, an werdekeit.
dâ von waere ir aller rât
mit triwen âne missetât,
swie si zen selben stunden
die suone mit êren vunden,
daz si des wol geruochten
benamen, swaz si suochten.
Dô diu rede alsô geschach
unde der künec selbe sach,
daz der rât in allen
begunde wol gevallen,
er jach des, swaz si taeten
mit werken oder mit raeten,
daz waer wol in dem willen sîn
unde tete in's' gerne volge schîn.
dô was im leider unbekant,
wie si im liut unde lânt,
stat unde kint unde wîp
unde dar zuo sîn selbes lîp
hin gegeben hâten
unde valschlichen verrâten.
doch liez er gar den rât an sie.
si schieden sich . der künec begie
sîn reht nâch küneges rîcheit,
daz diu kint wurden geleit
mit erbermeclicher klage.
dar nâch an dem dritten tage
wart ideus gesant
nâch den vürsten sâ zehant,
die dar, als ir ê hânt vernomen,
in der botschaft wâren komen,
Ajax unde dîomêdes
unde der wîse ulixes,
daz die ze troie kaemen
unde troiaeren rede vernaemen
unde danne rihten sich dar nâch.
daz geschach . dô wart al gâch
den ellenthaften vürsten drin
durch ir botschaft gegen troie hin.
Nû dô si wâren komen dar,
rîche unde arme unde alle schar
sich gesamenet hâten
unde si sich berâten
gemeinlichen solden,
wie si die suone wolten
alsô nemen unde si staeten,
daz si dar nâch haeten
mit êren vride unde gemach.
daz lampus ein werder vürste sprach,
swaz den kriechen leides ie
geschach oder ungemüetes hie,
dô wâren wir an der geschiht
algelîche schuldic niht,
als man uns schuldic haben wil.
ir ist hie mêre denne vil,
die dirre schulde unschuldic sint,
swie doch der künec unde sîniu kint
si smaehelich ab ir râte triben,
die schuldic ân ir tât beliben,
wan die suone wellent gern,
die sol man suone wol gewern.
ez waere ein berlich ungefuoc,
swer mit willen ie getruoc
wâpen gegen den kriechen hie
unde nie unfuoc gegen in begie,
wan als er betwungenlîche tete
mit triwen gar an vriundes bete,
ob die niht vinden solden
suone, ob die wolten.
Der rede gevolgeten im dô
die besten algelîche alsô
unde jâhen im mit wârheit,
er hete reht unde wâr geseit.
ez waer gemeinlîche dort
ir aller rede, ir aller wort,
man solde si wizzen lâzen,
wie die suone solde ergân,
daz si in daz teten kunt.
dô sprach an der selben stunt
Dîomêdes der degen:
 <wir hân uns gegen iu des bewegen,
welt ir uns mit gâbe entladen
des manicvalten grôzen schaden
der uns von iu geschehen ist,
sô gebent uns an dirre vrist
vünf tûsent pfunt goldes
unde dannoch mêre soldes
mit zal silbers alse vil.
ob iu des gezemen wil,
sô geben uns slehtes kornes,
guotes unde ûz erkornes
hundert tûsent malter.
mit zal vil manicvalter
hân wir gerochen vür wâr,
daz wir disiu zehen jâr,
diu wir sîn gelegen hie,
sît daz urliug âne vie,
daz uns daz zehende teil daz guot
unschadenhalp niht mit gülte tuot .>
Dô geswigens'' algelîche,
beide arm unde rîche,
daz nieman niht dâ wider sprach.
ir ieclicher zem andern jach,
des unfuoges waere gar ze vil.
ûf stuont an dem selben zil
Antênor der vürste dô.
der sprach zen kriechen alsô:
 <alrêrst habent ir hie mite
verschrôten iwer alten site,
der ir biz her noch pflâgent ie.
wir kunden iuch noch vinden nie,
ir heten gegen uns rehten vuoc.
swie dicke unfuoc uns von iu sluoc,
des nemen wir nû vil kleine war.
ir habent als unmaezeclichen gar
alhie gevordert unser habe.
welt ir der gir niht lâzen abe,
sô wizzent an uns solichen muot,
ê daz wir geben iu daz guot,
sô liezen wir stat unde lânt
allez abe ze einer hant
unde branden hie ze dirre vrist,
swaz hie bethiuser ist,
unde die stat, als si ist gelegen,
unde wolten dann uns des bewegen,
daz wir in wâge wolten geben
uns selben, lîp, guot unde leben,
sô daz man uns hinnen vür
âne guot verdorben kür .>
Mit witzen antwurte im des
der wîse dîomêdes.
er sprach: < ir müget wol hân vernomen,
daz wir durch daz niht her sîn komen,
daz wir gesehen iwer stat,
wie hêrlich diu sî besat
unde wie si sî gezieret,
nâch wunsche geformieret
mit liuten unde mit guote,
mit vesteclicher huote.
wir kômen her, daz ist eht sleht,
daz wir an iu daz unreht
unde daz unbilde rechen hie,
daz pârîs an uns begie,
des noch ist ein teil geschehen.
noch muoz man uns hie lânger sehen
gên iu mit strîte, biz daz wir
nâch unsers herzen wunsches gir
an liuten unde an lânde
gerechen hie die schande,
daz leit unde daz grôz ungemach,
daz uns ân nôt von iu geschach,
ez sî, daz ir mit iwer habe
uns den schaden kouften abe,
in dem wir hân sô vil verzert.
ouch ist in daz vil kûme erwert,
wir lâzen iuch wec unde pfat.
ob ir went brennen iwer stat,
daz tuot! wir wenden ez iu niht
unde wellent doch durch die geschiht
gerûmen niemer hie diz lânt,
ê daz wir mit werlicher hant
alhie gerechen unser leit.
dâ bî sî iu vür wâr geseit,
daz ir gar müezent varen lâzen,
swaz ir iu schaden hân getân .>
Die rede underfuor zehant
ein hêrre, was geheizen pant.
er bat die kriechen, daz si in
gaeben vrist von dannen hin
biz an den andern morgen vruo.
si bedorften râtes wol dar zuo,
welch antwürte si haeten
unde wie si alsô getaeten,
daz si unschuldic beliben
unde ouch die kriechen niht vertriben
mit unfuog unde ân ende.
sunder missewende
liezen in die kriechen dô
biz morgen vruo die vrist alsô,
daz si in danne taeten kunt
ir antwürte . sâ zestunt
nam zuo z'im' antênor
der kriechen bote als dâ vor
unde vuorte si mit im hein
unde wart des mit ir râte in ein,
wie er getaete ir willen dâ.
mit im vuorte er si dô sâ
in daz bethûs vor der stat,
dô manege zît was în gesat
daz palladium, daz in
solt êre vüegen unde gewin.
daz was daz ros, mit dem der stat
geschehen solde an saelden mat.
Under dan dô daz ergie,
in der stat ze troie lie
sich ein grôzez wunder sehen,
daz troiaeren was geschehen,
dô si ir opfer dâ ir goten
brâhten nâch ir ê geboten
unde si daz brennen wolten,
als si ez opfern solden,
als si daz vor verbranden ê.
daz was in leit unde tete in wê,
done mohtes, als diu wârheit giht,
ir opfer grôz enbrennen niht.
si muote, daz ez was geschehen,
si wolten lâzen hân gesehen
in ir heimelîche die boten.
wie manege êre si ir goten
kunden dâ gebieten,
si branden oder brieten,
daz was verlorn unde gar enwiht,
daz opfer wolte brinnen niht.
des wâren si leidic unde unfrô.
si giengen mit dem opfer dô
vür apollen altaere.
ungenaeme unde undancbaere
wart ir abgote ir opfer gar.
dô kam geswungen ein ar
zuo z'in' dar in daz bethûs.
in dem vluge wart ein sûs
sô grôz, daz si erschrâken gar.
des opfers vuorte in dô der ar
ein stücke unde vuorte ez âne wer
hin zuo den schiffen ûf daz mer
unde liez ez under in allen
in diu schif nider vallen.
Alsô daz troiaere sâhen,
si erschrâken unde jâhen,
daz waer ein übel zeichen in.
ir gote hete ûf ir ungewin
unde ûf ir herzeclichen pîn
geschicket daz wortzeichen sîn.
mit disem vremeden zeichen
durch spotlichez smeichen
bat si dîomêdes
unde der wîse ulixes,
daz si niht trûric waeren
unde trûren gar verbaeren
unde heten vröuderîchen muot.
diz zeichen tiutet niht wan guot
unde vriuntschaft under in.
durch die stat her unde hin
riten die wîsen geste,
schouwende die veste
unde ir gezierde manicvalt.
nû was sô wunschlichen gestalt
diu stat, swâ si die sâhen,
daz si mit wârheit jâhen,
daz niender ûf der erde
in alsô werdem werde
deheine veste waer gelîch
an wer, an rîcheit ebenrîch,
noch mit küneclicher kraft
sô mehtic an ritterschaft,
als troie diu rîche,
des jâhen si waerlîche.
Dô zuo den kriechen der ar
hâte brâht daz opfer dar,
si vröuten sich unde wâren vrô.
mit vrâge brâhten si ez dô
hin an die stat, dâ calcas
ir wîseste wîssage was,
daz er in rehte erscheinte,
waz diz wunder meinte.
er sprach: < daz wil ich iu sagen,
gehabt iuch wol, in kurzen tagen
sult ir gewalteclichen hân
Troie . ez wirt iu undertân
beide mit guote unde ouch mit kraft
unde mit aller ir hêrschaft,
die si mit guote habent dâ .>
ze troie diu künegîn ecubâ
erschrac ouch sêre, daz diu gote
ir opfer gar mit ir gebote
versmâhten alsô sêre.
si sûmde sich niht mêre,
si brâhte ouch rîlîche
ir opfer grôz unde rîche
Minerven unde apollen ir goten.
alse daz viur wart geboten,
ez lasch unde wolte brinnen niht
von ir ze ir aller angesiht.
daz was ir klage . nû was aldâ
diu prophetîn cassandrâ,
diu wart gefrâget maere,
wâ von diz zeichen waere.
Si sprach: < daz wil ich iu sagen.
swaz man alhie bî disen tagen
Apollen opfers bringen siht,
des wil er enpfâhen niht,
durch daz er hie entêret
wart unde sîn muot versêret
an achillen, der sîn leben
in dem bethûs muoste geben,
dô man sîn lop sanc unde las.
wan des hector unschuldic was,
sô sol man ob sîme grabe
des gotes zornes komen abe
mit dem opfer .> daz geschach.
als man daz opfer bringen sach
unde ob dem grabe zunden an,
ez verswant unde enbran.
des wâren troiaere vrô.
nû diz geschehen was alsô,
der tac verswein, der âbent kam,
Antênor sîne geste nam
zuo z'im' unde vuorte si hein.
ze nacht, der tac verswein,
die geste er dâ heime lie.
ze minerven bethûs er gienc,
des bî den selben zîten dâ
diu êwartinne tannâ
pflac mit grôzer wîsheit,
als diu schrift uns hât geseit.
Hie bat der vürste rîche
mit ernste vlîzeclîche,
daz si durch ir êren vrum
im gaebe daz palladium,
daz in dem bethûs dô was.
ein götin diu hiez pallas,
der was ez zem êrsten gedâht
unde was dennoch niht vollebrâht.
daz wolten vollebringen
mit rîlichen dingen
die kriechen dô nâch rehte gar
unde woltens denne senden dar
ze opfer der götinne zehant,
der ez was von êrst benant
durch troiaer êre unde wolten ir
lônen nâch ir herzen gir,
daz si sich lieze des gezemen,
daz si daz bilde lieze nemen
unde ûz dem bethûs vüeren dan.
ir gehiez der wîse man
sô rîche gâbe unde alsô vil,
daz si im an dem selben zil
daz bilde erloubet dô iesâ,
daz er daz solde nemen dâ
unde vüeren, swâ er wolte hin.
ûf der miete gewin,
die er ze gebene ir gehiez,
daz bilde si im güetlîche liez,
wan sîn geheize dô
ir gemüete machte vrô.
Dô antênor erbat
daz bilde, kêrte er gegen der stat
zuo den kriechen wieder hein
unde seite disen vürsten zwein,
daz er daz bilde hete erbeten.
sô werden wir von nôt erweten,
sprâchen der kriechen boten dô.
si wurden des ze râte alsô,
daz si balde santen dar,
ê daz sîn ieman würde gewar,
unde daz bilde nemen dâ
unde ez hiezen vüeren sâ
zer kriechen letze über velt
in ulixes gezelt
bî sô getriwer liute hant,
daz ez ieman würde erkant,
der in schaden wolte dran
daz geschach . dô sante dan
Antênor sîne botschaft
heimlich unde hiez mit kraft
daz bilde ûf guot gedingen
den kriechen balde bringen
bî der nacht, dennoch vor tage.
dô wart nâch der wârheit sage
genomen dâ daz bilde
unde gezogen überz gevilde
hin vür ulixes gezelt.
der êwartinne wart ir gelt
gesant, daz ir antênor
ze miete ê gehiez dâ vor.
Dô der ander tac erschein,
Troiaere wurden des in ein,
daz si zesamen kaemen
unde rât dar über naemen,
wie si gemachten staete dô
die suone under in alsô,
dô si belibe ouch staete dâ.
gegen der kriechen boten sâ
sprach antênor dâ ir wort.
die suone brâhte er ûf daz ort,
alsô daz die kriechen sâ
lopten ze nemene dâ
silbers unde goldes
gelîch gelîches soldes
gewegen dar zwei tûsent pfunt,
als uns diu wârheit machet kunt,
daz under in diu suone ganz
belibe ân alles wandels schranz
ze beiden sîten under in.
wider zuo den kriechen hin
kêrten die boten sâ zestunt
unde tâten die suone kunt,
wie diu gesetzet waere,
diu endehaften maere,
wie si wâren wider komen
unde waz si hâten dort vernomen
unde wie daz bilde in was gegeben,
in des bîzeichen sâhen sweben
diu wâge, diu troiaere wac
ir saelde, ir wandel unde des pflac,
daz sîn geschach ir lebenes lôz
mit ir gote ordenunge beslôz.
Schiere wart daz maere
wie ez geschehen waere,
in al der kriechen her bekant.
dô wart helenus besant,
des küneges sun, von troie dar,
der mit wârheit wiste gar
unde kuntlîchen wol kunde verjehen,
waz den liuten solde geschehen.
der was ê zuo den kriechen komen,
als ir habent hie vernomen,
unde hete in lîp unde leben
an ir gnâden ze vride ergeben,
von dem was er gar verholn.
diu rede was im vor verstoln,
sô daz die kriechen wolten niht,
daz er befunde die geschiht
unde sîne vriunde iht warnte dran.
doch was ez dem wîsen man
alsô wol kunt mit wârheit,
als ez mit im waer ûf geleit,
unde sagte ez den kriechen sâ
reht als waer er gewesen dâ
unde ez hete gar vernomen.
dâ bî seit er, ez waer nû komen
diu zît, daz troie müeste
zerstoeret werden unde wüeste,
ir kraft diu waer zalt an ir drum.
sît daz si daz paladium
hâten bî der zît verlorn,
daz in ze schirme was erkorn.
Dâ bî seit er, ez solde komen
allez, als ir habt vernomen,
unde werden, als ez was geschehen,
als man den urhap hâte gesehen.
daz ende würde ouch alsô erkant.
der waer antênor genant,
an dem sich solde heben daz.
Troie niht mê vürbaz
weren solde an sîner kraft
unde an ir werden ritterschaft,
wan ez alsô waer gedâht,
swenn daz bilde würde brâht
gegen der rincmûre dar,
daz man die besten mûre gar
dâ gegen müeste brechen nider.
die würden niht gemachet wider,
ê daz si solichen schaden kurn,
daz si lânt unde stat verlurn,
daz müeste eht leider alsô sîn
vater, muoter, bruoder pîn
unde sîner vriunde wânlich tôt
vuoct im mit jâmer soliche nôt,
daz im von leide dô geswant.
Pirrus der edel wîgant
nam in ûf unde trôste in wol
nâch klagelicher seneder dol
unde bat in guot gemüete hân,
ez möhte wol umb in ergân.
doch schihte er im huote zuo,
daz er spâte oder vruo
sîner vriunde an der geschiht
möhte vor gewarnen niht.
Helenus der wîse sprach,
dô er bî im die huote sach,
alsô pirrus dô gebôt,
diu huote waer vil gar ân nôt.
er wolte gerner bî in leben,
denn den lîp bî den sînen geben,
unde daz er mit wârheit
gelobte, daz ûf sînen eit,
swâ daz vür in kaeme,
des in dô haele naeme,
des endorfte er niht sorgen,
ez waer bî im verborgen,
daz er'z', niemer gesagete
bî namen unde ez verdagete,
unde swenne si stat unde lânt
zerstoerten gar dar nâch zehant,
wolt er mit in ze lânde varn
unde dâ niht mê noch lânger sparn
unde allez sîn leben dannen hin
aldâ belîben bî in
getriwelîche ân allen haz.
als er versichert im daz
gar nâch vester triwen art,
ze machenne begunnen wart
daz ros, daz ez gar vollebrâht
würde, als ez was ê gedâht,
als helenus den urhap
in an des rosses bilde gap,
alsô begunden si'z', zehant.
der edel werde wîgant
Ajax oilêus
brâhte dar unde epius,
swes man bedörfen wolte
unde dar zuo haben wolte.
Under dan wart ûf geleit
mit endehafter sicherheit,
wie man die suone geswüere,
sô daz si vollefüere,
des wurden zehen vürsten wert
hie zuo erkorn . der wart gegert,
daz si gegen troie vüeren
unde dô die suone swüeren
in der gelimde valscheit,
als si von in was ûf geleit.
daz was dîomêdes
unde der wîse ulixes
unde idomeneus
unde ajax thelamonius.
Nestor der vünfte was,
Meriônes sun, unde tôas,
Pfiloctêtâ unde eumelus.
der zehende daz was pirrus,
Achilles sun . die vuoren sâ
gên troie unde wurden dâ
enpfangen sô güetlîche,
daz nie in keime rîche
boten wurden dâ vor ê
sô lieplîche enpfangen mê.
von der stat des povels schar
zogete allenthalben dar
gegen der kriechen botschaft.
vroelichen unde in vröuden kraft
was ir muot, ir herze vrô,
wan si versâhen sich alsô,
daz si mit wârheit âne wân
nâch arbeit solden ruowe hân.
Nû was ouch, als ich hân vernomen,
gegen der kriechen boten komen
Prîamus der rîche
unde enpfie si minneclîche
unde bôt in grôzer êren vil.
zehant in dem selben zil
bat er si vlîzeclîche alsus,
daz in sîn sun helenus
wol bevolhen waere,
wan in der degen maere
was liep durch sîne wîsheit.
im waer mit wârheit geseit,
er waere worden des in ein,
daz er mit in wolte hein
unde bî in sterben unde genesen,
des solde er in bevolhen wesen.
daz lopten si im mit wârheit.
nû was daz ezzen bereit,
der edel künec rîche
ladete vlîzeclîche.
dô hâte si antênor
dar hein geladen als dâ vor
unde bôt in manege êre.
ouch vlizzen sich vil sêre
von der stat die besten,
daz si'z', den werden gesten
buten wol mit werden siten,
daz vil unsanfte waer vermiten,
wan si niht wânden, daz si sô gar
ûf untriwe kaemen dar.
Vruo an dem andern tage
kômen nâch der wârheit sage
zesamene alle die besten.
die burger mit den gesten
samneten sich zesamne gar
in minerven tempel dar.
dô rette aber antênor
ir aller wort, als ê dâ vor,
wan er der botschaft was ein wer.
er sprach: < nû hânt die kriechen her
der hoehsten zehen gesant,
die vür die besten sîn genant,
ûf solich tegedinc, daz sie
mit uns die suone staeten hie.
daz sehen, wie wir geantwurten in,
daz ez sî êre unde gewin
unde unserem künecrîche .>
dô sprâchens'' algelîche:
 <vuorent in wîslicher kür
die boten zuo uns allen vür
unde nemen ir sicherheit von in
unde si von uns die eide hin,
mit den die suone vollevar!>
al die besten von der schar
den rât gerieten . ez geschach.
zehant man sich zesamen sach
ze râte in einem palas,
daz minerven bethûs was.
dâ wart versichert under in
mit triwen her unde hin,
daz siu suone sunder schranz
belîbe lûter unde ganz,
als si dô was zesamen brâht.
ouch hâten troiaere gedâht,
daz mit solicher valscheit
sô velschlichen waer ûf geleit
sô valscher list, dâ mit ir leben
sô valschlîche was hin gegeben
unde ouch ir künecrîche.
dô rietens'' algelîche,
an den ir rât, ir lêre lac,
daz si biz ûf den andern tac
den rât belîben liezen
unde danne zesamne hiezen
arm unde rîch unde alle schar
gegen dem selben râte dar,
dô man die suone wolte
vollenden, als man solde,
unde daz man ûf daz velt enmiten
altaere mahte nâch ir siten,
dâ man dô ûfe swüere,
daz diu suone vollevüere,
der si ze râte worden
dô wâren . nâch ir orden
solden si staeten mit ir goten
die suone, als ez dô was geboten.
alsô solden si ir eit
staeten unde die sicherheit.
Nâch der rehten wârheit sage
wart vruo an dem andern tâge
gemachet ein altaere dâ,
den wîhten si ir gote sâ
unde brâhten drûfe ir opfer gar
gemeinlîche von al der schar.
swie si wâren dô genant,
samneten sich dar zehant,
wan ir zuoversihtic wân
versach sich, daz si solden hân
vrid unde suone sunder leit.
den eit, der suone sicherheit,
solde sweren ulixes
unde mit im dîomêdes,
die wurden dar zuo beide erkorn.
die wîsen vürsten wol geborn
mit valsche unde ouch mit wârheit
swuoren dô den selben eit.
si swuoren, swie antênor
die suone hâte dâ vor
mit in ûf geleit, daz sie
staete wolten behalten die,
daz des ir wârheit waere ein wer
der hoeste got, her jûpiter,
sunne, mâne unde erde
nâch ir helfelichem werde
unde aller krêatiure geschaft,
diu dâ enzwischen wonhaft
was biz der sunne ûf gienc
biz vesper, dâ er sich nider lie.
Dô die vürsten wol geborn
die suone hâten sus gesworn,
der hoesten kriechen sicherheit
versicherte der vürsten eit,
sô daz er staete waere.
dô swuor ouch vür troiaere
die selben suone antênor,
als die kriechen swuoren vor,
daz si'z', behielten staete gar.
dô wuohs aldâ vor aller schar
von vröuden ein vroelich geschrei.
dô wart in zwêne teil enzwei
daz opfer dô geteilet von in.
den einen teil den truogen hin
die kriechen gegen den schiffen sâ
unde liezen troiaeren dâ
den andern, daz was dô site,
daz man versicherte dâ mite
diu dinc, diu staete solden sîn.
dem site tâten volge schîn,
die in den selben jâren
in heidischer ê dô wâren,
beide dâ unde anderswâ.
mit vriuntschaft mischten sich dô sâ
Troiaer under der kriechen her.
Troiaere giengen zuo dem mer
mit vriuntschaft unde mit guote hin
unde si vriuntlichen z'in',
mit vriuntlichen gebaerden gar.
der suone vröute sich diu schar.
Swâ der vürste antênor
hin vuor, dâ huoben in enbor
mit lobe troiaer als ein got.
dô wart geboten ein gebot
an lîbe, an leben in beiden hern,
daz man dem povel hieze wern,
daz se zesamene giengen iht
unde der alten geschiht
mit kriegen iht gefüegen
unde die suone alsô zerslüegen,
daz lîhte würde getân,
wolten si zesamen gân,
durch daz werten ez diu her.
under dan wart bî dem mer
daz ros mit grôzer liste kraft,
mit meisterlicher meisterschaft
gemachet unde mit wîsheit
grôz unde hôch, vil wît unde breit,
mit starken taveln hülzîn,
die sêre beslozzen müesten sîn
von stahel unde von îsen.
von listen würken wîsen
wart ez zesamne geleit
mit meisterlicher kündikeit,
als ez meisterte elenus.
alsô mahte ez epius
der listwürke schiere.
ûf breiter schîben viere
wart ez gerihtet durch die site,
daz man ez deste lîhter mite
züge, war man wolte,
dar man ez ziehen solde.
Nû daz bilde wart bereit,
offenlichen wart geseit
unde wart ein gemeiner schal
bî den kriechen über al,
nieman möhte erwenden,
die kriechen wolten senden
nâch lobelichem gewinne
Minerven der götinne
hin ze troie in die stat,
dar în ir bethûs was gesat
durch ir lobes êre.
dô sûmden sich niht mêre
Antênor unde ênêas.
daz golt, daz silber, daz dâ was
geheizen von den kriechen dâ,
daz samneten si zesamne sâ
unde hiezen an den selben tagen
in minerven tempel tragen,
dar wart ez gesamnet gar.
dô enbuten sâ die kriechen dar
Troiaeren, daz si kaemen
unde daz bilde naemen
mit diemüetlichen dingen
unde ez dô hiezen bringen
Minerven ze opfer von in.
si hâten'z', gegen der veste hin
gegen in gezogen nâher baz.
als troiaere sâhen daz,
si gâheten gegen dem bilde dar
mit vrevellichen muote gar
beide arm unde rîche
unde enpfiengen'z', vroelîche.
Mit grôzem schalle drungen
die alten zuo den jungen
hin ûf daz gevilde
gegen der stat zuo dem bilde
unde brâhten ir grôz opfer dar.
mit vröudenrîchen muote gar
zugen si daz bilde hin
vroelichen gegen der stat mit in.
unde als si ez brâhten in die graben,
ez was sô grôz, sô hôch erhaben,
daz si'z', niht mohten bringen
mit deheinen dingen
zem halben teile durch daz tor.
dô liezen si'z', belîben vor,
biz daz si sich bedaehten,
wie si'z', zem tor în braehten.
wan dâ sasten sich dô wider
die besten, daz si'z', braechen nider,
wan die wîsen vorhten,
ob si diu tor entworhten,
si naemen lîhte schaden dran.
daz ander volc dô began
dâ wider kriegen sêre.
dô was ir aller lêre,
daz si an der selben zît
dem bilde mahten alsô wît,
daz si ez möhten bringen hein.
dô si wurden des in ein,
daz bürgetor, die türne grôz,
die rincmûre, diu die stat beslôz,
slihtens'' unde brâchen nider,
daz in kam ze schaden sider.
In disen selben stunden,
dô troiaere begunden
die rincmûre brechen unde diu tor
unde dar ob die türne enbor,
Neptûnus unde apollô
ir werden gote hâten dô
zwei grap vor in, diu wâren rîch
unde grôzer rîcheit gelîch,
diu in gewîhet wâren ê
nâch ir ordenlicher ê.
die brâchen ouch aldâ ir schar
mit maneger guoten veste gar.
beide türne unde palas
unde waz in ûf dem wege was,
daz brâchen si bîz ûf den grunt.
alsô wart dô den kriechen kunt,
daz si wol möhten mit ir her
komen in die stat ân alle wer,
daz si sô unwerhaft waeren.
si enbuten troiaeren
gemeinlîche, als diu wârheit giht,
daz si daz bilde vürbaz niht
vuorten, ê daz si daz golt
unde der suone zinses solt,
der in waer geheizen ê,
bereiten gar . dô wart niht mê
gesûmet noch vürbaz gespart,
ê daz in gegeben wart.
Nû zugen an der selben zît
daz bilde sêre enwiderstrît
in die stat wîp unde man.
ein sît die man, diu wîp hin dan
mit grôzem schalle unde ouch mit spil.
türne unde guoter veste vil
brâchen si nider unde machten sleht,
swaz ûf ir wege stuont ûfreht,
wan ez was ein sô grôzez werc,
als ob si einen gefüegen berc
zügen in die stat mit in.
ûf ir grôzen ungewin
was vil liute drîn geleit
gewâpent unde wol bereit,
die ein tor mit listen grôz
an dem bilde dô beslôz,
dâ diu verborgen hâlschar lac.
Sînon des selben slüzzels pflac,
der solde entsliezen in die tür
in der zît nâch rehter kür,
sô die kriechen kaemen
unde daz zeichen von in naemen,
daz si ûf troiaere leben
ze wortzeichen im gegeben
hâten unde er in aldâ.
Ulixes nam ze troie sâ,
waz er zimberliute vant
unde vuorte si mit im zehant
in die habe zuo dem mer
unde lônte in wol von al dem her,
daz si den schiffen büesten gar,
swaz in dran schedeliches war.
Dô daz geschehen was alsô,
die kriechen kêrten balde dô
mit ir gezoge hin ûf daz mer.
al die herberge, dâ daz her
gelegen was, die zuntens'' an
unde branten si unde kêrten dan
in sigêûm die habe,
ir enker wurfen si dô abe,
die wurden schiere behaft,
dô enkerte diu ritterschaft
in der habe sigêô.
diu selbe habe lac alsô,
daz nieman enwuste noch ensach
von troie dô, waz dâ geschach,
daz den hoesten ungewin
unde den groesten schaden vuocte in,
wan si wânden âne wân,
ein suone waere aldâ getân,
mit der si solden sicher wesen
unde alles leides sîn genesen.
dô was ez anders ûf geleit
mit ungetriwer valscheit,
daz der ellenthaften diet
lîp unde guot unde lânt verriet.
der kriechen wîslich kündekeit
Troiaere einvaltikeit versneit,
alsô daz si ir ritterschaft
überlisten mit ir liste kraft.
Alsus lac der kriechen her
den tac verborgen ûf dem mer,
daz ez nieman innen wart.
gên troie einer widervart
wurden si mit valsche in ein.
dô kam diu nacht, der tac verswein.
Mit vröuden sunder swaere
liezen sich troiaere
mit ruowe nider an ir gemach,
wan ir gedinge sich versach,
ir sorge, ir nôt, ir arebeit
waer in mit vröuden hin geleit
unde wânden sîn nâch leide vrô.
ouch hâten si den tac alsô
mit arbeit verarbeitet sich,
alsô die wârheit wîset mich,
daz in diu müede nam die kraft.
ouch hâten si mit wirtschaft
beide arm unde rîche
gelebet sô rîlîche
ân alle vorhtlichen pîn,
daz si diu wirtschaft unde der wîn
ûf slâf nâch grôzer müede twanc.
ûf ruowe stuont gar ir gedanc
unde wânden vrî vor sorgen sîn.
ze nacht, dô sînen liehten schîn
gelie der wunnebaere tac
unde manegelich mit ruowen lac
unde sich troiaere geliezen nider,
die kriechen slichen balde wider
von der habe heimlîche dar,
daz ez nieman wart gewar,
unde wâpenten sich über al
gar verholne ân allen schal.
Dar nâch dô scharten sich die schar
nâch ordenlichen siten gar
alle werlich ûf einen strît.
an des êrsten slâfes zît,
sô alle welt mit ruowe lebt
unde in der besten ruowe swebt,
Sînon, der dar zuo was gesat,
daz er verriete die stat
durch der kriechen gâbe grôz,
vil heimelich daz bilde entslôz
unde liez dar ûz vil gar die schar,
die drinne komen was aldar
unde dar zuo wâren ûz benant,
die underwunden sich zehant
des teiles, des ênêas
unde antênor dâ hêrre was,
die hâten heimelich genomen
ir liute z'in', unde wâren komen
in ir sunderveste hin
verborgen heimelich zuo z'in',
daz si behielten in den lîp
beide man, kint unde wîp,
der driu tûsent unde vier hundert was,
der hêrre was ênêas.
zwei tûsent hâte antênor,
die ouch bewarten sîniu tor.
tûsent unde zwei hundert
hete im ouch ûz gesundert
Helenus der wîse degen.
ir liute sach man ouch dâ pflegen
die andern, die dâ hâten
Troie die stat verrâten,
zuo den kêrte dô diu schar,
die in dem bilde kômen dar,
daz si in vride baeren
unde ir schirmer waeren.
Sînon der bôt ûf zehant
ein lieht unde tete dâ mite erkant
den kriechen, daz si solden komen.
daz zeichen hâte er ê genomen
von den kriechen durch die site,
daz er zeigete dâ mite,
wenn si solden komen dar.
des zeichens nâmen si dô war
unde alsô schiere si'z', gesâhen,
si îlten balde gâhen
gegen der stat mit grôzer kraft.
diu ellenthafte ritterschaft
Troie vant ân alle wer.
in der stat teilt sich daz her
in die gazzen hin unde dar.
als sich zerteilten die schar
beide dort, hie unde dâ,
stiezen an unde branden sâ
die stat alumbe in alle sît,
dô enmohten an der selben zît
Troiaer, als diu wârheit giht,
sich ze wer bereiten niht,
daz si gegen ir vînden striten.
si vuoren ûf in touben siten
unde liefen wider unde vür
unversunnen in der kür,
als ob si waeren âne sin,
wan si wânden vliehen hin
unde entrinnen der nôt,
dô muosten si belîben tôt.
Der sluoc den, die sluogen die.
beide dâ, dort unde hie
was anders niht wan slahâ slach
unde stichâ stich, ouwê unde ach.
leit, angest, kumber unde mort
wuohs hie unde dâ, dort unde dort.
hie lac ein schar, diu ander dâ,
diu dritte aber anderswâ
ûf strâzen unde in gazzen tôt
swâ sich deheiner her vür bôt,
der hâte dô den lîp verlorn.
er waere unedel od hôchgeborn,
beide die vrechen unde die zagen
wurden allenthalp erslagen.
in vihes wîs sluoc man si nider.
dô enmohte nieman wider
niht gebieten wan daz leben,
daz ieclicher muoste geben.
bethiuser, strâze, stîge, wege,
hiuser, winkel, brücke, stege
was algelîche ein unde ein,
sô daz dô niender vride schein,
wan swâ ieman hin entran,
der wart erslagen oder verbran.
swâ ouch deheiner wart bekant,
ûf den wart ein geschrei zehant
unde ein zuolouf, wan manegelich
versuochten an in mit slegen sich.
gewîhte stete nâch ir ê
hâten niht anders vrides mê,
wan ein lidic vrîez velt.
dô enmohte nieman dehein gelt
vür sich selben gelân,
wan den lîp verloren hân.
daz was in allen als ein wint,
hie sach der vater, daz sîn kint,
muoste bî im lîden nôt.
ze tôde slahen unz ûf den tôt
sach daz kint den vater sîn.
nôt lîden, arbeit unde pîn
der bruoder sîne bruoder sach.
gemeine wart daz ungemach
unde der jâmer über al.
daz geschrei, des jâmers schal
über al die stat vil lûte erdôz.
daz geschelle wart vil grôz.
von jaemerlicher swaere
riefen dô troiaere
in riweclicher jâmers nôt.
swar sich ûf gnâde bôt,
ir deheiner iemen,
der erbarmet leider nieman,
wan als ein schellic wilder hase
od eines wilden wolves base,
die man ungerne genesen lât,
swâ diu jage ze râme stât.
Diu stat dar zuo mit kreften bran.
swâ man si mohte gezünden an,
dô bran ez vil sêre über al.
dô daz geschrei unde ouch den schal
der künec prîamus vernam,
er vlôch in sîner vluht, er kam
geloufen vür des tôdes suht
in daz bethûs mit vluht,
daz er êrst stifte unde dâ er
sînen hoesten got, der jûpiter
was genant, dô betet an.
ûf des gnâde er dar entran
unde wânde sicher sîn aldâ.
die andern vluhen anderswâ
in diu bethûs der gote
von der angest gebote,
die si dâ bî in sâhen.
mit vluht begunde ouch gâhen
in minerven tempel dâ
diu wîssagîn cassandrâ,
diu des küneges tohter was
unde künftic dinc wol künstic las,
alsô daz si wol kunde sehen,
waz dar nâch solde geschehen.
hie wurden algelîche
der arme als ouch der rîche
gelîche arm, gelîche rîch
unde mit wirdekeit gelîch,
alsô daz man den rîchen
mit wirdekeit gelîchen
dem armen mit glîcher nôt began.
swelicher kam den rîchen an,
der kunde in niht erbarmen,
wan als die swechsten armen,
si wâren in gelîcher maht.
unz an den tac vil gar die nacht
werte diu jaemerlîche nôt.
in diu bethûs vlôch den tôt
vil maneger degen durch genesen,
der dâ genesen wânde wesen
unde dar ûf dâ verborgen lac.
dar nâch kürzeclich dô der tac
mit sînem grâwen liehte schein,
die kriechen wurden des in ein,
daz si des küneges palas,
dar ûfe dô behalten was
vrô helenâ diu künegîn,
diu dem lânde disen pîn
vuocte unde die vil grôze nôt
unde maneges werden mannes tôt
vrumete mit ir minne kraft
mit stürmen unde mit ritterschaft.
Nû wart unlânge dâ vermiten,
die kriechen dâ mit sturme striten
an des küneges palas,
der âne wer besezzen was,
wan dar ûf was dehein man,
wan der dem tôde dar ûf entran
nacket unde âne wâfen.
die dô wânden slâfen
mit ruowe, die sach man wecken
unde jaemerlîche erschrecken,
der was der palas âne wer,
den gewan der kriechen her
gaehes unde âne widerstrît.
dô wart an der selben zît
genomen unde gevangen dâ
diu künegîn vrouw helenâ
unde ir juncfrouwen zwô.
bî den wart ouch gevangen dô
Dêîfebus, der ir âmîs
wart, dô sîn bruoder pârîs
verlôs in strîte den lîp,
dô nam er daz schoene wîp,
als ich iu hân hie vor gesaget.
des jungen heldes unverzaget
sich menelâus underwant
unde hiez im snîden sâ zehant
diu ôren abe, nas unde munt
unde hiez in dar nâch sâ zestunt
an henden unde an armen
stümbeln, dem edeln armen
hiez er alle sîne lide
abe slahen, unde âne vride
er ze jungest dô gebôt,
daz man im tete den tôt.
Daz geschach . ez muoste sîn.
dô der degen dise pîn
unde die grôzen arebeit
mit des tôdes nôt erleit,
swaz anders volkes dô was
gevangen ûf dem palas
in mannes namen, daz wart dâ
verderbet unde ertoetet sâ,
daz ir deheiner genas.
dô gâhte durch den palas
mit den sînen pirrus,
Achilles sun, dâ prîamus
der alte künec verborgen
lac mit grôzen sorgen
in einem betehûs, dâ er
wânde, daz im jûpiter
sîn werder got hülfe genesen,
des wânde er alsô sicher wesen,
daz er dar ûf gnâde entran.
dô der edel alte man
die vînde sach zuo gâhen
unde si begunden nâhen,
er gâhte balde unde gienc
vür den altaere unde umbevie
in sêre unde druhte sich dar an.
Pirrus bedenken dô began
mit grimme an sînes vater tôt.
sîn zorn, sîn vrecheit im gebôt,
daz er zürnen began
unde sîn gemüete in zorne bran,
unde in dem selben zorne
lief dô der hôchgeborne
zuo dem altaere dar
mit grimme unde nam des kleine war,
daz der künec bî sîner zît
was ân allen widerstrît
lîbes unde guotes,
tugende unde hôhes muotes
sô vollekomen unde ûz genomen
unde in sîn alter alsô komen,
daz er mit lobe in alle wîs
behielt mit wirdekeit den prîs
unde in dem lobe was worden grâ,
des warte harte kleine dâ
Pirrus der stolze degen wert.
mit zorne huop er ûf daz swert
unde sluoc den künec durch gerich,
daz er viel ûf den esterich
tôt unde erslagen von sîner hant.
swaz er dâ manne bî im vant,
die liten ouch die selben nôt.
si muosten alle ligen tôt
durch des vürsten gebot
daz betehûs unde ouch der got
entêret wurden sêre.
mit schedelicher unêre
entêrten si'z', an manegem man,
der zuo z'in', ûf gnâde entran.
Nû diz ergangen was alsus,
Ajax oilêus
vür minerven tempel kam,
in dem er gevangen nam
Cassandren die wîsen,
die man des hôrte prîsen,
daz si hete wîsheit vil.
nû wurden an dem selben zil
die kriechen ze râte alsô,
wie si bî den zîten dô
gegen den solden gebâren,
die dâ entrunnen wâren
in diu bethûs zuo den goten
unde sich heten den geboten
ûf ir gnâde durch genesen
unde sô genesen wolten wesen
in dem betehûs aldort.
dô was gelîch ir aller wort
daz si si mit gewalte dâ
naemen unde si toeten sâ,
daz troiaer namen niemer mê
gewurzete in sîne kraft als ê,
den solden si verderben,
vertilgen unde ersterben
sô gar unde alsô sêre,
daz vürbaz niemer mêre
ieman von troie waere genant,
daz des geslehte waere erkant,
von den in sô grîz ungemach,
leit unde daz laster geschach,
daz man niemer dannen hin
ze maere müeste sagen von in,
wie grôz laster si in irn tagen
von troiaeren müesten tragen.
ob si die selben geschiht
raechen an troiaeren niht,
des kômen si gar über ein.
dô der rât in ir willen schein,
zem bethûs si giengen
gemeinlîch unde viengen,
waz liutes drin die nacht entran.
die man schieden sich hin dan
unde hiezen, als diu schrift giht,
als ein vihe unde anders niht
toeten unde verderben sâ.
nieman vriesch ê anderswâ
in dem lânde hie unde dort,
alsô erbemeclichez mort
noch alsô leitlich ungemach,
als an troiaeren dô geschach,
wan wenn ein man gemeine her
werlôs wirt unde âne wer,
des solde man gnâde hân,
er hete denne gar missetân.
daz wart an troiaern übersehen.
die schrift der wârheit hôrte ich jehen,
daz die kriechen liezen
niemand dâ geniezen
ellendes, edelkeit noch zuht,
alters noch angeborner vruht,
ez müeste allez ligen tôt,
alsô der kriechen gewalt gebôt,
âne kint unde âne wîp.
den liezen si durch daz den lîp,
daz si in eigenlîche
dienten in ir rîche.
Die kriechen dannoch niht vermiten,
in vîentliches zornes siten
suochten si dort, hie unde dâ
unde aber dâ unde anderswâ,
in winkeln unde in oeden
verborgen unde in snoeden,
wâ ieman des toehte,
daz er sich verbergen möhte,
dâ ersuochten si sô gar,
daz nieman des wart gewar,
ob dehein troiaere
lebete oder lebende waere,
der des liutes niht enwas,
daz anthênor unde ênêas
in ir schirme hete dô,
die heten sich behuot alsô,
daz si nie kômen vür ir tor,
daz ieman vinde si dâ vor,
wan si sô manege strenge nôt
sâhen unde sô manegen tôt,
der jâmerlîche arebeit
in klagelichem pîne leit.
Dô diz geschehen was alsô,
die kriechen in erkurn dô
eine stat alsô gefüege,
daz man zesamen trüege
beide daz silber unde daz golt
unde des gewinnes rîchen solt,
den si gewunnen heten dâ.
ein ander stat erkurns'' ouch sâ,
daz si zesamen leiten gar
wât unde wâfen unde ez dar
braehten gar unde daz sie
den roup ein ander teilten hie
nâch sîner wirdekeit dem man.
ander weide stiezens'' an
unde branden, waz belîben was,
ez waere hûs od palas,
daz wart gebrochen allez nider.
dar nâch kurzelichen sider,
dô diu stat was worden sleht
unde allez, daz ê stuont ûfreht,
mit viure wart verslihtet gar,
dô begunden dâ die schar
den roup zerteilen under sich,
dar nâch ez was gelegenlich
dem man nâch sîner wirdekeit.
zem êrsten wart an den teil geleit
wîp unde kint . dar nâch zehant
golt, silber, harnasch, ros, gewant
unde anders manic grôz gewin,
die sie gewunnen under in.
In dem selben teile dâ
wart diu künegîn helenâ
vor ûz gegeben ze teile ir man,
des herze nâch ir minne bran,
wan waz si wandels ie begie,
si verlôs doch gegen im nie
mit deheiner schulde
vriuntschaft noch sîn hulde,
sô holdez herze truoc er ir.
nâch vriuntlicher minne gir
was si im trût, holt unde zart.
Polixenâ gegeben wart
Pirrum dem lobesamen
in sîns vater achillen namen,
der durch si verlôs sîn leben.
Cassandrâ diu wart gegeben
dem künege agamennône.
zer dienest unde ze lône
wart diu künegîn ecubâ
gegeben ulixê dâ.
dar nâch ir ieclichem wart
gegeben ûf der selben vart
ie dar nâch, als im gezam
unde ouch an wirde was sîn nam
unde an sîner edelkeit,
sô was sîn teil im dâ bereit,
daz er den nam nâch dienste sâ.
als im sîn lôz erzeigete dâ,
sô zôch er an sich unde las
den teil, der im gevallen was.
Nû diu teilunge alsus ergie,
ein kriegen sich dô âne vie
umb daz bilde rîche.
si kriegten algelîche
mit grôzen kriegen under in,
wer ez solde vüeren hin,
wenn ez mit solicher rîcheit
was zesamene geleit,
daz grôz guot dar an lac mit vrum.
umbe daz paladium
bat ajax thelamônes
niht vürbaz hoehers lônes
umb alle die grôzen arebeit,
die er ie durch si erleit,
daz si ez ze gâbe im liezen
unde in liezen geniezen,
daz in mit manegem dienste grôz
der grôzen arbeit nie verdrôz,
dâ mite er in vil ofte erstreit
manege hôhe werdekeit,
dâ von ir kraft sô wîte erschein.
dô wurdens'' algelîche in ein,
der vürste waere der gâbe wert,
sît er hete dô gegert,
unde daz man in gewerte
noch vürbaz, wes er gerte,
daz erteilten im vil gar
rîche unde arme unde alle ir schar
unde daz umb alsô krankez guot
nieman beswaerte sînen muot,
der in sô grôzlich alle zil
het ûf der vart gedienet vil.
Daz widerrette ulixes
unde mit im dîomêdes
unde jâhen, ez waere in worden nie
noch gegeben unde weren sie.
Ajax widerrette daz.
er sprach, daz ez niht vürbaz
Antênor erwürbe dar
durch ir willen, wan durch al die schar,
dâ von wolte er ez billicher hân,
ob im ez die besten wolten lâzen,
des kriegete er dô niht mêre.
den kriec liez durch sîn êre
der vürste dîomêdes
noch kriegete vaste ulixes
unde ajax der vürste ûz erkorn.
durch irn vîentlichen zorn
zweigete sich dô zehant
zuo in, waz vriunt in was benant.
als ich iu nû bescheide,
die gebrüeder beide
Menelaus unde agamennon
wolten sich scheiden niht dâ von,
si gestuonden mit ir schar
Ulixen dis krieges gar,
durch daz wan ajax aller diet
ûf die küneginne riet,
durch die sô manic helt verdarp
unde alsô manic helt erstarp,
daz man daz hôchgeborne wîp
slüeg unde ir naeme den lîp
durch den lasterlichen wanc,
der si ze solichen noeten twanc.
Des vürsten rât als er geriet,
die hoesten von al der diet
lobeten des, ez dühte si sô guot,
daz dar nâch stuont ir aller muot,
wie si die künegîn slüegen
unde ir des niht vertrüegen,
daz sô manic vürste ûz erkorn
durch si hete den lîp verlorn,
des ir ungetriwer lîp
gebezzern solde manic wîp,
die dar an solden bilde nemen,
daz in niemer solde gezemen,
daz si des iht getaeten,
dâ von si laster haeten
unde ir künne geswechet waere.
dirre starken maere
erschrâken dô vil sêre
die gebrüeder hêre
Menelaus unde agamennon
unde nâmen vaste dâ von
die vürsten sô, daz si liezen
ir zweiger si geniezen,
sô daz si ir niht entâten.
hie under sich berâten,
die hêrren dô begunden
an den selben stunden,
daz si ze gerihte kaemen
unde ofte dâ vernaemen,
wem daz her ze solde
daz bilde geben wolde,
dâ von den vürsten beiden
ir kriec würde gescheiden,
den si hâten under in.
wie si den geleiten hin,
darumbe samneten sich gar
die hoesten von al der schar
zesamen an ir besten rât.
vil manic lobelich getât,
die in dem urliuge hie
Ajax der vürste begie
mit sîner hant ûf der vart.
durch sînes lobes êre wart
der helt sô wol unde sô vil
geprîset ûf des lobes zil,
daz si gemeinlîche
den edeln vürsten rîche
jâhen, man solt in gewern,
wes er mit vuoge wolte gern,
daz hete mit manlichen siten
sîn hant vil dicke wol erstriten.
Doch dâ bî jâhen si des,
daz bilde solde ulixes
ze rehte gar ân allen wân
vil billicher mit rehte hân,
dann er, wan ez der wîse man
mit sînen witzen gewan,
dô er schuof, daz anthênor
ir antwurte ê dâ vor
ûf ir saeleclichen vrum
ze liebe daz paladium,
daz si die stat gewunnen mite.
durch des billiches vuoges site
verlôs der wîse wîgant
Ajax daz bilde, wie sîn hant
dem her mit mannes wirdekeit
gefüere unde êre dicke erstreit,
als ich iu von im hân gesaget.
der vürste wert unde unverzaget
vil sêre zürnen began
unde nam sich des ze laster an,
daz er alsô was überstriten.
mit vîentliches zornes siten
tröuwet er des râtes râtgeben
vil griwelichen an daz leben,
von der râte daz was komen.
daz im daz bilde was benomen,
des müesten si engelten dô,
daz dise niemer wurden vrô
an êren noch an guote,
an lîbe noch an muote.
Alsus widersagete er in
von dem tage hinnen hin
dienest unde vriuntschaft
von aller sîner vriunde kraft,
der bî im was sô vil aldâ,
daz er mit gewalt iesâ
in allen vriuntschaft verzêch,
wann er wart gegen in gevêch
unde widersaget alsus,
daz agamennon unde menelâus
unde der vürste ulixes
müeste sich bewegen des,
daz si wichen im von dan.
gein dem werden wîsen man
müesten si mit al ir maht
gein im mit huote sîn die nacht,
die dô mit ir trüebe schein.
die vürsten wurden des in ein,
daz si mit gemeinen siten
mit den künegen beiden striten
unde mit ulixes ritterschaft
unde ir gewalt unde ouch ir kraft
zerfüerten an dem andern tage.
beide durch des vürsten klage,
die er hâte dô gein in,
unde durch den unwîsen sin,
daz si an schriden in ein wîp,
von der schulden manic lîp
verderbet was ân alle wer
unde ouch mit verberne al daz her
mit volge unde ouch mit râte
zem tôde verteilet hâte,
daz andern wîp müeste gezemen,
daz in ir bilde müesten nemen
unde wisten, waz si taeten,
daz si angest drumbe haeten.
Dô warp vil vlîzeclîche
Ajax der vürste rîche
gemeinlich mit al der schar,
daz si mit einem muote gar
jâhen, sît daz ein wîp
unde ir schuldehafter lîp
lieber waer denn allez her,
sô wolten si ouch mit ir wer
durch in die künegîn bestân
oder man müeste im si lâzen
die vrouwen âne irn willen dô.
diz warp ajax der vürste alsô
ze leide ûf die künegîn sâ,
wann er mocht in niht leider dâ
getuon, wan ob er vuocte, daz
man die vrouwen durch irn haz
in âne ir willen naeme,
daz würde in widerzaeme
unde alsô leit, daz si es zehant
iemer müesten sîn geschant.
er wiste wol, daz si den lîp
verlürn, ê daz der künec sîn wîp
daz her liez verderben sus.
Ajax thelamonius
warp ûf die künegîn al die nacht
mit aller sîner vriunde maht
unde erwarp, daz alle diet
mit im ûf ir leben riet,
sô daz si im gehiezen,
daz si in mit helfe niht liezen.
Vruo dô der ander tac erschein
unde diu vinster nacht verswein,
Ajax der edel vürste wîs,
dem ie mit lobe ritters prîs
nâch vürsteclicher wirdekeit
in sînen zîten was bereit,
wart an den selben stunden
tôt unde ermürdet vunden
unde wiste nieman rehte, wie
daz geschach, wie ez ergie
unde wer ez tete unde wer ez geriet.
des vürsten tôt von vröuden schiet
die hoesten unde die besten gar.
mit jâmer wart über al die schar
vil riweclich ein grôz geschrei.
in brâch sîn tôt ir vröude enzwei,
wan si jâhen alle
mit jâmerlichem schalle,
die mortlichen missetât
geriete dô der künege rât
unde der grimme ulixes
unde der edel palomîdes,
den er ouch sluoc unde in verriet.
an der vil riwigen diet
machte mit klagender riwe
ir grôzen jâmer niwe
unde jâhen klegelîche,
daz die vürsten rîche
waeren durch ir vrumekeit
verrâten sus unde tôt geleit,
daz solde iemer alle tage
ir râche sîn unde ouch ir klage.
Diu drouwelîche vorhte
die künege beide entworhte
an vröuden unde an muote.
mit werlicher huote
sasten si sich dô ze wer
vil bî gên al der kriechen her,
den des edeln vürsten tôt
den unwillen gein in bôt,
daz si si gerne bî den tagen
heten durch die meine erslagen,
daz an dem vürsten geschach.
als dô ulixes daz ersach,
daz im daz her truoc solichen haz,
ir vorhte er alsô sêre entsaz,
daz er vil tougenlichen dan
mit den sînen entran
in ysmarum daz lânt,
ein insel ist alsô genant,
unde entsagete sich den vürsten aldâ.
Pirrus der vürste hiez dô sâ
pülvern den neven sîn.
in einen schrîn guldîn
hiez er in dâ legen dô
in der insel swetrô
mit jaemerlicher herzen klage.
nâch der gewaeren wârheit sage
vrumte des edeln vürsten tôt
dem her sô klegelîche nôt,
daz sich nâch im sâ gar die schar
bewâgen aller vröuden gar.
Alsô ulixes dannen kam,
der vürste dîomêdes nam
daz bilde unde hete ez âne strît.
nû nâhet ez balde gegen der zît,
daz die kriechen mit ir scharn
ze lânde wolten wider varn
unde hugeten vroelîch ûf die vart.
nâch der hoesten râte wart
diu wîssagîn cassandrâ
zuo in besant, daz si aldâ
in mit wârheit tete erkant,
wie si solden in ir lânt
ze lânde komen wider hein
übel oder guot, an disen zwein
bâten si die wîsen
der wârheit si bewîsen,
wie in solt ûf der vart geschehen.
dô begunde si verjehen
wîslîche nâch wîser art,
daz agamennon ûf der vart
verlüre den lîp, liut unde guot
unde daz der degen hôchgemuot
Menelâus sîniu lânt
gewinne wider in sîne hant,
nâch vil grôzer arebeit
gelücke, liep unde leit.
wie sich daz vüegen wolte,
daz im gelingen solde,
daz tete si an der selben stunt
den hêrren algelîche kunt,
alsô ez allez sît geschach.
den si des übeln verjach,
die zurnten an daz wîse wîp
unde hazzten drumbe irn wîsen lîp.
der vürste anthênor der suonde daz,
er leite hin der kriechen haz,
alsô dazs'' alles zornes gir
liezen vriuntlichen gegen ir
durch sînes râtes wîse bete.
alsô der vürste daz getete,
mit vroelichem schalle
ladet er die vürsten alle
unde die hoesten von der ritterschaft
unde mit grôzer wirtschaft
vleiz er sich vroelich gegen in.
dar nâch, als ich bewîset bin,
teilte er an dem selben zil
grôzer kleinoete vil;
mit manegem rîchen solde
von silber unde von golde
unde von gesmîde rîche
êrt er si algelîche
nâch iecliches wirdekeit.
als ez wart von in ûf geleit,
wenne unde wie si wolten
varn, sô si varn solden,
des dô zît in den tagen was,
nû wart der vürste ênêas
gebeten vlîzeclichen gar
von al den besten von der schar,
daz der vürste wîte erkant
mit in ze kriechen in ir lânt
vüere unde wenne er kaeme dar,
si vüegten im mit wirde gar
saelde, guot unde êre grôz.
als sînen hoesten genôz
wolten si iemer danne hin
mit hôher wirde hoehen in.
der edel vürste rîche
danct in dô vlîzeclîche
der êren unde der wirdekeit,
die si hâten vür geleit
durch ir êrengernden prîs.
Pirrus der junge degen wîs
hât in gevancnisse aldâ
Hectors süne, die gap er sâ
lidic irn vettern dâ zehant.
Helenus sich underwant
der juncherren mit vröuden dô
unde was des herzeclichen vrô,
daz im der vürste sunder bete
die grôzlichen gnâde tete,
als in sîn edelkeit betwanc.
ouch sageten im die besten danc,
daz er die gnâde begie
an den edeln kinden hie,
die sô verweiset wâren
in ir kintlichen jâren,
unde er nâch solichen êren die
ir edelkeit geniezen lie,
als sîner wirde wol gezam.
dô disiu vröude ein ende nam
mit vürsteclichem schalle,
die hoesten kêrten alle
mit trûriclicher ungehabe
hin zuo des edeln vürsten grabe,
dô mit grôzer rîcheit
Ajax der vürste was geleit,
unde zarten ab im dâ vür wâr
beide gewant unde ouch daz hâr
unde swuoren über alle die
mit eineclichem muote hie,
die schulde an im dô truogen,
die in mortlichen sluogen
unde in alsus verrâten
mit valschen raeten hâten,
daz si muosten ze buoze stân
des grôzen meines, der getân
wart an dem vürsten rîche,
dar umb si sicherlîche
wâgen wolten ir leben,
guot unde êre dar zuo geben,
si geraechen denne des vürsten tôt,
des tôt sô grôzen jâmer bôt
in unde dem her, dâ von si dô
ze buoze muosten stân alsô,
daz der welte gezaeme,
daz si bilde naeme
bî in, daz ein ieclicher mite
solich mortlîche site.
Nû diz alsus gesworen wart,
dar nâch sich balde ûf sîne vart
ieclicher dô bereite,
sô daz er vil gereite
ze lânde vüere wider hein.
des wurdens'' alle dô in ein,
daz si ze schiffe trüegen sâ
allez daz, daz in aldâ
was worden ûf der selben vart.
dô wart niht lânger gespart,
si truogen ez ze schiffe gar.
dô wart getragen zuo dem var
vil manic rîlich goltvaz,
silber, harnasch, waz dô was
von edelem gesteine,
vil manic baldekîn reine
geweben gar von golde,
sam man ez wünschen solde,
sô stotzet ez gar guldîn.
dô wart getragen ouch dâ hin
dar zuo vil manic zendât,
pfeller unde vil rîche wât,
manic ros unde pfert,
diu vil manic marke wert
wâren bî den zîten dô.
si wâren herzeclichen vrô
ir glückes unde ir guotes,
wan si gar hôhes muotes
wâren bî der selben stunt,
daz si troie biz ûf den grunt
heten zerbrochen unde verbrant
unde daz gerochen hâte ir lânt
daz laster, daz diu künegîn
Helenâ was gefüeret hin
dem künege menelâô,
an pârîs unde an prîamô
unde an troiaeren allen,
des dâ vil grôz ir schallen
was an dem lânde unde ûf dem mer,
unde daz sô gar ân alle wer
stat unde lânt verdorben was
unde daz des küneges palas
gevellet was ân underbint
unde dâ bî wîp unde kint
mit in von lânde vuorten dan
unde man dâ vor ê nie vernam
von alsô grôzem roube gar,
als mit in vuorte der kriechen schar.
Waz touc hie von ze sagene mê?
nû si gedrungen ûf den sê
mit in daz si heten dô,
si stiezen an unde sungen hô
ir wîcleich gar vroelîche,
vil manic segel rîche
von zendât unde von golde guot,
dâ vröute sich maneges kriechen muot,
wan si gar schône glizzen.
die marner sich dô vlizzen,
daz si die kiele wanden
hin balde gên den lânden,
danne si wâren komen dar.
sus vuor vroelîche der kriechen schar
ieclicher dar er wolte dô.
si wâren herzeclichen vrô,
daz in sô wol gelungen was.
hie bî wart ouch ulixê daz
endelîche enboten unde geseit,
daz die kriechen daz geleit
zesamene haeten gesworn,
sît der vürste hôchgeborn
Ajax der ellentrîche degen
sô jaemerlichen waer gelegen
tôt, daz in daz iemer mê
waere leit unde tete in wê,
wan si darumbe wolten geben
beide lîp, guot unde leben,
si geraechen alsô sînen tôt,
daz si müesten komen ze nôt,
die schulde heten dô dar an,
unde daz er alsô waere dan
gevarn sô gar heimlîche,
daz waer wol dem gelîche,
daz nieman schulde mohte hân,
wan er an dem vrechen man,
sît ajax an den stunden
sô mortlichen tôt waer vunden
unde er ouch mit den sînen
vlühtic sich lie schînen
des nachtes dâ von dannen
heimlich mit sînen mannen,
des hete sîn helfe unde ouch sîn rât
gefrumet die mortlich getât
unde daz der vürste ûz erkorn
sîn leben het von im verlorn.
Nû daz er disiu maere vernam,
in alsô grôze vorhte er kam,
daz er sich mahte ûf daz mer
unde entweich sô verre der kriechen her
unde ir zorne, daz er sich
in manic insel wildeclich
den kriechen vor entseite.
er vuor eht vil gereite
irrende ûf dem wilden sê
zehen jâr unde dar zuo mê,
daz er nie getorste komen
ze lânde, alsô ich hân vernomen,
wan er die kriechen sêre entsaz.
hier under sô gefuocte sich daz,
daz in warf ein starker wint
in ein insul, dâ eht sint
die sîrênen wonende.
nû daz er kam dar tonende
unde in die winde sluogen dar,
dô des die marner wurden gewar,
si seiten'z' im . dô hiez zehant
Ulixes der wîgant
diu ôren balde verschieben sâ
mit beche unde wahse allen dâ,
die bî im wâren, daz si niht
gehoeren mohten, sô man giht,
der vrouwen singen sus noch sô.
dar nâch an einen mastboum hô
hiez er sich vaste binden sâ,
dar umb daz er gehoeren dâ
möhte ir süezez singen.
mit sus getânen dingen
kam er von in unde vuor zehant
in manic insel wilde erkant,
die in dem mer sint eht gelegen,
wan er het sich des bewegen,
daz er wolte iemer mê
varen ûf dem wilden sê
unde schouwen manic wunder.
hie mite unde ouch hier under
barc er sich ûf dem wilden mer
vaste vor der kriechen her,
wan er ir guoten ritterschaft
entsaz unde ouch ir magenkraft,
daz er nie getorste komen
zuo in, als ich ez hân vernomen.
Nû alsus vuor ulixes
unde die kriechen alles des
nâch ir willen wâren komen
zeim ende, alsô ir hânt vernomen,
unde ieclicher in sîn lânt
was komen hein unde man bevant,
wie troie was gebrochen
unde daz alsô gerochen
sich hete menelâus,
sô daz der künec prîamus
verdorben was unde sîniu kint
unde daz sô gar ân underbint
beide liute unde lânt
verderbet wâren unde geschant
unde ouch diu künegîn helenâ
in wider worden was aldâ
unde si ze lânde braehten die.
von disen maeren viengen sie
sô grôze vröude, daz nieman
groezer vröude nie gewan,
danne si hâten über al.
an berge unde in die welde erhal
ir giuden unde ir grôz gebraht.
beide tac unde nacht
was niht wan tanzen, springen.
harpfen, gîgen, singen,
maneger hande vröuden spil
tribens'' ûz der mâze vil
beide junge unde alte diet.
ir grôze vröude in ouch geriet,
daz si irn goten brâhten dô
grôz opfer unde in dancten hô
der gnâden unde der saelikeit,
die si heten an si geleit,
sô daz ir gotlîche kraft
si hete gemachet sigehaft
an ir vîenden, sô daz sie
sô gar verderbet heten die.
Doch mohte ez alsô niht gesîn.
dô heten leitlîche pîn
beide man unde wîp
umbe ir lieben vriunde lîp,
die dort beliben wâren,
die sach man ouch gebâren
vil harte jâmerlichen dô.
dâ bî sô saz ein ander vrô
unde vröute sich vil sêre,
daz sô grôziu êre
in an troiaeren was geschehen
unde daz man daz begunde jehen,
daz die vruht von prîamô
unde er verdorben wâren sô,
daz man niemer deheinen wân
mohte mê dar zuo gehân,
daz si geworhten iht vürbaz.
in maneger hande vröude was
daz liut beide sus unde sô,
der saz trüric, dirre gienc vrô,
wan sîn liep was komen hein,
des vröude diu was niht ze klein.
dem aber sîn liep was beliben,
des herze was alsô verkliben
vor ungemüete, daz er niht
zuo vröuden möhte keine pfliht
gehaben, wan daz er trûric was.
doch muoz man sich gehaben baz
der dinge, die man niht gehân
wider mac, dâ von ein man
sich zem waegsten haben sol,
vertroeste ez sich, sô tuot er wol,
wan wer lângez trûren leit
in sîn herze unde daz treit
umb ein dinc, daz er niht enhât,
wider mac des missetât,
wan allez trûren ist ein wiht
umb diu dinc, der man doch niht
niemer wider gehaben mac.
wer drumbe trûret, ist zwivalt slac,
dar umb ein ieclich saelic lîp,
ez sî man oder wîp,
sich zem besten sol gehân
unde sol allez trûren lâzen
unde habe ze vröude zuoversiht.
man lebet hie doch sô lânge niht
an dirre welte, ez sî bereit
ie ein drivaltic leit
dem menschen hie, wan im iht
leides an dirre welt geschiht.
Sus wâren in vröuden die kriechen,
wie doch in leide siechen
begunde manegez schoenez wîp
umbe ir lieben vriunde lîp,
diu si verloren hete dâ.
des ahten vil wênic sâ
die andern, wan wâ ie der man
kam den andern an,
dô vrâgte er in der maere,
ob er umb troiaere
unde umb die kriechen het vernomen,
wie si von dannen waeren komen.
sprach er nein, man seite ez nû sâ.
in allem dem lânde dâ
was disiu vröude über al
unde alsô grôz, daz âne zal
ir nieman kunde ze ende komen.
nû disiu maere het vernomen
der künec thindarîus,
daz dâ menelâus
von troie kam unde mit im sâ
kam ouch sîn tohter helenâ,
daz vil minneclîche wîp,
von der schulden manic lîp
verderbet jaemerlichen wart,
dô enwart niht lânger gespart,
als er die maere êrst bevant,
er machte sich ûf sâ zehant
unde enpfie si minneclîchen,
die schoenen tugentrîchen
Hermiones die klâren maget,
von der man daz ze wunder saget,
daz si schoener kunde sîn,
dann helenâ diu künegîn,
ir muoter, diu diu schoenste was,
die man iender wiste, als ich ez las,
die vuor ouch mit tindariô,
ir ene, dâ si mit vröude dô,
vater unde muoter schône enpfie.
mit ir reit unde gienc
beide vrouwen unde man,
der was sô vil, daz man gehân
der wege kûme mohte dâ
vor liuten, die si enpfiengen sâ.
Nû daz menelâus
unde der vreche pirrus
unde diu schoene helenâ
unde agamennon wurden dâ
enpfangen rîlîch unde wol
unde daz lânt was vröuden vol,
daz si komen wâren,
dô begunde nâch der klâren
megde vrâgen sâ zehant
Helenâ, daz man erkant
ir tete, wer si möhte sîn.
si sprâchen, si waere ir töhterlîn,
diu junge hübsche ermionâ,
die si gelâzen hete dâ,
dô si von dem lânde schiet.
Helenâ ir tugent dô geriet,
daz si die maget lustsam
balde dô zuo ir genam
unde umbevienc ir schoenen lîp.
daz klâre minneclîche wîp
kuste si minneclîche,
dar zuo diu künegîn rîche,
Agamennon unde menelâus
gâhen ir vil manegen kus
unde wâren ir ze sehene vrô.
dar nâch si sich schiere dô
liezen balde an ir gemach.
waz in ie dâ vor beschach,
daz wart eht nû vergezzen gar,
man nam eht dô nihtes war
wan vröude unde kurzewîle grôz,
des lützel ieman dô verdrôz,
wan daz lânt mit vröuden was
unde alles leides gar vergaz,
durch daz in ir hêrschaft komen
was wider, als ir hânt vernomen,
dâ von ir leit verswunden
was bî den selben stunden.
Dô sus die kriechen wâren komen,
wider heim, als ir vernomen
wol habent, unde maneglich sich lie
wider an sîn gemach, dô gienc
der unverzagte pirrus
hin, dô menelâus
unde agamennon wâren dô
unde mante si der gelübde hô,
diu im geschehen waere,
sô daz diu saeldenbaere
unde diu schoene ermionâ
im ze wîbe solde dâ
gegeben werden, wan ie
Troie gewunnen unde die
ze lânde kaemen wider hein.
hier under dô hete über ein
getragen der künec thindarîus
die wîle, daz menelâus
vor troie was unde daz er sâ
Horestô solde geben dâ
die maget wunneclîche
ze wîbe, wan der rîche
junge künec horestes
mohte doch niht geplegen des,
daz ze ritterschaft tohte.
vor jugent er niht enmohte,
als ich die wârheit hân vernomen,
vür troie mit den kriechen komen,
dâ von er dô dâ heim beleip,
die sîne zît er dâ vertreip,
daz in daz minneclîche wîp,
ich meine, der jungen megde lîp,
minnte gar vür alle man,
wan dô si êrst diu maere vernam,
warumbe waere pirrus
dar komen unde menelâus
im hete daz gelobet sâ,
daz er si solde geben dâ
im ze wîbe, daz was ir leit,
wan si het in ir kintheit
alsô vertriben iriu jâr,
daz si stille unde offenbâr
Horestô holdez herze truoc.
dâ wider der junge künec kluoc
hete ouch senelîche pîn
nâch ir in dem herzen sîn.
Nû daz die künege hôrten dô,
daz thindarius alsô
hinder in geworben haete,
sô daz mit triwen staete
ir kint zesamen solden komen,
als ich diu maere hân vernomen,
si wâren sîn vil ungemuot.
ez hete si gedunket guot
unde waer diu gelübde niht geschehen
mit pirrô, als ich hoere jehen,
wan horestes der was
Agamennons sun, als ich ez las.
dar umb pirrus enwolte niht
enbern, sô diu wârheit giht,
man hete im dâ staete,
daz im gelobet haete
der künec menelâus,
wenne er kaeme heim ze hûs,
daz er im geben solde sâ
Hermionem die schoenen dâ
ze wîbe, seht, daz muoste eht sîn,
im wart diu junge künegîn
zehant gegeben . daz geschach.
der künec einen hof gesprach
unde besante sîne vriunde dar
unde gap die maget wunnevar
rîlîchen unde schône
Pirrô dô ze lône
umb den dienest, den er ie
vor troie durch in begie
unde ouch dar umb, daz im erslagen
sîn vater wart, den er verclagen
deste sanfter mohte dô,
wan achilles vor troie alsô
durch in sînen lîp verlôs,
dâ von in dô des niht verdrôz.
er machte in beiden sâ zehant
beide liute unde lânt
undertaenic . daz geschach,
alsô ez pirrus vor gesprach.
daz er im gelobet haete,
daz hielt er im dô staete,
daz er doch ahte kleine,
eht im diu maget reine
ze wîbe wart gegeben dô.
des was er inneclichen vrô,
wan im daz minneclîche wîp
was sô liep sam sîn lîp.
Doch was er niht alsô zart.
daz horestes ir niht wart,
ir veters sun, daz wart ir zorn
unde getorste si dâ hân verlorn
vater unde muoter hulde sâ.
Pirrus der enwaere dâ
vür horesten geminnet niht
von ir, als mir diu wârheit giht,
wan si vil balde sande
hin engein dem lânde,
dâ horestes solde sîn,
unde tete im mit botschaft schîn,
wie ez alsô waere komen,
daz ir vater si genomen
im hete unde waere pirrô
gegeben bî den zîten dô,
Achilles sun, der mit im sâ
von troie waere komen dâ,
wan er im geholfen hete des
unde ouch sîn vater achilles,
daz sîn krefteclich gewalt
Troiaere hete alsô gevalt,
daz si guot, lîp unde leben
ze buoze im heten gegeben,
umb daz ir muoter diu künegîn
von pârîse wart gefüeret hin,
daz er ir wolte lônen dô
mit ir, dâ bî dô schreip si im alsô
unde mante in aller triwen,
daz er niht lânge in riwen
si lieze unde in sorgen sîn
unde daz ir seneclicher pîn,
den si nâch im trüege,
würde noch gefüege
unde eteswie gedaehte,
wie er si dannen braehte,
des si kein laster möhte hân,
wan ir muoter unde ir an
diu hôchgeborne lêdâ
von jûpiter ir gote sâ
waer ouch gezücket unde genomen,
als er wol selber het vernomen.
ouch solde er keinen zwîvel hân
dar an, daz pirrus ir man
waer mit ir willen worden,
wan si müest iemer horden
in ir herze senende pîn,
wan ir triwe ie gegen im was
lûter als ein spiegelglas,
dâ von ouch er sîn triwe
nû solde machen niwe
gên ir, daz si daz möhte jehen,
daz im ouch leide waer geschehen
dar an, daz si pirrus
vür in wolte minnen sus.
waz dô horestes taete,
dô er vernomen haete,
daz diu schoene ermionâ
im genomen waere dâ
unde waere pirrô gegeben,
mit der er vroelichen sîn leben
vertrîben solde unde sîniu jâr,
des enweiz ich niht vür wâr,
wan ich sîn niht vernomen hân.
wan dô der hof ein ende nam
unde diu rîlîche hôchgezît,
dô vuor ân allen widerstrît
menglich hein in sîn lânt.
nû nam ouch urloup zehant
ze varen in sîn rîche
Agamennon der ritterlîche
unde wol gedienet haete
mit ganzen triwen staete
dem bruoder sîn, daz sîniu leit
im alsô wâren hin geleit,
daz er sîn niht wandel wolte hân,
daz ouch der tugentrîche man
Menelâus der rîche
im dancte vlîzeclîche
der êren unde der saelikeit,
die er het an in geleit,
sô daz ir krefteclîche hant
Troiaere hât alsô geschant,
sô daz in worden waere wider
sîn wîp unde daz si heten nider
sô gar geleit troiaere kraft,
daz si waeren sigehaft
an in dâ worden bî der zît,
daz het ân allen widerstrît
sîn helfe unde ouch sîn rât getân,
unde daz er wiste ân allen wân,
waer er ze staten im niht komen
mit manegem rîter ûz genomen,
die er im brâhte in sîner schar,
er entorste niemer dar
vür troie sîn gevaren dô.
dâ von sîn staete triwe hô,
die er mit lûter vriuntschaft
unde mit bruoderlicher kraft
an in leite, schuof, daz er kam
vür troie manegem vrischen man,
daz er im muoste iemer mê
vil mê gebunden sîn dann ê
ze dienste, wan sîn rîlich trôst
hete in von grôzer swaere erlôst.
Nû daz menelâus
sînem bruoder alsus
dancte vil groezlîche,
daz er sô tugentrîche
im geholfen haete,
dô nam der êrenstaete
Agamennon zehant
urloup ze varen in sîn lânt,
dô er vil schône enpfangen wart,
wan klimestrâ ûf der vart
sîn wîp in minneclîche enpfie
unde horestes ir sun . ez gienc
unde reit mit in aldar
manic wunneclîche schar
unde enpfiengen in minneclîche.
dar nâch der tugenderîche
künec liez sich balde nider
an sîn gemach unde wolte wider
komen sîner arebeit,
die er aldâ vor troie leit
unde ûf der verte het erliten.
nû hiez er im nâch hübschen siten
ein bat bereiten sâ zehant,
dar în der stolze wîgant
sich durch ruowe saste nider
an einem tage, daz sîniu lider
von müede wider kaemen dâ
unde im daz bat benaeme sâ
sîner arebeit ein teil.
nû daz er vroelich unde geil
lânge wîle gebadet alsô,
daz in daz dûhte, ez waere dô
zît, daz er ûz gienge dâ,
dô hât im sîn wîp klimestrâ
ein hemde dar bereit zehant,
daz was âne houbetloch erkant
mit lângen ermeln waehe
genât sô rehte spaehe,
daz es niht vremder möhte sîn.
ez was gar lûter sîdîn,
dar în er sich dô solde
sloufen, wenne er wolte
durch ruowe ûz dem bade gân.
nû mac iuch des grôz wunder hân,
warumbe ez von ir waere dô
ân houbetloch gemachet sô.
Ich sage ez iu, als ich daz weiz.
diu künegîn klimestrâ vleiz
vriuntschaft mit egistô,
die wîle daz vor troie alsô
was agamennon ir man.
Egistum si vür in began
mit herzen unde mit sinnen
sêr unde vaste minnen
unde hete daz ouch wol enborn,
daz der vürste ûz erkorn
niht waer von troie komen hein.
dâ von si dô kam über ein
mit egistô, daz er sâ
heimlich solde komen dâ,
wan er von ir daz hete vernomen,
daz agamennon an genomen
hete daz hemde sîdîn,
sô solde er vil bereit des sîn,
sô er ûz dem bade wolte gân,
daz er in danne solde slân,
wan im dehein wer danne töhte,
daz er sich erweren möhte,
wan er sô gaehe möhte niht
bevinden, sô diu wârheit giht,
daz âne houbetloch waer daz hemde.
dâ müeste im sîn vil vremde
al sîn ritterlîche kraft,
wan er würde sô behaft
mit dem hemde, wenne er dâ
daz houbetloch niht möhte sâ
schier unde balde vinden,
daz er in sam einen blinden
ân alle wer erslüege alsô,
dâ von si vroelich unde vrô
mit vröuden solden danne sîn,
lieplichen leben under in
vil gar unz an ir ende.
ob er die genende
in sînem herzen trüege,
daz er in sus erslüege
in dem bade, sô möhten sî
aller swaere wesen vrî,
die si zer minne irte;
wie alsô irem wirte
daz leben würde von im benomen,
sô möhte er noch wol dar zuo komen,
daz beide liute unde lânt
würd allez stân in sîner hant.
Disen mortlichen mein
truoc die künegîn über ein
heimlichen mit egistô,
daz ez nieman enwiste dô,
wan si zwei dô bî den tagen.
daz der künec alsô erslagen
würde, dar ûf stuont ir sin,
wan dô si daz hemde hin
im zuo dem bade sante,
dô enhet der hôchgenante
deheinen arcwân dar an,
daz daz hemde wol getân
alsô gemachet waere,
daz er deheine swaere
solde lîden dâ von,
wan er waz triwen ie gewon
an ir unde wânde des niht,
daz im dehein ungeschiht
von ir geschehen solde dâ.
des nam er baldeclichen sâ
daz hemde zuo im unde warf ez an;
unde dô er an daz houbetloch kam
unde er sîn dâ niht envant,
dô wart ez hin unde her gewant,
ob er ez vinden kunde dâ.
mit dem sô lief ouch ûf in sâ
Egistus unde sluoc in nider
ze tôde dô, wan er dâ wider
keine were mohte gehân.
nû daz der tugendrîche man
sô jaemerlîche wart erslagen
unde man diu maere begunde sagen
Horestô, wie ez dar waer komen,
daz sînem vater hete benomen
daz leben sîn egistus
unde daz sîn muoter im alsus
verrâten hete sîn leben
mit dem hemde, daz si im geben
hiez, sô wolte er gân
ûz dem bade, dâ von began
Horestô swellen der muot.
zô zornic wart der degen guot,
daz er ûf der stat zehant
lief, dô er egistum vant
unde sîn muoter die künegîn.
lîp unde leben sô nam er in,
wan er ze tôde si dô sluoc
unde in des mordes niht vertruoc,
der an dem künege was geschehen,
als ich hie vorne hân verjehen.
Alsus rach horestes dô
sînen vater an egistô
unde an sîner muoter der künegîn,
der vil ungetriwer sin
Agamennon hete geleit
in des tôdes arebeit,
der sich ouch dô niht vergienc.
ir ungetriwer rât vervienc
si wênic, den si hete alsô
gebriwen mit egistô,
wan horestes an in rach
ir mortheit, diu von in geschach,
unde waere ein billich maere,
noch wâ triwe waere
under mannen unde under wîben,
wer die wolte vertrîben
mit valschlichen dingen,
daz den müeste gelingen,
als in beiden dâ gelânc.
nû ist diu triwe alsô kranc
an dirre welte worden,
daz man der valscheit orden
vil sêre vür si brechen siht.
hete man si sô werde niht,
die untriwe dâ trîben
unde niht bî triwen blîben,
sô geschaehe ir niht sô vil.
nû ist der glimpfer âne zil,
sô vil die nû die bôsheit
minnent vür die rehtekeit,
wan wie gern ein bescheiden man
triwen waere undertân,
sô lâzent in die valschen niht
dar bî belîben . dâ von geschiht
nû mêre mordes, denne ie mê
bî unser zîten, dann dâ vor ê
beschaehe, wan in die glimpfer bî
gestânt ir mordes, dâ von si
ze triwen hânt kein minne.
wer nû ûz unde inne
niht parât, valscheit trîben kan,
der mac nû heizen niht ein man,
des got erbarmen müeze,
daz bôsheit ist sô süeze
an dirre welte worden nû,
daz er ist alsô geschû,
der minnet triwe unde êre.
hete man niht alsô hêre
den boesen ungetriwen man,
sô saehe man niht sô vil began
untriwe, als man nû leider siht,
diu an dirre welt geschiht.
Nû lâzen wir belîben daz
unde sagen aber vürbaz,
dô diu künegîn klimestrâ
unde egistus wurden sâ
ertoetet umbe ir grôzen mein,
dô wart horestes des in ein,
daz er ûf der stat zehant
sich des rîches underwant
unde ez nam in sîne pfliht.
nieman tete dâ wider niht,
si wâren sîn ze hêrren vrô.
wie ez im dar nâch ergienge dô
od waz er schuof bî sînen tagen,
daz enkan ich niht gesagen.
mîne sinne ich dran niht wende,
ich möhte im allem z'ende'
vil harte kûme komen hie,
wie ez den allen ergie,
die von troie entrunnen,
ê diu stat würde gewunnen
unde wâ si sich nider liezen
unde wie die stete hiezen,
die si sît bûweten unde daz lânt,
unde wie die hêrren waeren genant,
von den sît grôze hêrschaft
ûf gestanden ist mit kraft,
des würde gar unde gar ze vil.
dâ von ich disem buoche wil
balde nû ein ende geben.
ich hân geseit hie von ir leben,
von den ouch disiu maere
sint worden offenbaere,
wie prîamus unde sîniu kint
unde lâmedon verdorben sint,
sîn vater, unde wie ez dar ist komen,
als ir wol selber hânt vernomen,
wie ecubâ der künegîn
in einem troume seite ir sin,
wie von ir herzen gienge
ein vackel, dâ von enpfienge
Troie stat unde lânt,
sô daz si würden gar verbrant,
unde wie man ûf pârîsen sâ
den troum begunde legen dâ,
dâ von sît stat unde lânt
unde manic vürste rîch erkant
verderbet unde erslagen sint
unde dar zuo maneger muoter kint,
die in dar komen wâren
ze helfe bî den jâren,
unde wie hector der vreche degen
von achilles ist tôt gelegen,
der der zierste rîter was,
von dem man sît unde ê gelas,
unde wie die kriechen râchen, daz
Helenâ in genomen was
von pârîsen dem vürsten guot,
unde wie der degen wol gemuot
Achilles der vürste grôz
von pârîsen den lîp verlôs
unde wie ez dar nâch geschach,
daz sîn sun pirrus in rach,
unde wie menelâus
Hermionem sîne tohter sus
Pirrô lobte unde gap,
unde wie sich huop der urhap,
daz ênêas unde anthênor
mit einem bilde, daz dâ vor
ê lânge zît minerven was
ze êren gemachet, als ich ez las,
verrieten sô troiaere,
daz si ze klagender swaere
si brâhten mit ir trugenheit,
diu von in wart ûf geleit
mit den kriechen, daz si dâ
liut unde guot verdarpten sâ
unde dar zuo kint unde wîp
unde manegen stolzen lîp
mit in ze kriechen vuorten,
dô si von dannen ruorten,
dar zuo vil manege rîche habe,
die si troiaeren brâchen abe
an golde unde an gesteine.
wen nû diz buoch ze kleine
an disen maeren dunke hie,
der tihte ez baz unde sage, wie
ez in allen ergangen at.
er sol darumbe wesen vrî
mîns hazzes gar umb die getât,
wan ez mich hie benüget hât.
Nû bittent alle durch sînen tôt
den rîchen got, daz er in nôt
dem kume ze helfe, die mich ie
gestûrten, daz ich âne vie
ze tihtene! helfebaere
müeze er ouch den in noeten sîn,
die dar ûf kêrten ir pîn,
daz ez hie würde vollebrâht,
wie si sîn dorh habent gedâht
mit werken unde mit worten,
dâ von er ze allen orten
müeze alsô ir schirmer wesen,
daz si an der sêle genesen,
sô hie der lîp erstorben sî,
daz si des himelrîches vrî
niemer müezen werden.
ouch müezen si ûf erden
besitzen hôhen rîchtuom
unde den weltlichen ruom
an êren unde an wirde grôz
unde danne varn in sînen schôz,
der uns des hât gewalt gegeben,
daz wir lîp unde leben
unde die sêle behalten
wol mugent, ob wir walten
sô guotes lebens hie,
wan er die rehten nie verlie,
er enteilte in êweclichen dort
sînen hôhen himelhort,
den muoz er ouch in teilen sô,
daz si gesetzet werden hô
zuo der liehten engel scharn.
ir sêle müeze sô gevarn
unde diu minne ouch mit in,
sô daz wir vroelichen gewin
enpfâhen êweclîche
dort in dem himelrîche,
daz den rehten ist bereit
mit iemer werender staetikeit
dar zuo müeze unser leiter sîn
diu vil reine künegîn,
diu manege sêle hât erlôst
von der tiefen helle rôst,
gotes muoter mariâ,
diu müeze uns sô bewîsen dâ,
daz wir werden der genôz,
dem vroelîche in sîne schôz
bevolhen sint diu lieben kint,
diu gotes kint geheizen sint,
ich meine den guoten abrahâmen.
nû sprechent mit mir < âmen!>
Ich bitte ouch vlîzeclichen alle, die
diz buoch gelesen iemer hie,
daz si die kiusche maget rein
Marîen bitten alle gemein,
daz si erbarmherzeclich
über disen schrîber erbarmet sich,
ob ich iht von vrouwen geschriben hân,
daz vil lîhte ist missetân,
daz mir doch ist leit,
wie wol ez mir ist vor geseit,
man sol vrouwen niht sô vil schelten,
wenn man mac sîn wol engelten.
darumbe ich doch von herzen ger,
wie wol ich geschriben hân diu mer,
daz mir volge erbarmherzekeit,
wan mir in triwen ist leit,
waz von vrouwen unheil ûf stuont.
daz ist den liuten allez worden kunt,
daz uns diu muoter der erbarmherzekeit
allez sament nider hât geleit
unde uns ouch gnâde erwerbe sô
an irem geminnten sune dô,
daz er die êwige vröude mir
zuo missewende gunne dort mit ir.
Âmen . dêô grâtias!
